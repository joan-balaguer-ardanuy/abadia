La jove i extraordinària investigadora privada i hacker Lisbeth Salander es veu sotmesa de cop a una ferotge persecució amb la intenció d’eliminar-la. Mentre el brillant i controvertit periodista Mikael Blomkvist pensa en canvi que ella passa uns dies de vacances, ell és a punt de llançar un número especial de la revista Millennium dedicat a revelar una xarxa de tràfic de prostitutes provinents de països de l’Est d’Europa, en què hi ha implicades diverses persones rellevants de la societat sueca. Però aleshores el periodista que ho ha indagat per a Millennium i la seva dona, el Dag i la Mia, apareixen morts. I algú ha procurat que les sospites de la policia vagin dirigides a la Lisbeth. De seguida, el Mikael es posa a investigar pel seu compte, i descobreix una clara connexió entre el cas del tràfic de prostitutes i els dos assassinats…





Stieg Larsson





La noia que somiava un llumí i un bidó de gasolina


Millennium - 2



ePUB v3.0

AldousHuxley 01.01.12





Títol original: Flickan som lekte med elden

Stieg Larsson, 2006

Traducció: Albert Vilardell, 2008

Edició digital: AldousHuxley (v1.0)

Segona edició: caaltolo (v2.0)

Tercera edició: EpubCat (v3.0)

ePUBCat base r1.3





Pròleg


Estava lligada en una llitera estreta amb el bastidor d’acer. L’empresonaven unes corretges de cuiro i un arnès li subjectava la caixa toràcica. Estava estirada d’esquena a terra. Unes tires de cuiro li retenien les mans a banda i banda del llit.

Ja feia molta estona que havia abandonat qualsevol intent de deslligar-se. Estava desperta, però mantenia els ulls tancats. Quan els obria, es trobava a les fosques i l’única font de llum visible era un petit raig que es filtrava per damunt de la porta. Tenia mal gust de boca i sentia una necessitat imperiosa de rentar-se les dents.

Una part de la seva consciència espiava aquell soroll de passos que voldria dir que ell venia. Sabia que era el vespre, però no tenia cap idea de l’hora que podia ser, per bé que tenia la impressió que s’havia fet massa tard per a una de les seves visites. Va sentir una sobtada vibració al llit i va obrir els ulls. Semblava com si una espècie de màquina s’hagués engegat en algun lloc de l’edifici. Uns quants segons més tard, ja no hauria sabut dir si s’ho inventava o bé el soroll era real.

Mentalment, va marcar un dia més.

Era el seu quaranta-tresè dia de captivitat.

El nas li feia picor i va girar el cap per poder-se’l refregar al coixí. Suava. L’aire de l’habitació era càlid i tancat. Anava vestida amb una simple camisa de dormir de teixit llis que se li enfilava cos amunt. Desplaçant tan poc com va poder el maluc, va aconseguir agafar la roba amb l’índex i el dit del mig i estirar-se la camisa de costat, centímetre a centímetre. Ho va intentar amb l’altra mà. Però la camisa li formava sempre uns plecs al capdavall de l’esquena. L’aïllament total en què es trobava amplificava terriblement el més petit detall, que en qualsevol altra circumstància hauria ignorat. L’arnès, encara que estret, era prou balder perquè pogués canviar de posició i ajeure’s de costat, però l’obligava aleshores a tenir una mà a l’esquena i el braç se li inflava de seguida.

Si hi havia una sensació que dominava el seu esperit, devia ser el d’una ràbia acumulada.

Per contra, es torturava amb els seus propis pensaments, que, malgrat els intents per evitar-ho, es transformaven en fantasmes desagradables sobre què li passaria. Odiava aquell estat de vulnerabilitat forçosa. Havia intentat concentrar-se en algun tema de reflexió per passar el temps i foragitar aquella sensació, però l’angoixa li continuava supurant i flotava al seu voltant com un núvol tòxic, amenaçant d’entrar-li pels porus i enverinar-li l’existència. Havia descobert que la millor manera de mantenir l’angoixa a distància era fer volar la imaginació cap a alguna cosa més forta que els seus propis pensaments.

Quan tancava els ulls, se li feia real l’olor de la benzina.

Ell estava assegut en un cotxe amb el vidre lateral abaixat. I ella es precipitava sobre el cotxe, llançava la gasolina pel vidre obert i encenia un llumí. Era cosa d’un segon. Les flames s’escampaven de manera instantània. Ell es retorçava de dolor i ella sentia els seus crits de sofriment i de terror. Podia sentir la pudor de la carn cremada i la pudor més agra encara del plàstic i del folre del seient que s’anaven carbonitzant.

Probablement s’havia endormiscat, ja que no l’havia sentit venir, però ja estava desperta del tot quan la porta es va obrir. La llum de l’obertura la va enlluernar.

Així, doncs, havia vingut.

Era alt. No en sabia pas l’edat, però era un adult. Els seus cabells eren pèl-rojos i espessos, portava ulleres amb muntura negra i una barbeta esclarissada. Feia olor de massatge.

N’odiava l’olor.

Es va estar en silenci als peus del llit i se la va mirar una bona estona.

N’odiava el silenci.

El seu rostre no estava il·luminat i només el podia percebre com una silueta a contrallum. Tot d’una, es va posar a parlar. Tenia una veu greu i clara i insistia en cada paraula amb afectació.

N’odiava la veu.

Va dir que volia desitjar-li un bon aniversari, ja que n’era el dia. La veu no era ni desagradable ni irònica. Era neutra. Ella va endevinar que somreia.

L’odiava.

Es va acostar i va donar la volta al costat de la llitera per atansar-se-li al cap, va posar-li el dors d’una mà humida sobre el front i va fer lliscar els dits al llarg de l’arrel dels cabells en un gest que sens dubte volia ser amistós. Era el seu regal d’aniversari.

Odiava que la toqués.

Li parlava. Li va veure la boca com es movia, però no va deixar que li entrés el so de la seva veu. No volia escoltar. No volia respondre. Va sentir que alçava la veu. Una nota d’irritació deguda al seu rebuig de respondre havia lliscat enmig de les paraules. Parlava de confiança recíproca. Al cap d’uns quants minuts, va emmudir. Ella va ignorar-li la mirada. Després ell va arronsar les espatlles, va fer la volta al llit pel capçal i va ajustar les corretges de cuiro. Li va estrènyer l’arnès amb un forat més i va inclinar-se damunt d’ella.

Ella es va girar de sobte cap a l’esquerra i va apartar-se d’ell, tant com va poder i tan lluny com l’hi permetien les corretges. Va replegar la cama i li va etzibar una violenta puntada de peu. Va apuntar cap a la nou del coll i el va tocar amb la punta del dit del peu en algun lloc del sotabarba, però ell ja s’ho esperava i va esquivar un cop que va acabar sent molt lleu, a penes perceptible. Ho va intentar una altra vegada, però llavors ell ja era lluny del seu abast.

Va deixar caure de nou les cames sobre la llitera.

El llençol havia lliscat i havia caigut a terra. Ella es va adonar que la camisa de dormir se li havia enfilat més amunt dels malucs. Això no li agradava. No podia cobrir la seva nuesa.

Ell va restar immòbil una bona estona sense dir res. Després va donar la volta a la llitera i li va posar la tira del peu. Ella va intentar fer-se venir les cames cap amunt, però ell va agafar-li el turmell i li va aplanar vigorosament el genoll amb l’altra mà; després li va bloquejar el peu amb la corretja de cuiro. Va passar a l’altre costat del llit i va lligar-li l’altre peu.

Ara estava totalment a la seva mercè.

Va collir el llençol de terra i va tapar-la. Va contemplar-la un parell de minuts en silenci. En la foscor, ella podia sentir la seva excitació encara que la dissimulés o mirés de fer-ho. Sabia que ell estava trempant. Sabia que volia allargar una mà i tocar-la.

Tot seguit va fer mitja volta, va sortir i va fer seguir la porta rere seu. Va sentir com tancava amb clau, cosa totalment exagerada ja que ella no tenia cap possibilitat de deslliurar-se del llit.

Va restar immòbil uns quants minuts i va observar el petit raig de llum del capdamunt de la porta. Després va bellugar-se i va mirar de percebre fins a quin punt les corretges estaven ben estretes.

Podia aixecar una mica els genolls, però l’arnès es va estrebar immediatament. Es va relaxar. Va romandre estirada completament immòbil, amb els ulls fixos en el buit.

S’esperava. Somiava un llumí i un bidó de gasolina.

El veia a ell tot amarat de gasolina. Podia sentir físicament a la ma la capsa de llumins. La sacsejava. Feia soroll. Obria la capsa i triava un llumí. Sentia que ell deia alguna cosa, però tancava les orelles i no escoltava les seves paraules. Li veia l’expressió del rostre quan feia passar el llumí pel rascador. Semblava un tro de llarga durada. Veia com s’encenia la punta del llumí.

Va esbossar un somriure totalment mancat d’alegria i es va calmar.

Era la nit dels seus tretze anys.





Primera Part


Equacions irregulars

Del 16 al 20 de desembre

L’equació es defineix per la potència de les incògnites (el valor de l’exponent). Si aquest és u, l’equació és de primer grau; si la potència és dos, es tracta d’una equació de segon grau, etc. Les equacions de grau superior al primer donen diversos valors a les incògnites. Aquests valors són anomenats arrels.

Equació de primer grau (equació lineal):

3x − 9 = 0 (arrel: x = 3)





Capítol 1


Dijous, 16 de desembre / Divendres, 17 de desembre

La Lisbeth Salander es va deixar caure les ulleres de sol fins al nas i va mirar per sota de la vora del barret. Va veure la dona de l’habitació 32 que venia de l’entrada de l’hotel i es dirigia cap a unes gandules de ratlles blaves i verdes de la vora de la piscina. Tenia la mirada fermament clavada en el terra del davant i el seu rostre estava concentrat. Semblava que les cames no l’aguantessin prou bé.

La Salander només l’havia vista de lluny, fins ara. Li feia uns trenta-cinc anys, però aquell aire neutre i sense edat la situava en algun punt de la forquilla entre els vint-i-cinc i els cinquanta. Duia una mitja cabellera de color castany, i tenia un rostre oval i un cos madur que hauria pogut sortir directament d’un catàleg de venda per correspondència, de les pàgines de roba interior. La dona portava xancletes, un biquini negre i unes ulleres de sol de carei de vidres de color violeta. Era americana i parlava amb un accent del sud. El seu barret per protegir-se del sol era de color groc i el va deixar caure al costat de la gandula abans de fer un senyal al cambrer del bar de l’Ella Carmichael.

La Lisbeth Salander va deixar el seu llibre sobre la falda, va agafar el vas i va xarrupar un glop de cafè abans d’estirar-se per poder agafar el paquet de tabac. Sense girar el cap, va desplaçar els ulls cap a l’horitzó. Des del seu lloc de la terrassa de la piscina, podia veure un racó del mar Carib entre un grup de palmeres i de rododendres davant la paret de l’hotel. Un veler navegava mar endins cap al nord, cap a Santa Lucia o la Dominica. Més enllà distingia la silueta d’un vaixell mercant gris en ruta cap a la Guaiana o algun dels països veïns. Una feble brisa lluitava contra la calor de la tarda, però ella va sentir com una gota de suor se li escolava cap a la cella. La Lisbeth Salander no era de la mena a qui els agrada deixar-se rostir al sol. Es passava el dia a l’ombra tant com li era possible i, per tant, estava decididament instal·lada a recer del tendal. Així i tot, estava bronzejada com una avellana, si més no en les parts del cos que deixava al descobert. Portava uns pantalons curts de color caqui i una samarreta negra de tirants.

Escoltava els sons estranys dels steel drums que se sentien pels altaveus del bar. La música no era precisament el seu fort i era incapaç de distingir Nick Cave d’una orquestra de ball popular, però els steel drums la fascinaven. Trobava inversemblant que algú pogués afinar un barril de petroli i encara més inversemblant que el bidó produís uns sons controlables que no s’assemblaven a cap altre i que ella trobava francament màgics.

Tot d’una, es va sentir irritada i va desplaçar la mirada cap a la dona a qui, just en aquell moment, acabaven de servir un vas amb una beguda ataronjada.

La Lisbeth Salander no podia fer res per aquella dona morena. Però simplement no aconseguia comprendre per què encara continuava quedant-se. Durant quatre nits, d’ençà de l’arribada de la parella, la Lisbeth Salander havia pogut escoltar, procedent de l’habitació del costat, una veu masculina potent i violenta que utilitzava el registre de la intimidació. Havia sentit plors, xiuxiueigs durs i, diverses vegades, l’espetec d’algunes bufetades. L’home responsable d’aquells cops —la Lisbeth suposava que era el seu marit— tenia una quarantena d’anys. Cabells castanys llisos i clenxa al mig, es pentinava més aviat a l’antiga, i semblava trobar-se a la Grenada per motius professionals. La Lisbeth Salander no tenia ni la més remota idea de quina podia ser la professió d’aquell home, però cada matí havia fet la seva aparició correctament vestit, amb americana i corbata, per prendre un cafè al bar de l’hotel abans d’apoderar-se de la cartera i pujar al taxi que l’estava esperant.

En general, tornava a l’hotel avançada la tarda, es banyava i s’estava amb la seva dona a la vora de la piscina. Sopaven plegats i qualsevol observador hauria pogut percebre que emanava d’ells dos una harmonia plena d’intimitat i d’amor. La dona bevia potser una o dues copes més del compte, però la seva embriaguesa no era desagradable ni gens escandalosa.

Les disputes a l’habitació del costat començaven com un ritual entre les deu i les onze del vespre, si fa no fa en el mateix moment en què la Lisbeth es ficava al llit amb un llibre sobre els misteris de les matemàtiques. La cosa mai no arribava a cap maltractament greu. En la mesura que la Lisbeth arribava a poder-ho determinar, es tractava més aviat d’una baralla obsessiva i agra, en la qual l’home no tolerava cap protesta al mateix temps que provocava la seva dona per tal d’empènyer-la cap al capítol dels retrets. La nit anterior, la Lisbeth havia sortit a fora al balcó i havia pogut escoltar com discutien. Durant més d’una hora, l’home va anar amunt i avall per l’habitació i va reconèixer que era un pocavergonya que no la mereixia.

Diverses vegades, com si es trobés en plena crisi emocional d’inferioritat, li va dir que segur que ella el devia considerar un hipòcrita. Ella li va anar responent cada vegada que allò no era precisament el que pensava, i va mirar de calmar-lo. Ell, però, es va anar enrabiant cada cop més fins a arribar a sacsejar-la. Al final, ella va deixar anar allò que ell esperava… sí, ets un hipòcrita. I immediatament ell va utilitzar la seva confessió forçada com un pretext per retreure-li la seva conducta i el seu caràcter. La va tractar de puta, paraula que va ferir la Lisbeth Salander, que no hauria dubtat gens ni mica a tornar-s’hi si l’acusació hagués estat dirigida contra ella. Però aquest no era el cas i, concretament, aquell tampoc no era el seu problema personal. En un moment determinat li va costar decidir si hi havia d’intervenir d’una manera o d’una altra.

Perplexa, la Lisbeth va poder escoltar com l’home repetia contínuament les seves acusacions i com, tot d’un plegat, començava a repartir bufetades. Just quan ella acabava de prendre la decisió de sortir al passadís de l’hotel i obrir d’una trompada la porta de la número 32, el silenci es va apoderar de l’habitació.

Observant la dona prop de la piscina, li va arribar a veure un cert blau a l’espatlla i una esgarrapada al maluc, però no cap ferida evident.

Nou mesos abans, havia llegit un article en un Popular Science oblidat per algun passatger a l’aeroport Leonardo da Vinci de Roma, i instantàniament havia anat desenvolupant una fascinació total envers l’astronomia esfèrica, tema ardu si n’hi ha. D’una manera espontània, se’n va anar a la llibreria universitària de Roma i va comprar algunes de les tesis més importants en la matèria. Tanmateix, i per comprendre l’astronomia esfèrica, es va veure obligada a submergir-se en els misteris relativament complicats de les matemàtiques. Al llarg d’aquells últims mesos, havia fet la volta al món i havia visitat regularment llibreries especialitzades per trobar altres llibres que tractessin aquell tema.

D’una manera general, aquells llibres van quedar enterrats a les seves maletes, i els seus estudis van acabar sent poc sistemàtics i una mica vel·leïtosos fins que, per atzar, va passar per la llibreria universitària de Miami i en va sortir amb Dimensions in Mathematics del Dr. L. C. Parnault (Harvard University, 1999). Havia trobat aquell llibre poques hores abans d’encetar un periple per les Antilles.

Va visitar l’illa de Guadalupe (dos dies en un forat increïble), la Dominica (simpàtica i molt relaxant; cinc dies); Barbados (una nit en un hotel americà on va notar la seva presència com a particularment indesitjable) i Santa Lucia (nou dies). Hauria pogut contemplar la possibilitat de quedar-se força més temps a Santa Lucia si no s’hagués enfadat amb un jove brètol local d’esperit obtús que ocupava il·legalment el bar del seu hotel mediocre. Va posar fi a les hostilitats un vespre esclafant-li un totxo al cap, va pagar el compte i va agafar un ferri amb destinació a Saint George’s, la capital de la Grenada. Abans d’embarcar-se al vaixell, mai no havia sentit a parlar d’aquest país.

Va desembarcar a la Grenada sota una pluja tropical, cap a les deu d’un matí de novembre. La lectura del Caribbean Traveller li havia ensenyat que la Grenada era coneguda com la Spice Island, l’illa de les espècies, i que era un dels més grans productors al món de nou moscada. La capital portava el nom de Saint George’s. L’illa tenia uns cent vint mil habitants, però aproximadament uns dos-cents mil grenadins s’havien expatriat cap als Estats Units, al Canadà o a Anglaterra, la qual cosa donava una idea força exacta de quin era el mercat de treball dins de l’illa. El paisatge era muntanyós al voltant d’un volcà apagat, el Gran Llac.

Històricament, la Grenada era una de les nombroses i antigues colònies britàniques insignificants on el capità Barbanegra potser, o potser no, havia desembarcat i enterrat un tresor. L’escena tenia el mèrit de fer fantasiejar. El 1795, la Grenada va atreure l’atenció política després que un antic esclau alliberat, de nom Julian Fedon, inspirant-se en la revolució francesa, hi hagués fomentat una revolta i hagués obligat la corona a enviar-hi tropes per trinxar, penjar, farcir de bales i mutilar un gran nombre de rebels. El problema del règim colonial era que un cert nombre de blancs pobres s’havien unit a la revolta de Fedon sense cap consideració per les jerarquies o les fronteres racials. Van esclafar la revolta, però Fedon mai no va ser capturat; refugiat al massís del Gran Llac, es va convertir en una llegenda local a l’estil de Robin Hood.



Prop de dos segles més tard, el 1979, l’advocat Maurice Bishop va iniciar una nova revolució inspirada, segons la guia, per the communist dictatorship in Cuba and Nicaragua; la Lisbeth Salander, però, se n’havia fet tota una altra imatge després d’haver conegut en Philip Campbell —professor, bibliotecari i predicador baptista. Ella va baixar a la seva guesthouse durant els primers dies a l’illa. La història podia resumir-se d’aquesta manera: Bishop havia estat un líder extremament popular que havia enderrocat un dictador boig i fanàtic dels ovnis i que dilapidava una part de l’escàs pressupost de l’Estat en la caça dels plats voladors. Bishop havia propugnat una democràcia econòmica i introduït les primeres lleis del país sobre la igualtat dels sexes abans de ser assassinat el 1983 per una horda d’estalinistes esbojarrats, que eren a la presó de l’illa des d’aleshores.

Després de l’assassinat i d’una matança de prop de cent vint persones, entre les quals el ministre d’Afers Estrangers, el ministre de la Condició Femenina i alguns líders sindicals importants, els Estats Units hi van intervenir desembarcant a l’illa per restablir-hi la democràcia. Conseqüència directa per a la Grenada: l’atur va passar del sis al gairebé cinquanta per cent i el tràfic de cocaïna es va convertir de bell nou en la font d’ingressos més important, incloent-hi totes les categories. En Philip Campbell va sacsejar el cap en llegir la descripció de la guia de la Lisbeth i li va donar uns quants bons consells relatius a les persones i als barris que convenia que evités en fer-se de nit.

De fet, i en el cas de la Lisbeth Salander, els bons consells eren relativament inútils. Ben al contrari, es va escapar totalment del risc de fer coneixença amb els criminals de Grenada en enamorar-se de la Grand Anse Beach, just al sud de Saint George’s, una platja de sorra d’una dotzena de quilòmetres de llargada, molt poc freqüentada, on, si en tenia ganes, podia passejar-se durant hores i hores sense cap obligació de xerrar i sense trobar-hi ningú. Es va instal·lar al Keys, un dels pocs hotels americans de la Grand Anse, i hi va passar set setmanes sense fer pràcticament res més que passejar-se per la platja i menjar chinups, una fruita local que li recordava les groselles espinoses i que la va entusiasmar totalment.

Era temporada baixa i a penes una tercera part de les habitacions de l’hotel estaven ocupades. El problema era que tant la tranquil·litat de la Lisbeth com les seves vel·leïtats pels estudis matemàtics es van veure interromputs bruscament pels sorolls de les baralles de l’habitació del costat.

En Mikael Blomkvist va posar el seu dit índex al timbre de l’apartament de la Lisbeth Salander a Lundagatan. No esperava que l’obrís, però havia adoptat el costum de passar per allà un o dos cops al mes, només per comprovar si hi era. Fent un cop d’ull a la bústia de la porta, va poder veure la pila de propaganda abandonada. Eren una mica més de les deu del vespre i, tenint en compte la poca llum que hi havia, era difícil de calcular si la pila havia crescut d’ençà del darrer cop.

Va restar indecís un breu instant al replà abans de girar cua, decebut, i d’abandonar l’edifici. Va anar caminant tranquil·lament cap al seu apartament de Bellmansgatan. Un cop a casa, va engegar la cafetera i va obrir els diaris del vespre, tot mirant distretament a la tele l’edició nocturna de les notícies. Estava moix i es preguntava on devia ser la Lisbeth Salander. Sentia una vaga inquietud, però no hi havia cap motiu per pensar que fos morta o que es trobés en algun embolic. Per mil·lèsima vegada es va preguntar què devia haver passat.

Durant les festes de Nadal de l’any anterior, havia convidat la Lisbeth Salander a la seva cabana de Sandhamn. Van fer llargues passejades xerrant tranquil·lament sobre les conseqüències dels fets dramàtics en què acabaven de prendre part tots dos, quan en Mikael va viure allò que a partir d’aquell moment va considerar com una crisi existencial. Condemnat per difamació, es va passar uns mesos a la presó, la seva carrera professional de periodista es va enfonsar en la misèria i va abandonar amb la cua entre cames el seu lloc d’editor responsable de la revista Millennium. Tanmateix, en pocs mesos, tot havia canviat. Invitat a escriure la biografia de l’industrial Henrik Vanger, cosa que va viure com una teràpia escandalosament ben remunerada, va abandonar la seva depressió per llançar-se a una cacera acarnissada contra un assassí en sèrie recargolat i ben amagat.

L’atzar va col·locar la Lisbeth Salander en el seu camí. En Mikael va toquejar-se distretament la discreta cicatriu que li havia deixat el nus escorredor per sota de l’orella esquerra. La Lisbeth no sols li havia salvat la carrera —també li havia salvat ben bé la vida.

Més d’una vegada ella l’havia sorprès amb els seus dots tan remarcables —memòria fotogràfica i coneixements fenomenals en informàtica. En Mikael Blomkvist es considerava relativament competent en la matèria, però la Lisbeth Salander manejava els ordinadors com si hagués fet algun pacte amb el diable. A poc a poc, va comprendre que era una autèntica hacker de categoria internacional i que, en el si del club exclusiu que es dedicava arreu del món a una activitat informàtica criminal del més alt nivell, ella era una llegenda, encara que fos anònima i coneguda únicament amb el seu pseudònim de Wasp.

Va ser la capacitat de la Lisbeth de passejar-se pels ordinadors dels altres allò que va proporcionar a en Mikael el material necessari per capgirar el seu fracàs periodístic en l’afer Wennerström: una notícia bomba que un any més tard encara era motiu d’investigacions policials sobre la criminalitat econòmica i que feia anar regularment en Mikael a les butaques dels estudis de televisió.

Un any abans, ell va viure aquella exclusiva amb una satisfacció colossal —com una venjança i una brillant rehabilitació després de la seva estada en la marginalitat periodística. Tanmateix, la satisfacció el va abandonar ràpidament. Al cap d’unes quantes setmanes, ja estava fart d’haver de respondre eternament les mateixes preguntes dels periodistes i dels polis de la brigada financera. Em sap molt de greu, però no puc revelar les meves fonts. I el dia en què un periodista de l’Azerbahdzian Times es va prendre la molèstia d’anar a Estocolm únicament per fer-li les mateixes preguntes estúpides de sempre, ja en va tenir prou. Va reduir el nombre d’entrevistes a un mínim estricte, i els últims mesos pràcticament ja no s’havia prestat a aquell joc fins que va trucar-li «la noia de TV4», i això només quan la investigació havia entrat en una nova fase ben especial.

La col·laboració d’en Mikael amb «la noia de TV4» tenia, a més, tota una altra dimensió. Ella havia estat la primera periodista a interessar-se per la revelació i sense la seva contribució del primer vespre, quan Millennium havia donat a conèixer l’exclusiva, res no hauria fet pensar que la història hagués de tenir un impacte tan gran. En Mikael no es va assabentar fins més tard que ella havia hagut de lluitar amb les ungles per convèncer la redacció que li deixessin explicar aquella història. Ningú no havia tingut gens de ganes d’opinar sobre l’estafador de Millennium i, fins al moment que ella va passar al directe, ningú no hauria pogut certificar que la bateria d’advocats de la redacció la deixarien parlar. Alguns dels seus col·legues més veterans van fer el gest d’abaixar el dit gros davant d’ella per fer-li entendre que, si s’equivocava, la seva carrera se n’anava a can Pistraus. «La noia», però, va resistir i va tirar endavant la història de l’any.

La primera setmana, ella va seguir l’afer amb tota naturalitat —ja que en realitat era l’única reportera que havia aprofundit en el tema—, però just abans de Nadal en Mikael es va adonar que tots els comentaris i tots els nous punts de vista havien estat transferits als seus col·legues masculins. Per Cap d’Any, en Mikael va saber per mitjans indirectes que simplement havien eliminat «la noia», argumentant que el fet mediàtic més important de l’any havia de ser tractat per periodistes econòmics seriosos i no per una noieta sortida de l’illa de Gotland o vés a saber d’on. Allò va irritar en Mikael i, quan més tard TV4 li va demanar un comentari, va explicar d’entrada que només respondria les preguntes de TV4 si les hi feia «la noia». D’aquí van venir uns quants dies d’un silenci emmurriat fins que aquells paios van acabar capitulant i ella va reaparèixer.

L’interès decreixent d’en Mikael per l’afer Wennerström va coincidir també amb la desaparició de la Lisbeth Salander. La veritat és que ell no entenia gaire què era el que havia passat.

S’havien separat l’endemà del dia de Nadal i no l’havia tornat a veure en els dies posteriors. Cap al vespre de la vigília de Cap d’Any, li va trucar. Ella no va contestar el telèfon.

L’endemà va passar per casa seva dos cops i va trucar a la porta. La primera vegada hi havia llum a l’apartament però no va anar a obrir. La segona vegada, tot estava a les fosques. El dia de Cap d’Any, va intentar novament de trucar-li, però sense obtenir-ne cap altra resposta que el missatge que deia que l’abonat no s’hi podia posar.

La va veure dues vegades en el transcurs dels dies següents. Inquiet, va anar a casa seva a principis de gener per asseure’s en un esglaó de l’escala de davant del seu apartament. Portava un llibre i va esperar obstinadament durant quatre hores abans no va arribar, quan faltava poc per a les onze del vespre. Ella portava una capsa i es va aturar en sec quan el va veure.

—Hola, Lisbeth —va fer ell tancant el llibre.

La Lisbeth se’l va mirar sense mostrar cap mena d’expressió en la mirada, ni calidesa ni amistat. Després va passar davant d’ell i va ficar la clau al pany.

—Em convides a una tassa de cafè? —va preguntar en Mikael.

Ella es va girar cap a ell i li va parlar en veu molt baixa.

—Vés-te’n. No et vull veure més.

Després va tancar la porta als nassos a un Mikael Blomkvist caigut del núvol, i ell va sentir com girava la clau a l’altre costat.

Tres dies més tard, la va veure per segona vegada. Havia agafat el metro de Slussen a Centralen, i quan el comboi es va aturar a Gamla Stan, mirant per la finestra, la va descobrir a l’andana, encara no a dos metres de distància. La va veure just en el moment en què les portes es tancaven. Durant cinc segons, ella se’l va mirar de fit a fit, però com si ell fos transparent, abans de girar els talons i allunyar-se del seu camp de visió mentre el metro es posava en moviment.

El missatge era ben clar. La Lisbeth Salander no volia saber res d’en Mikael Blomkvist. L’havia eliminat de la seva vida amb la mateixa eficàcia que quan esborrava un fitxer del seu ordinador, sense explicacions ni compromisos. Havia canviat el número del telèfon mòbil i no responia els correus electrònics.

En Mikael va sospirar i va apagar la televisió, es va acostar a la finestra i va contemplar l’ajuntament.

Va demanar-se si estava equivocat d’entestar-se d’aquella manera a passar regularment davant l’apartament de la Lisbeth. Fins aleshores, l’actitud d’en Mikael solia ser que, si una dona assenyalava amb tanta claredat que no volia sentir a parlar d’ell, ell ho deixava córrer. No respectar un missatge com aquell equivalia als seus ulls a no respectar la dona en qüestió.

En els temps de l’afer, havien dormit junts. Havia estat per iniciativa de la Lisbeth i la seva relació havia durat sis mesos. Si la seva decisió havia estat de posar fi a la història d’una manera tan sorprenent com havia començat, en Mikael no tenia cap altre remei que acceptar-ho. Era ella qui havia de tallar. En Mikael acceptava sense problemes aquell paper d’antic amiguet —si és que ara li calia considerar-se com a tal—, però la manera com la Lisbeth Salander l’havia plantat el deixava perplex.

L’únic problema era que li continuava agradant enormement la Lisbeth Salander.

No era que n’estigués mínimament enamorat —de fet estaven gairebé tan mal avinguts com puguin estar-ho dues persones qualssevol—, però li agradava de debò i trobava a faltar aquell maleït trosset de dona complicada. S’havia imaginat que la seva amistat era recíproca. En fi, se sentia com un autèntic imbècil.

Després d’un llarg moment davant de la finestra, va prendre una decisió.

Si la Lisbeth Salander el detestava tan cordialment que ni tan sols estava disposada a saludar-lo quan es topaven pel metro, era perquè probablement la seva amistat ja s’havia acabat i el mal era irreversible. A partir d’aquell moment, doncs, ja no tornaria a passar davant el seu apartament ni prendria cap iniciativa per refer el contacte amb ella.

La Lisbeth Salander va consultar el rellotge i va constatar que, encara que es trobés prudentment a l’ombra, estava tota amarada de suor. Eren dos quarts d’onze del matí. Va memoritzar una fórmula matemàtica de tres ratlles i va tancar Dimensions in Mathematics, després va agafar la clau de l’habitació i el paquet de tabac de la taula.

La seva habitació era al primer pis, l’últim de l’hotel. Es va despullar i va ficar-se a la dutxa.

Un llangardaix verd de vint centímetres de llarg se la mirava de reüll des de la paret, just sota el sostre. Per la seva banda, la Lisbeth Salander va mirar-se’l també de cua d’ull, però no va fer cap gest per fer-lo fora. Havia arribat a la conclusió que el llangardaix ja era llogater molt abans que arribés ella i que probablement continuaria sent-ho molt de temps després que ella hagués abandonat la Grenada. Hi havia llangardaixos per tota l’illa, s’esmunyien a l’habitació per les persianes de davant de les finestres obertes, per sota la porta o pel forat de ventilació del bany. A ella li agradava la seva companyia, la deixaven globalment en pau i, la veritat, semblaven més intel·ligents que no pas certs humans que havia conegut. L’aigua era fresca sense ser glaçada, de manera que es va estar sota la dutxa durant cinc minuts per refrescar-se.

Tornant a l’habitació, va aturar-se tota nua davant el mirall de l’armari i va examinar el seu cos amb admiració. Continuava pesant quaranta-dos quilos i feia gairebé un metre cinquanta d’alçada. En aquest sentit, no hi havia gran cosa a fer. Tenia uns membres tan prims com els d’una nina, unes mans petites i uns malucs que no semblaven pas tenir-les totes.

Però tenia pits.

Tota la seva vida havia estat ridículament plana, com si encara no hagués entrat a la pubertat. Les seves mamelles sempre havien estat petites, però completament normals. El problema era que tenien la forma de quelcom que es podria descriure com uns simples esbossos d’inflor. Això els donava un aspecte perfectament ridícul i ella sempre havia trobat desagradable mostrar-se tota nua.

I vet aquí que, de sobte, s’havia retrobat amb els seus pits. No és que ara fossin uns melons (cosa que ella no hauria pas volgut i que hauria estat encara més ridícul en un cos tan fràgil com el seu), sinó dues sines rodones i fermes de la talla almenys d’una mandarina. El canvi s’havia produït a poc a poc i les proporcions eren plausibles. La diferència, en canvi, era radical, tant per al seu aspecte físic com per al seu benestar personal.

S’havia passat cinc setmanes en una clínica prop de Gènova, a Itàlia, per fer-se col·locar els implants que constituïen la base dels seus pits nous. Va escollir una clínica i uns metges que gaudien de la millor reputació a Europa i que practicaven habitualment intervencions mèdicament justificades més que no pas cirurgia estètica. La seva metgessa, una dona forta i encantadora que es deia Alessandra Perrini, va constatar que els seus pits no s’havien desenvolupat prou i que hi havia raons mèdiques per acceptar-la com a pacient.

La intervenció va ser dolorosa, però el cert és que els pits semblaven naturals, a la vista i al tacte. Continuaven tan sensibles com abans de la intervenció i les cicatrius eren gairebé invisibles. No va lamentar la seva decisió ni un sol moment. N’estava satisfeta. Encara sis mesos més tard, no podia passar amb el tors nu per davant d’un mirall sense sorprendre’s del canvi i començar a palpar-se’ls. Els vivia com una autèntica millora en la seva qualitat de vida.

Aprofitant la seva estada a la clínica de Gènova, es va fer treure un dels seus nou tatuatges, concretament una vespa de dos centímetres que tenia al costat dret del coll. Li agradaven els seus tatuatges, particularment el gran drac que li anava des de l’espatlla fins al cul, però així i tot havia pres la decisió de desfer-se de la vespa, considerant que una marca tan ostensible i tan visible la feia massa fàcil d’identificar i de memoritzar. I la Lisbeth Salander no volia que la memoritzessin o la identifiquessin. Li van treure el tatuatge amb l’ajuda d’un làser i, quan es passava el dit pel coll, encara hi podia notar una cicatriu molt lleugera. Una inspecció més aprofundida revelava que la seva pell bronzejada era una mica més clara en l’indret concret del tatuatge, però un cop d’ull ràpid no permetia d’adonar-se’n gens ni mica. En total, la seva estada a Gènova li va costar l’equivalent de 190.000 corones.

Era tot el que es podia regalar a si mateixa.

Va parar de somiejar davant del mirall i es va posar unes calces i uns sostenidors. Dos dies després d’haver abandonat la clínica de Gènova, havia entrat, per primera vegada en els seus vint-i-cinc anys de vida, en una botiga de roba interior i havia comprat aquell objecte que fins aleshores mai no li havia fet cap falta. Després, havia complert vint-i-sis anys i portava aquella peça amb una certa fascinació.

Es va posar uns texans i una samarreta negra de màniga curta on deia Consider this afair warning. Va agafar les seves xancletes i el seu barret de palla i es va penjar una motxilla de niló negre sobre les espatlles.

Quan ja anava cap a la sortida, va veure un petit grup de clients que discutien davant la recepció. Va alentir el pas i va parar l’orella.

—Just how dangerous is she? —va cridar una dona negra amb accent britànic.

La Lisbeth la va reconèixer perquè formava part d’un grup d’estiuejants arribat de Londres feia deu dies.

Freddie McBain, el recepcionista canós que invariablement adreçava a la Lisbeth Salander un gentil somriure, feia un posat avorrit. Va explicar que tots els clients de l’hotel rebrien instruccions i que no hi havia cap motiu per amoïnar-se si tothom seguia al peu de la lletra aquelles instruccions. La seva resposta va ser acollida amb una pila de preguntes.

La Lisbeth Salander va arrufar el nas i se’n va anar a trobar l’Ella Carmichael darrere el bar.

—De què va tot això? —va preguntar tot ensenyant-li l’aglomeració de gent a la recepció.

—El Mathilda amenaça de visitar-nos.

—El Mathilda?

—El Mathilda és un huracà que s’ha format al mar del Brasil fa quinze dies i que ha passat tot de dret a través de Paramaribo aquest matí. És la capital del Surinam.

No se sap ben bé quina direcció prendrà… probablement més al nord, cap als Estats Units. Però si continua seguint la costa cap a l’oest, es trobarà amb Trinidad i la Grenada pel camí. Altrament dit, correm el risc de tenir vent.

—Em pensava que l’estació dels huracans ja s’havia acabat.

—Exacte. Normalment, els avisos d’huracà ens cauen al damunt al setembre i octubre. Però ara el temps està tan desmanegat amb totes aquestes històries del canvi climàtic que ja no es pot preveure res.

—Ja ho veig. I quan es preveu que arribi el Mathilda?

—Aviat.

—I què s’ha de fer?

—Lisbeth, amb els huracans no s’hi juga. En vam tenir un en els anys setanta que va provocar molts danys aquí, a la Grenada. Jo tenia onze anys i vivia en un poble d’allà dalt cap al Gran Llac, a la carretera de Grenville. Mai no oblidaré aquella nit.

—Ja.

—Però no t’amoïnis. Dissabte queda’t a prop de l’hotel. Prepara’t una bossa amb tot el que et sembli indispensable (penso en l’ordinador amb què sempre veig que estàs jugant) i estigues a punt per emportar-te-la si t’anuncien que te n’has d’anar cap al refugi. Això és tot.

—Està bé, ja hi pensaré.

—Vols beure res?

—No, gràcies.

La Lisbeth Salander se’n va anar sense dir adéu. L’Ella Carmichael va somriure amb resignació. Havia necessitat unes quantes setmanes per acostumar-se a les maneres d’aquella noia estranya i havia acabat comprenent que la Lisbeth Salander no era arrogant —simplement, venia d’un altre planeta. Però pagava les seves consumicions sense rondinar, es mantenia força sòbria, s’ocupava de les seves coses i no causava mai problemes.

Els transports públics de la Grenada consistien essencialment en uns minibusos decorats d’una manera extravagant que sortien sense fer cas ni dels horaris ni d’altres formalitats. El cert és que garantien una gran fluïdesa de serveis al llarg de tot el dia. Entrada la nit, en canvi, era pràcticament impossible desplaçar-se si no es disposava d’un vehicle personal.

La Lisbeth Salander no es va haver d’esperar a la carretera de Saint George’s ni un minut perquè se li aturés un autobús. El conductor era un rasta i els altaveus de l’autobús difonien a tot drap No Woman, no Cry. Va tancar les orelles, va pagar el dòlar corresponent i es va encaixonar dins de l’autobús entre una dona refeta de cabells grisos i dos nois vestits amb l’uniforme de l’escola.

Saint George’s es trobava en una badia amb forma d’U que formava the Carenage. Al voltant del port s’alçaven uns turons escarpats amb diversos immobles, uns edificis colonials i una fortalesa, Fort Rupert, a l’extrem del promontori i arran d’un penya-segat.

Saint George’s era una ciutat extremament compacta i densa, amb carrers estrets i nombrosos carrerons. Les cases s’enfilaven pels turons i no hi havia pràcticament cap superfície horitzontal, tret d’un camp de criquet que també feia les funcions d’hipòdrom al límit nord de la ciutat.

Va baixar de l’autobús en ple port i va arribar-se caminant fins a MacIntyre’s Electronics, al capdamunt d’un curt caminet molt costerut. Pràcticament tots els productes en venda a la Grenada eren importats dels Estats Units o d’Anglaterra i, per tant, solien costar dues vegades més cars que en qualsevol altra banda, però en compensació la botiga li oferia l’aire condicionat.

La bateria suplementària que havia encomanat per al seu Apple PowerBook G4 de titani amb pantalla de disset polzades finalment havia arribat. A Miami, s’havia proveït d’un ordinador de butxaca Palm on podia llegir el correu electrònic, i que era més fàcil de transportar a la motxilla que no pas arrossegar el PowerBook, però era un substitut bastant pobret de la pantalla de disset polzades. La bateria original començava a fer figa i ja només aguantava la càrrega durant mitja hora, la qual cosa era una autèntica desgràcia quan es volia quedar prop de la piscina, tenint en compte també el proveïment d’electricitat a la Grenada, que era una mica deficient. Durant les setmanes que feia que hi era, ja havia conegut dos talls de corrent bastant llargs. Va pagar amb una targeta de crèdit a nom de Wasp Enterprises, va ficar la bateria a la bossa i va tornar a sortir a la calor del migdia.

Va passar pel Barclays Bank i va treure’n 300 dòlars en metàl·lic; després se’n va anar al mercat a comprar un manat de pastanagues, sis mangos i una ampolla d’un litre i mig d’aigua mineral. La motxilla s’havia anat tornant cada cop més feixuga i, quan va ser de retorn al port, tenia gana i set. Primer va fer un cop d’ull al restaurant Nutmeg, però semblava pres a l’assalt. Va continuar fins al Turtleback, més tranquil allí al final del port, va instal·lar-se a la terrassa i va demanar un plat de calamars amb patates saltejades i una ampolla de Carib, la cervesa local. Va arreplegar un exemplar abandonat del Grenadian Voice, que va llegir durant un parell de minuts. L’únic article d’un cert interès exagerava l’arribada possible del Mathilda. El text estava il·lustrat amb la fotografia d’una casa ensorrada, record dels danys causats per l’últim gran huracà que havia devastat el país.

Va plegar el diari, va veure un glop de Carib directament de l’ampolla, es va deixar anar cap endarrere i va veure l’home de l’habitació 32 que passava del bar a la terrassa. Portava la seva cartera de cuiro marró en una mà i un gran vas de coca-cola a l’altra. Els seus ulls van passar per damunt d’ella sense reconèixer-la, abans que se n’anés a seure al costat diametralment oposat de la terrassa, fins que va clavar la mirada a l’aigua davant del restaurant.

La Lisbeth Salander va aixecar una cella i va examinar aquell home que ara veia de perfil. Semblava completament absent i de fet va romandre immòbil durant set minuts. Després va aixecar tot d’una el vas i en va beure tres bones glopades. Va tornar a deixar el vas i es va tornar a posar a mirar l’aigua fixament. Un moment més tard, la Lisbeth va obrir la bossa i en va treure Dimensions in Mathematics.

Tota la vida l’havien entusiasmat els puzles i els enigmes. Quan tenia nou anys, la seva mare li havia regalat un cub de Rubik. Durant quaranta minuts, aquell objecte havia plantejat un repte al seu sentit de la lògica, fins que va acabar comprenent-ne el funcionament. A continuació, ja no li va costar gens de resoldre’l. Mai no s’havia equivocat a l’hora de respondre les preguntes dels tests d’intel·ligència dels diaris; de l’estil dels que presentaven cinc figures en formes estranyes i calia indicar quina forma tindria la sisena. Per a ella, la resposta era sempre evident.

A l’escola primària, havia après a sumar i restar. La multiplicació, la divisió i la geometria n’eren la prolongació natural. Sabia fer mentalment la suma del compte en un restaurant, fer una factura i calcular la trajectòria d’un obús d’artilleria llançat des d’un angle donat a una velocitat donada. Eren evidències. Abans d’haver llegit l’article al Popular Science, mai no havia estat gens fascinada per les matemàtiques i ni tan sols havia considerat la taula de les multiplicacions com a matemàtiques. La taula de les multiplicacions era una cosa que havia memoritzat en una tarda a l’escola, i no aconseguia comprendre per què el professor continuava insistint-hi al llarg de tot un any.

Tot d’una havia endevinat la lògica implacable que per força hi havia d’haver darrere els raonaments i les fórmules presentades, cosa que l’havia portat als prestatges de matemàtiques de les llibreries. Però quan va obrir Dimensions in Mathematics, se li va presentar un món totalment nou. De fet, les matemàtiques eren un puzle lògic amb variacions fins a l’infinit —uns enigmes que es podien resoldre. L’interès no es trobava precisament en la solució dels exemples de càlcul. I és que cinc vegades cinc sempre feia vint-i-cinc. La gràcia era intentar comprendre la composició de les regles que permetien resoldre qualsevol problema matemàtic.

Dimensions in Mathematics no era un manual estricte de matemàtiques, sinó una versió de butxaca d’un totxo de mil dues-centes pàgines sobre la història de les matemàtiques des de l’antiguitat grega fins als intents contemporanis de dominar l’astronomia esfèrica. El llibre era considerat com una bíblia, comparable a allò que havia significat un dia l’Aritmètica de Diofant, i que encara continuava significant per als matemàtics més seriosos. La primera vegada que va obrir Dimensions… va ser en una terrassa de l’hotel a la Grand Anse Beach i s’havia retrobat tot de sobte dins d’un món encantat de xifres, dins d’un llibre escrit per un autor bon pedagog però que també sabia sorprendre el lector amb anècdotes i problemes desconcertants. Havia pogut seguir l’evolució de les matemàtiques d’Arquimedes fins als molt contemporanis Jet Propulsion Laboratories de Califòrnia. Comprenia perfectament els seus mètodes per resoldre els problemes.

Va viure la trobada amb el teorema de Pitàgores (x2 + y2 = z2), formulat feia aproximadament cinc-cents anys abans de Crist, com una espècie de revelació. Tot d’un plegat, va comprendre el sentit del que havia memoritzat a l’escola, en un dels escassos cursos a què havia assistit. En un triangle rectangle, el quadrat de la hipotenusa és igual a la suma dels quadrats dels catets. Estava fascinada per la descoberta d’Euclides cap a l’any 300 abans de Crist, enunciant que un nombre perfecte és sempre un múltiple de dos nombres, un dels quals és una potència de 2 i l’altre el mateix nombre a la potencia següent de 2 menys 1. Era una millora del teorema de Pitàgores i ella en comprenia la infinitat de combinacions possibles.

6 = 21 x(22 − 1 )

28 = 22 x(23 − 1 )

496 = 24 x(25 − 1 )

8128 = 26 x(27 − 1 )



Podia continuar indefinidament sense trobar cap nombre que pequés contra la regla. Hi havia en tot allò una lògica que encaixava amb el sentit de l’absolut de la Lisbeth Salander. Amb un plaer manifest i de forma ràpida, va assimilar Arquimedes, Newton, Martin Gardner i una dotzena d’altres matemàtics clàssics.

Tot seguit, va arribar al capítol de Pierre de Fermat, l’enigma matemàtic del qual, conegut com a teorema de Fermat, l’havia desconcertat durant set setmanes. De fet, es tractava d’un termini raonable si tenia en compte que Fermat havia empès els matemàtics a la follia durant prop de quatre segles abans que un anglès de nom Andrew Wiles no arribés a resoldre el seu puzle fins al 1993.

El teorema de Fermat era un postulat d’una senzillesa enganyosa.

Pierre de Fermat va néixer el 1601 a Beaumont-de-Lomagne, al sud-oest de França. Ironies de la història, no era pas cap matemàtic sinó un magistrat i es consagrava a les matemàtiques com si fossin una mena de passatemps estrany. Tanmateix, estava considerat com un dels matemàtics autodidactes més dotats de tots els temps. Igual que a la Lisbeth Salander, li agradava resoldre puzles i enigmes. La cosa que semblava divertir-lo per damunt de totes les altres era rifar-se d’altres matemàtics construint uns problemes sense preocupar-se de donar-ne la solució. El filòsof René Descartes va guarnir Fermat amb un munt d’epítets degradants, mentre que el seu col·lega anglès John Wallis l’anomenava «aquest refotut francès».

En els anys trenta del segle XVII va aparèixer una traducció francesa de l’Aritmètica de Diofant, que reagrupava la totalitat de les teories formulades per Pitàgores, Euclides i altres matemàtics de l’antiguitat. Va ser treballant en el teorema de Pitàgores que Fermat, en una il·luminació genial, havia plantejat el seu problema immortal. Va formular una variant del teorema de Pitàgores. En comptes de (x2 + y2 = z2), Fermat va transformar el quadrat en cub (x3 + y3 = z3).

El problema era que la nova equació no semblava tenir solucions amb uns nombres enters. Així, per mitjà d’un petit canvi teòric, Fermat havia transformat una fórmula proposant un nombre infinit de solucions perfectes en un cul-de-sac que no en tenia cap. El seu teorema era això, justament —Fermat afirmava que enlloc de l’univers infinit dels nombres no existia cap nombre enter en el qual un cub pogués expressar-se com si fos la suma de dos cubs i que això era la regla per a tots els nombres que tenen una potència superior a 2, és a dir, justament el teorema de Pitàgores.

Els altres matemàtics es van afanyar ràpidament a estar-hi d’acord. Utilitzant el mètode d’assajos i errors, van poder constatar que no trobaven cap nombre que refutés l’afirmació de Fermat. L’únic problema era que, fins i tot si feien càlculs fins a la fi del temps, no podrien verificar tots els nombres existents, i que, consegüentment, els matemàtics no podien afirmar que el nombre següent no desmentís el teorema de Fermat. En efecte: en matemàtiques, les afirmacions han de ser demostrables matemàticament i expressar-se per mitjà d’una fórmula general i científicament correcta. El matemàtic ha de poder pujar al podi i pronunciar els mots «és així perquè…».

Fermat, tal com solia, es va mofar dels seus col·legues. Al marge del seu exemplar de l’Aritmètica, el geni va gargotejar unes hipòtesis i va acabar amb unes quantes ratlles: Cuius rei demonstrationem mirabilem sane detexi hanc marginis exiguitas non caperet. O sigui: He descobert una demostració meravellosa. L’estretor del marge no la pot contenir.

Si la seva intenció era empènyer els seus col·legues cap a la follia, se’n va sortir perfectament. D’ençà del 1637, pràcticament tots els matemàtics que es respecten han consagrat un cert temps, a vegades molt, a intentar demostrar la conjectura de Fermat. Generacions de pensadors s’hi han anat trencant el cap fins que va arribar Andrew Wiles i va fer la demostració que tothom esperava, l’any 1993. Feia aleshores vint-i-cinc anys que reflexionava al voltant de l’enigma, i en els últims deu pràcticament a temps complet.

La Lisbeth Salander estava totalment perplexa.

En realitat, la resposta no li interessava gens ni mica. Era la recerca de la solució que la tenia en suspens. Quan algú li donava un enigma per resoldre, ella el resolia. Abans de comprendre el principi dels raonaments, dedicava temps a dilucidar els misteris matemàtics, però arribava sempre a la resposta correcta abans d’obrir el model per corregir.

Així, doncs, havia tret un paper i s’havia posat a gargotejar unes quantes xifres després d’haver llegit el teorema de Fermat. I, no sense sorpresa, no havia trobat la solució de l’enigma.

Com que es tenia prohibit mirar la solució, es va saltar el passatge on figurava la que havia trobat Andrew Wiles. En comptes d’això, va acabar de llegir Dimensions… i va comprovar que cap dels altres problemes formulats en el llibre no li plantejava dificultats particulars. A continuació, dia rere dia, va tornar a l’enigma de Fermat amb una irritació creixent, tot preguntant-se quina «demostració meravellosa» havia pogut trobar Fermat. Un rere l’altre s’enfonsava en nous carrerons sense sortida.

Va aixecar els ulls quan de sobte l’home de l’habitació 32 va abandonar el seu lloc per dirigir-se cap a la sortida. Va consultar el rellotge i va constatar que l’home s’havia estat assegut sense bellugar-se durant dues hores i deu minuts. Va arrufar el nas i, tota pensarosa, va veure com s’allunyava.

L’Ella Carmichael va deixar el vas damunt la barra del bar davant la Lisbeth Salander tot dient-se que, decididament, les begudes alcohòliques rosades amb aquelles ombrel·les tan ridícules no eren precisament el fort d’aquella noia. La Lisbeth Salander demanava sempre el mateix —un cuba libre. Només un vespre, s’havia passat una mica amb les cerveses i l’Ella havia hagut de demanar l’ajuda d’un empleat per portar-la a l’habitació. A part d’aquesta única vegada, la seva consumició normal es resumia en cafès amb llet, alguns cuba libres i la Carib. Com de costum, es va instal·lar tota sola a l’extrem dret del bar i va obrir un llibre farcit d’estranyes fórmules matemàtiques, cosa que als ulls de l’Ella Carmichael era una opció literària ben estranya per a una jove soltera de la seva edat.

Va comprovar també que la Lisbeth Salander no semblava gens ni mica interessada a lligar. Els pocs i rars individus que ho havien intentat havien estat gentilment però fermament engegats, i en un cas concret fins i tot de mala manera.

L’anomenat Chris MacAllen, que la Lisbeth va enviar a pastar fang amb brusquedat, era, tot s’ha de dir, un talòs local que es mereixia un bon fracàs. L’Ella Carmichael no es va sorprendre gaire quan el noi va ensopegar inexplicablement i va caure a la piscina després d’haver intentat lligar amb la Lisbeth Salander al llarg de tot un vespre. En descàrrec de MacAllen calia dir que no era rancuniós. L’endemà al vespre, es va tornar a presentar, sobri, i va oferir una cervesa a la Salander, que va acceptar-la després d’una petita vacil·lació. D’aleshores ençà, se saludaven gentilment quan es trobaven al bar.

—Tot va bé? —va preguntar l’Ella.

La Lisbeth Salander va fer que sí i va agafar el got.

—Hi ha novetats del Mathilda? —va preguntar ella.

—Continua venint en la nostra direcció. Podríem tenir un cap de setmana força agitat.

—Quan ho sabrem del cert?

—De fet, fins que no hagi passat. Pot venir de dret cap a la Grenada i decidir bifurcar-se cap al nord en el darrer moment. Els huracans són així, van i vénen. Normalment, passen de costat, per sort, perquè si no ja no hi hauria illa. De moment, però, no cal que t’amoïnis.

—No m’amoïno pas.

Van sentir tot d’una un riure una mica forçat i es van girar cap a la dona de l’habitació 32, aparentment encantada de sentir el que li explicava el seu marit.

—Qui és, aquest?

—El Dr. Forbes? Són uns americans d’Austin, a Texas.

L’Ella Carmichael va pronunciar el mot «americans» amb una mala gana evident.

—Ja sé que són americans. Què hi fan, aquí? És metge?

—No, no pas aquesta mena de metge. És aquí per la fundació Santa Maria.

—Com?

—Financen els estudis d’infants superdotats. És un bon home, aquest doctor. Està en converses amb el Ministeri d’Educació per construir un nou col·legi a Saint George’s.

—Un bon home que pega a la seva dona —va dir la Lisbeth Salander.

L’Ella Carmichael no va respondre i va mirar-se la Lisbeth amb atenció. Després va brandar el cap i va allunyar-se cap a l’altra punta del bar per servir unes Carib a uns quants clients de l’illa.

La Lisbeth es va quedar al bar una dotzena de minuts, amb el nas ficat en les Dimensions… Abans i tot de la seva adolescència, havia comprès que estava dotada d’una memòria fotogràfica i que, per tant, era diferent de les seves companyes de classe. Mai no havia revelat aquesta singularitat a ningú —tret d’en Mikael Blomkvist, en un instant de feblesa. Ja se sabia de memòria el text de Dimensions… i continuava traginant el llibre sobretot perquè constituïa un enllaç visual cap a Fermat, com si el llibre s’hagués convertit en un talismà.

Aquell vespre, però, no aconseguia focalitzar els seus pensaments ni en Fermat ni en el seu teorema. Tenia al cap tota l’estona la imatge del Dr. Forbes immòbil, amb l’esguard fixat en un punt de la badia del Carenatge.

No hauria sabut explicar per què allò la feia estar tan incòmoda.

Finalment, va tancar el llibre, va pujar a l’habitació i va engegar el seu PowerBook. Ni pensaments de navegar per internet. L’hotel no tenia ADSL, però la Lisbeth tenia un mòdem intern que podia connectar al seu telèfon mòbil i que li permetia enviar i rebre correus electrònics. Va redactar un breu missatge destinat a Pesta_xyz_666@hotmail.com:

No hi ha ADSL.

Necessito informació sobre un tal Dr. Forbes de la fundació Santa Maria, i sobre la seva dona, domiciliats a Austin Texas.

500 dòlars a qui em faci la recerca.

Wasp.



Va connectar la seva clau PGP oficial, va encriptar el correu electrònic amb l’ajuda de la clau PGP de Pesta i va prémer la tecla Enviar. Després va mirar l’hora i va constatar que passaven pocs minuts de dos quarts de vuit del vespre.

Va apagar l’ordinador, va tancar la porta amb clau i va recórrer quatre-cents metres per la platja, va tallar per la carretera de Saint George’s i va anar a trucar a la porta del cobert del darrere del Coconut. George Bland tenia setze anys i estudiava a Saint George’s. Volia ser metge o advocat o qui sap si astronauta, i era gairebé tan escanyolit com la Lisbeth Salander i no gaire més alt que ella.

La Lisbeth havia conegut en George Bland a la platja la primera setmana a la Grenada, l’endemà d’haver-se instal·lat a la Grand Anse. Havia fet una llarga passejada per la platja i s’havia assegut a l’ombra d’unes palmeres per mirar com uns nens jugaven a futbol a la vora de l’aigua. Va obrir Dimensions… i es va submergir en la lectura quan ell va venir a seure uns quants metres davant seu, aparentment sense haver-se adonat de la seva presència. Va observar-lo en silenci. Un jove negre amb sandàlies, pantalons negres i camisa blanca.

Ell va obrir també un llibre i es va posar a llegir. Com ella, estudiava un llibre de matemàtiques —Bàsics 4. Aparentment concentrat en el tema, va començar a fer gargots a les pàgines d’un quadern. No va ser fins al cap de cinc minuts, quan ella va estossegar una mica, que es va adonar de la seva presència, i llavors es va sobresaltar, espantat. Es va excusar d’haver-la molestat, va agafar la bossa i el llibre i ja es disposava a anar-se’n quan ella li va preguntar si trobava gaire difícils les matemàtiques.

Àlgebra. En pocs segons, ella va poder observar un error fonamental en la seva operació. Mitja hora més tard, havien acabat els deures. Una hora més tard, ja havien recorregut el capítol següent i ella li havia explicat pedagògicament l’entrellat de les operacions. Ell la va contemplar amb veneració. Dues hores més tard, ja li havia revelat que la seva mare vivia al Canadà, a Toronto; que el seu pare vivia a Grenville, a l’altre costat de l’illa, i que ell mateix residia en un cobert darrere el Coconut, en un turonet sobre la platja. Era el més petit de la família, amb tres germanes més grans.

La Lisbeth Salander va trobar la seva companyia sorprenentment relaxant. La situació no era gens corrent. Ben poques vegades, per no dir mai, encetava una conversa amb altres persones per a una simple xerrameca. No era timidesa. Per a ella, una conversa tenia una funció pràctica: on puc trobar una farmàcia o quant val l’habitació? La funció d’una conversa tenia a veure també amb la feina. Quan havia treballat d’investigadora per a en Dragan Armansky a Milton Security no havia tingut cap problema per tenir converses delirants a fi d’obtenir informació.

Ben al contrari, detestava les converses personals que desembocaven sempre en un escorcoll en tota regla sobre el que estava disposada a revelar de la seva vida personal. «Quants anys tens?». «Endevina-ho». «T’agrada la Britney Spears?». «Qui és aquesta?». «T’agraden els dibuixos de Carl Larsson?». «Mai no m’ho he plantejat». «Que ets lesbiana?». «Vés-te’n a la merda!».

En George Bland era maldestre i alhora segur de si mateix, però era ben educat i va intentar conversar de manera intel·ligent sense entrar en competició amb ella i sense escorcollar en la seva vida privada. Com ella, semblava que estava sol. Tot feia pensar que acceptava amb tota simplicitat el fet que una deessa de les matemàtiques hagués davallat a la platja de Grand Anse i semblava satisfet que ella s’avingués a fer-li companyia. Al cap d’unes quantes hores a la platja, quan el sol ja s’amagava a l’horitzó, es van aixecar per marxar. Ell la va acompanyar cap a l’hotel, pel camí li va ensenyar la barraca que li servia d’habitació d’estudiant, i li va preguntar si podia oferir-li un te. Ella va acceptar, cosa que va semblar sorprendre’l.

El seu lloc de residència no podia ser més senzill: un cobert on hi havia una taula en mal estat, dues cadires, un llit i un armari per a la roba. Com a única il·luminació, un petit llum de despatx connectat a un cable que venia del Coconut. La cuina era un fogonet de càmping. Li va proposar arròs amb verdura que va servir en uns plats de càmping de plàstic. I li va oferir també que fumés la substància local il·legal, cosa que ella va acceptar.

A la Lisbeth no li va costar gens d’entendre que la seva presència el trasbalsava i que no sabia realment com comportar-se. De sobte, va decidir que li permetria que la seduís. Tot plegat, però, va adoptar l’aire d’un procés més aviat carregós i complicat. Ell prou que havia captat els seus senyals, però no tenia ni la més petita idea de quina actitud adoptar. Anava marejant la perdiu amb una frustració evident fins que ella va perdre la paciència, el va ajeure damunt del llit amb determinació i es va treure la samarreta de tirants.

Era el primer cop que es mostrava tota despullada davant d’algú d’ençà de l’operació. Quan se’n va anar de la clínica amb els seus nous pits, va experimentar una mena de pànic, i va necessitar una bona estona abans de comprovar que ningú no se la mirava. La Lisbeth Salander, que normalment se’n refotia del que els altres poguessin pensar d’ella, aquell dia no les tenia pas totes.

Conscient que tard o d’hora li caldria llançar-se a la piscina, havia acollit en George Bland com una estrena perfecta, encara que fos d’una timidesa tan alarmant. Després d’haver aconseguit treure-li els sostenidors (no sense una certa dosi d’encoratjament), va apagar el llum de prop del llit abans de despullar-se. La Lisbeth el va tornar a encendre. Va vetllar amb tota l’atenció les seves reaccions mentre l’anava tocant amb poca traça. Fins molt més tard del vespre, no es va relaxar i llavors va poder comprovar que ell considerava els seus pits com si fossin completament naturals. Ben mirat, també calia reconèixer que potser no havia vist gaires pits de dona…

No és que hagués tingut cap intenció de buscar-se un amant adolescent a la Grenada. Allò havia estat una cosa impulsiva i, quan se’n va anar, ja avançada la nit, no pensava pas que l’hagués de tornar a veure. Però l’endemà mateix se’l va trobar una altra vegada a la platja i es va adonar que era una companyia agradable. Durant les set setmanes que es va estar a la Grenada, en George Bland es va convertir en un element potser no pas estable, però tanmateix un element en la seva existència.

Va constatar que quan passejaven plegats, devien tenir la pinta de dos adolescents. Sweet sixteen.

És probable que ell trobés que la vida s’havia tornat més interessant. Havia conegut una dona que li donava lliçons de matemàtiques i d’erotisme.

Va obrir la porta i va adreçar-li un somriure embadalit.

—Vols companyia? —va preguntar-li ella.

La Lisbeth Salander va abandonar un George Bland beatífic de satisfacció poc després de les dues de la matinada. Tenia una sensació de calor al cos, i va preferir seguir la platja en comptes d’agafar la carretera per tornar a l’hotel Keys. Caminava tota sola en la foscor, sabent molt bé que en George Bland la seguiria a un centenar de metres de distància.

Sempre ho feia. Ella mai no es va quedar a dormir a casa seva. En George va protestar vigorosament contra la idea mateixa que una dona es pogués passejar tota sola de nit per tornar a l’hotel. Sobretot perquè sovint s’havia fet molt tard. La Lisbeth Salander va escoltar amb atenció els seus arguments abans de tallar en sec la discussió amb un simple no. «Vaig on vull quan ho vull. Fi de la discussió! I no, no m’agrada portar escorta». La primera vegada que es va adonar que la seguia, es va empipar molt, però després va comprendre que allò formava part del caràcter d’en George Bland. Ara més aviat trobava un cert encant en els seus instints de protecció i feia com si ignorés la seva presència al darrere i com si no sabés que ell no tornaria a casa seva fins després d’haver-la vist entrar a l’hotel.

Es preguntava què faria si de sobte algú l’hagués agredida.

Per la seva banda, ella hauria recorregut al martell que havia comprat a la ferreteria de MacIntyre i que guardava dins la butxaca exterior de la motxilla. Segons la Lisbeth Salander, hi havia poques situacions d’amenaça a les quals no pogués posar fi l’ús d’un bon i vell martell.

Feia una mitja lluna molt brillant, però el cel resplendia d’estrelles. Va aixecar els ulls i va identificar Regulus, de la constel·lació del Lleó. Ja quasi havia arribat a l’hotel quan va aturar-se en rodó. Acabava de percebre una silueta a la platja, a la vora de l’aigua, molt a prop de l’hotel. Era la primera vegada que veia algú a la platja després de l’entrada de fosc. Els separaven un centenar de metres, però la Lisbeth va poder identificar fàcilment aquell individu.

Era l’honorable Dr. Forbes, habitació 32.

Ella es va apartar ràpidament unes quantes passes i es va arraulir a la vorada dels arbres. Quan es va girar per comprovar-ho, va poder constatar que en George Bland també s’havia quedat clavat a terra. L’home de la vora de l’aigua anava amunt i avall, tot xino-xano. Fumava un cigarret. Regularment s’aturava i s’inclinava cap endavant com si examinés la sorra. Aquella pantomima va durar una vintena de minuts i a continuació, tot de sobte, va fer mitja volta i va tornar a pujar cap a l’entrada de l’hotel pel costat de la platja, on va desaparèixer.

La Lisbeth es va esperar un minut, arrufant el nas, abans d’anar-se’n a l’indret exacte per on l’home de l’habitació 32 havia caminat. Va descriure-hi lentament un semicercle i va observar el terra. Només hi va veure sorra, alguns còdols i petxines. Al cap de dos minuts, va interrompre la seva inspecció, tota perplexa, i va pujar cap a l’hotel.

Va sortir al balcó de la seva habitació, es va inclinar per damunt de la barana i va mirar al balcó dels seus veïns. Tot estava tranquil. Aparentment, la batussa del vespre ja s’havia acabat. Un moment més tard, va anar a buscar la seva bossa, en va treure un paper i va cargolar-se un porro amb el material de què l’havia proveïda en George Bland. Va seure en una cadira del balcó i va contemplar l’aigua fosca del mar Carib fumant i reflexionant.

I tot d’un plegat li va fer l’efecte que tenia dintre seu un sistema d’alerta amb tots els llums vermells encesos.





Capítol 2


Divendres, 17 de desembre

En Nils Erik Bjurman, advocat, cinquanta-cinc anys, va deixar la seva tassa de cafè i va contemplar la gentada que passava per davant del cafè Hedon, a la plaça de Stureplan. Seguia amb els ulls la marea dels vianants sense observar-ne cap en particular.

Pensava en la Lisbeth Salander. Pensava sovint en la Lisbeth Salander.

L’odiava amb una intensitat extrema en el seu registre emocional.

La Lisbeth Salander l’havia esclafat. Mai no oblidaria aquell instant. S’havia apoderat dels comandaments i l’havia humiliat. L’havia maltractat de tal manera que en quedaven uns rastres inesborrables en el seu cos. Més concretament, li ocupaven vint centímetres quadrats a la panxa just al damunt dels seus òrgans sexuals. L’havia encadenat al seu propi llit, l’havia torturat i li havia tatuat un missatge sobre el qual ningú no es podia enganyar i que seria molt difícil d’esborrar:

SÓC UN PORC SÀDIC, UN PERVERTIT I UN VIOLADOR.

Que el contingut del missatge fos perfectament verídic no hi tenia res a veure.

L’odi d’en Bjurman no era pas racional.

La Lisbeth Salander havia estat declarada jurídicament irresponsable per un tribunal de primera instància d’Estocolm. En Bjurman havia estat designat per ser-ne el tutor, la qual cosa la situava en un estat de dependència total respecte d’ell. La primera vegada que es va trobar amb la Lisbeth Salander, ell havia començat a fantasiejar amb ella. No s’ho podia explicar, però aquella noia invitava a aquell tipus de comportament. I s’havia aprofitat de la seva posició per violar-la.

Des d’un punt de vista purament intel·lectual, l’advocat Nils Bjurman sabia que l’acte que havia comès no era socialment ni acceptable ni permès. Sabia que havia actuat malament. Sabia també que, jurídicament, els seus actes eren indefensables i mereixedors d’uns quants anys de presó.

Des d’un punt de vista emocional, tota aquella saviesa intel·lectual no tenia gaire pes. No podia fer altra cosa que reconèixer la gravetat dels seus actes i acceptar que allò no era cap excusa. Tan bon punt va conèixer la Lisbeth Salander, al desembre de dos anys enrere, va saber que era la seva joguina. Les lleis, les regles, la moral i la responsabilitat no hi tenien res a veure, en absolut.

Aquella noia era ben estranya —adulta, però amb un aspecte que se la podia prendre per una menor. Ell controlava la seva vida —podia disposar de la Lisbeth Salander. Era impecable.

Havia estat declarada major incapaç i la seva biografia en forma de dictàmens mèdics la transformava en un ésser privat de tota credibilitat, si és que mai li passava pel cap la idea de protestar. No es tractava tampoc de cap violació d’un infant càndid —el seu expedient assenyalava que havia tingut un munt d’experiències sexuals i que fins i tot se la podia considerar una persona de costums depravats.

L’informe d’un assistent social afirmava que, a l’edat de disset anys, la Lisbeth Salander ja oferia probablement serveis sexuals a canvi de diners. Al començament d’aquest informe, la nota d’una patrulla de policia deia que havien observat un notori pervertit en companyia d’una noia en un banc del parc de Tantolunden. El cotxe de policia es va aturar i els agents van controlar la parella; la noia s’havia negat a respondre les seves preguntes i el paio aquell estava massa borratxo per donar una explicació sensata del que tenien entre mans.

Per a l’advocat Bjurman, s’imposava una conclusió: la Lisbeth era una puta de baixa estofa. Estava en poder d’ell. No corria cap risc. Encara que ella protestés davant la Comissió d’Assumptes Tutelars, ell podria basar-se en la seva pròpia credibilitat i els seus mèrits per deixar-la com una mentidera compulsiva.

Era la joguina ideal —adulta, dissoluta, socialment incompetent i entregada a la seva bona voluntat.

Era la primera vegada que s’havia aprofitat d’un dels seus clients. Abans, mai no li havia passat pel cap aprofitar-se d’algú amb qui mantenia una relació professional. Per trobar una vàlvula d’escapament a les seves exigències particulars en matèria de jocs sexuals, havia recorregut sempre a prostitutes. Havia estat discret i prudent i mai no s’hi havia mirat en les despeses; l’únic problema era que les prostitutes no el satisfeien. Feien comèdia, ho feien veure. Ell remunerava una noia que gemegava, cridava i feia el seu paper, però tot era tan fals com la desastrosa imitació d’una obra mestra.

Havia intentat dominar la seva dona en l’època en què estava casat, però també en va sortir totalment insatisfet. Ella hi consentia, però també feia comèdia.

La Lisbeth Salander era la persona somiada. No tenia defensa. No tenia família, ni tampoc amics. Havia estat una autèntica víctima, totalment vulnerable. L’ocasió fa el lladre.

I després, de sobte, ella el va esclafar.

Li havia replicat amb una força i una resolució que mai no hauria ni tan sols sospitat. L’havia humiliat. L’havia torturat. Pràcticament l’havia anorreat.

Durant els quasi dos anys que havien transcorregut, la vida d’en Nils Bjurman va conèixer un canvi radical. Els primers temps, després de la visita nocturna de la Lisbeth Salander al seu pis, va quedar paralitzat —incapaç de pensar i d’actuar. Es va tancar a casa seva, no va respondre el telèfon i no es va veure amb forces per mantenir el contacte amb els seus clients habituals. Al cap d’un parell de setmanes, va agafar la baixa. La seva secretària s’ocupava de la correspondència del despatx, anul·lava les visites i mirava de respondre les preguntes dels clients més enfadats.

Cada dia contemplava el seu cos al mirall de la porta del bany. Finalment, va treure el mirall.

No va tornar al despatx fins a principis d’estiu. Va fer una tria dels seus clients i la major part els va anar confiant als seus col·legues. Els únics que va conservar eren algunes societats a les quals garantia una certa correspondència jurídica però sense haver-s’hi de comprometre. L’altra única clienta restant era la Lisbeth Salander —cada mes preparava un balanç financer i un informe per a la Comissió d’Assumptes Tutelars. Feia exactament el que ella li havia demanat —els informes eren pures invencions que establien que ella no tenia cap necessitat d’un tutor.

Cada informe li recordava dolorosament l’existència de la Lisbeth Salander, però no tenia elecció.

En Bjurman va passar l’estiu i la tardor immers en un remugament que li impedia del tot actuar. Al desembre, finalment, es va recuperar i va comprar un bitllet d’avió per a França. Havia demanat hora en una clínica de Marsella que havia trobat per internet, i havia consultat un cirurgià perquè considerés la manera de treure el tatuatge.

El metge, estupefacte, va examinar el seu ventre mutilat. En acabat, li va proposar un tractament. El mètode més senzill consistia en unes sessions de làser, però el tatuatge estava tan escampat i l’agulla havia estat clavada tan profundament que tenia por que l’únic mètode realista no fos una sèrie de trasplantaments de pell. Era car i requeria temps.

En el transcurs dels dos anys que havien passat, només s’havia trobat amb la Lisbeth Salander una sola vegada.

La nit que ella el va atacar i va agafar els comandaments de la seva vida, també es va apoderar d’una còpia del joc de claus del despatx i del pis. Va dir que el vigilaria i que li faria alguna visita quan menys s’ho esperés. Deu mesos més tard, gairebé va començar a creure que es tractava d’una amenaça etèria, però no va gosar canviar el pany. L’amenaça era explícita —si mai el trobava amb una dona al llit, faria públic l’enregistrament de noranta minuts on se’l veia violant-la de la manera més brutal. I després, una nit de mitjan gener de l’any anterior, es va despertar tot d’una a les tres de la matinada. No sabia què l’havia despertat, va encendre el llum de la tauleta de nit i va estar a punt de xisclar de terror quan se la va trobar palplantada al peu del llit. Era com un fantasma fet realitat a la seva habitació. El seu rostre era pàl·lid i inexpressiu. Duia a la mà aquella maleïda porra elèctrica. L’havia estat contemplant en silenci durant uns quants minuts.

—Bon dia, advocat Bjurman —va acabar dient—. Em sap greu haver-te despertat, aquest cop.

«Senyor, això vol dir que ja havia vingut, doncs? I jo que dormia…».

No va arribar a aclarir si l’enganyava o no. En Nils Bjurman es va aclarir la gola i va obrir la boca. Però ella el va interrompre amb un gest.

—T’he despertat per una sola raó. Aviat me n’aniré de viatge per bastant de temps. Continuaràs escrivint els informes mensuals sobre el meu benestar, però en comptes de deixar-ne una còpia a la meva adreça, ara l’enviaràs a una adreça de correu electrònic.

Va treure’s un paper doblegat de la butxaca i el va deixar a l’espona del llit.

—Si la Comissió d’Assumptes Tutelars volgués entrar en contacte amb mi o hi hagués qualsevol altra cosa que exigís la meva presència, m’escriuràs un missatge en aquesta adreça. Entesos?

Va fer que sí amb el cap.

—D’acord…

—Calla. No vull sentir la teva veu.

Ell va serrar les dents. Mai no havia gosat posar-s’hi en contacte perquè ella l’hi havia prohibit expressament. Si hi contactava, enviaria el vídeo a les autoritats. En comptes d’això, ell havia estat rumiant durant mesos què li diria quan ella es posés en contacte amb ell. Havia comprès que no hi havia cap argument per justificar el que havia fet. Només podia apel·lar a la seva generositat. Només que li donés l’oportunitat de parlar, la podria convèncer que havia actuat en un estat de trastorn mental transitori —que li sabia molt de greu i que volia rehabilitar-se. Estava disposat a arrossegar-se per la pols per ensabonar-la i desactivar l’amenaça que ella representava.

—He de parlar —va intentar-ho amb una veu llastimosa—. Voldria demanar-te perdó.

Ella va acollir la seva petició sorprenent amb uns ulls inquisidors. Finalment es va inclinar per damunt la part inferior del llit i va etzibar-li una mala mirada.

—Escolta’m, llardós de merda: ets un podrit. Mai no et perdonaré. Però si fas bondat, et deixaré guillar el dia que sigui revocada la meva tutela.

Es va esperar fins que ell va abaixar els ulls. «M’obliga a arrossegar-me».

—El que et vaig dir ara fa un any encara està en vigor. Si fas el ruc, faig públic el vídeo. Si entres en contacte amb mi d’una manera diferent de la que he decidit, faig públic el vídeo. Si em morís en un accident, es farà públic el vídeo. I si em tornes a tocar, et mato.

Se la va creure. Ni el dubte ni les negociacions hi tenien cabuda.

—Una altra cosa. El dia que et deixi marxar, faràs el que vulguis. Però fins llavors, no trepitjaràs aquesta clínica de cirurgia estètica de Marsella. Si hi tornes a anar i comences un tractament, et tatuaré una altra vegada. Però aquest cop ho faré al front.

«Puta de merda. Com ho ha pogut saber, això de Marsella?!».

Un instant després, ella ja havia desaparegut. Va sentir un petit clic quan va girar la clau de la porta d’entrada. Era realment com si hagués rebut la visita d’un fantasma.

A partir d’aquell moment, va començar a odiar la Lisbeth Salander amb una intensitat que flamejava en el seu pensament com si fos acer roent i que transformava la seva existència en una set immensa d’esclafar-la. Fantasiejava sobre la seva mort. S’imaginava que l’obligava a arrossegar-se per implorar-li gràcia.

Però no tindria compassió. Somiava que li posava les mans al coll i l’anava estrenyent fins a l’ofec. Volia arrencar-li els ulls de les òrbites i el cor de la caixa toràcica. Volia esborrar-la de la faç de la terra.

Paradoxalment, va ser també en aquell instant que va notar que es tornava a posar en funcionament i que retrobava un estrany equilibri mental. Sabia que estava obsessionat per la Lisbeth Salander, que ell focalitzava sobre la seva existència cada minut que estava despert. Però va descobrir que havia començat a pensar una altra vegada d’una manera racional. Per aconseguir esclafar-la, havia de recuperar els comandaments del seu intel·lecte. La seva vida va tornar a tenir un objectiu.

Aquell dia, va deixar de fantasiejar sobre la seva mort i va començar a planificar-la.

En Mikael Blomkvist va passar a menys de dos metres darrere de l’advocat Nils Bjurman quan, al cafè Hedon, va zigzaguejar amb un parell de tasses cremants de cafè amb llet per arribar a la taula de l’Erika Berger, la directora de Millennium. Ni ell ni l’Erika no havien sentit a parlar mai de l’advocat Nils Bjurman, i no van parar-hi esment.

L’Erika va arrufar el nas i va desplaçar un cendrer per fer lloc per als vasos. En Mikael va penjar l’americana al respatller de la cadira, va emportar-se el cendrer cap al seu costat de la taula i va encendre un cigarret. L’Erika no podia sofrir el fum del tabac i se’l va mirar amb una cara afligida. Llavors ell va treure el fum cap a un costat, com per excusar-se.

—Em pensava que ho havies deixat.

—És una recaiguda temporal.

—No penso tornar a dormir amb homes que facin pudor de fum —va dir ella amb un somriure adorable.

—No problem. Hi ha un munt de noies que no són tan primmirades —va dir en Mikael tornant-li el somriure.

L’Erika Berger va aixecar els ulls al cel.

—Quin és el problema? He quedat amb la Charlie d’aquí a vint minuts. Anem al teatre.

La Charlie era la Charlotta Rosenberg, la companya d’infantesa més antiga de l’Erika.

—L’empleada que tenim en pràctiques em provoca. És la filla d’una de les teves amigues. Tot just fa dues setmanes que treballa amb nosaltres i encara n’hi queden vuit més a la redacció. No trigaré gaire a rebentar-li el cervell.

—Sí, ja m’he adonat que et devora amb els ulls. No cal dir que espero de tu que et comportis com un autèntic cavaller.

—Erika, aquesta noia té disset anys i, sent molt generós, diria que la seva edat mental és d’uns deu anys, si fa no fa.

—Simplement està impressionada de coneixe’t. Segur que és un xic d’idolatria.

—Ahir al vespre, a dos quarts d’onze, va trucar a baix a casa meva. Em va proposar que compartíssim una ampolla tots dos junts.

—Apa, doncs! —va fer l’Erika Berger.

—Apa què? —va fer en Mikael—. Ricky, aquesta mossa només hi té vent, entre les dues orelles. Seria una barbie perfecta en una sèrie de la tele. És collonuda, té uns bons pits, un culet la mar de bufó i tota la pesca. Si jo tingués vint anys menys, probablement no dubtaria ni un segon a lligar-me-la. Però, en fi, té disset anys. I jo en tinc quaranta-cinc.

—No cal que m’ho recordis. Tu i jo tenim la mateixa edat —va dir l’Erika Berger.

En Mikael Blomkvist es va deixar anar cap endarrere i va fer caure la cendra.

No cal dir que en Mikael Blomkvist havia observat que l’afer Wennerström li havia atorgat un estrany estatus de superestrella. Al llarg de l’any, havia rebut invitacions a festes i actes de tota mena, enviades des dels llocs més inversemblants i per mitjà de vagues coneixences en la casa de les quals mai no havia estat abans i amb les quals no havia tingut mai ni el més petit contacte.

Segur que els que l’invitaven ho feien perquè tenien ganes d’integrar-lo en el seu cercle; d’aquí els petons de benvinguda per part de gent amb qui en altre temps només havien fet una simple encaixada i que ara volien aparèixer com si fossin amics íntims. No es tractava tant de col·legues dels mitjans —ja els coneixia i tenia amb ells unes bones o unes males relacions—, sinó d’això que en diuen personalitats del món cultural, actors, polemistes més o menys coneguts i mitges vedets. Fardava molt tenir en Mikael Blomkvist d’invitat en una recepció per al llançament d’un llibre o en una vetllada privada. D’aquí, doncs, aquella allau d’invitacions i de demandes de participació en tal acte o en tal altre. S’havia convertit en una mena de costum respondre amb un «M’hauria encantat, quin greu que em sap, ja ho tenia compromès».

Entre els inconvenients de la condició de ser una estrella, en Mikael havia descobert també que els rumors corrien a tot drap. Un conegut li havia trucat, visiblement amoïnat per la seva salut; la pregunta es desprenia directament d’un rumor que deia que havia entrat en una clínica per fer-hi una cura de desintoxicació. En realitat, els abusos de la droga per part d’en Mikael es resumien, d’ençà dels seus anys d’adolescent, en alguns escassos porrets i en el fet d’haver tastat la cocaïna, en una avinentesa molt particular de quinze anys endarrere, amb una holandesa que cantava en un grup de rock. El seu consum d’alcohol estava més desenvolupat, però es continuava limitant a uns quants casos aïllats d’algunes bufes de mil dimonis arran d’un sopar o d’una festa. Als bars, rarament consumia res que no fos una bona cervesa de marca, però també prenia amb molt de gust una copa de vi. I a casa seva, hi havia unes quantes ampolles de vodka o de whisky que li havien regalat i que destapava tan poques vegades que quasi feia riure.

Que en Mikael fos solter amb nombroses relacions i històries d’amor ocasionals no era cap secret per a ningú, tant en el cercle dels seus amics com a fora, però això feia córrer altres rumors. El seu embolic prou conegut amb l’Erika Berger havia provocat un munt d’especulacions al llarg dels anys. Darrerament, les xafarderies s’havien enriquit amb afirmacions que asseguraven que anava de llit en llit, que lligava sense pensar-s’ho gens ni mica i que se servia de la seva notorietat per cardar amb tota la clientela femenina dels bars d’Estocolm. Un periodista que amb prou feines el coneixia li va demanar fins i tot una vegada si s’havia assessorat sobre la seva addicció al sexe, ja que un actor americà cèlebre acabava d’entrar en una clínica a causa d’aquest problema. En Mikael li va respondre que ell no era cap actor americà cèlebre i que no sentia cap necessitat d’ajuda en aquell terreny.

En Mikael havia tingut moltes relacions episòdiques, això era ben cert, i fins i tot s’havia embrancat en diversos embolics alhora. No sabia ben bé quina explicació donar-hi. Sabia que no estava malament físicament, però mai no s’havia considerat a si mateix un gran seductor. Per contra, sí que havia acabat comprenent que tenia aparentment alguna cosa que interessava les dones. L’Erika Berger li va explicar que irradiava alhora seguretat i confiança, i que tenia un do perquè les dones se sentissin relaxades amb ell i sense obligacions. Anar-se’n al llit amb ell no era amenaçador, ni esgotador, ni complicat —era una cosa sense exigències i eròticament agradable. En definitiva, segons el mateix Mikael, tal com havia de ser.

Contràriament al que s’imaginava la majoria dels seus amics, en Mikael mai no havia lligat gaire. En el millor dels casos, donava a entendre que era allí present, i disposat a consentir-hi, però sempre deixava que fos la dona qui prengués la iniciativa. La relació sexual venia com una conseqüència lògica de la relació, i prou.

Les dones amb qui cardava gairebé mai no eren aventures anònimes d’una sola nit —i quan aquest havia estat el cas, l’exercici havia resultat més aviat insatisfactori. Les millors relacions d’en Mikael eren les que tenia amb persones que havia après a conèixer en un context o en un altre i que li havien agradat de debò. Així, doncs, no era pas per atzar que havia encetat un embolic amb l’Erika Berger vint anys enrere —eren amics i s’atreien l’un a l’altra.

Tanmateix, la seva recent celebritat havia fet augmentar l’interès que les dones tenien envers ell, d’una manera que trobava ben estranya i ben incomprensible.

Allò que més el sorprenia de tot era que les dones extremament joves poguessin fer-li insinuacions impulsives en les situacions més inesperades.

Però, ben al contrari, la fascinació d’en Mikael es girava cap a un altre tipus de dones, diferents de les jovenetes entusiastes, a desgrat de les seves faldilles tan curtes i dels seus cossos tan ben proporcionats. Quan era més jove, les seves parelles havien estat sovint més grans que no pas ell, i una o dues vegades considerablement més grans i més experimentades. Quan va anar posant anys va ampliar el seu espectre, però el seu embolic amb la Lisbeth Salander d’un any abans —ella en tenia aleshores vint-i-cinc— representava definitivament una baixada molt notable de la mitjana d’edat de les seves parelles habituals.

I aquesta era la raó de la seva cita precipitada amb l’Erika.

Per fer un favor a una amiga de l’Erika, Millennium havia contractat a prova una noia d’un centre professional de la comunicació. De fet, això no tenia res d’extraordinari; cada any en tenien uns quants, d’empleats en pràctiques. La noia en qüestió tenia disset anys. En Mikael s’havia mostrat ben educat amb ella i havia constatat amb bastant rapidesa que l’interès d’aquella noia pel periodisme era força vague, deixant de banda que volia «sortir a la tele» i que, pensava en Mikael, podria utilitzar el prestigi d’haver treballat durant un temps a la revista Millennium.

Ben aviat es va adonar que no deixava escapar ni una sola ocasió d’inclinar-se damunt d’ell per ressaltar la seva pitrera. Ell havia fet veure que no captava aquelles insinuacions tan ostensibles, la qual cosa havia donat com a únic resultat que ella redoblés els seus esforços. Tot plegat era patètic.

L’Erika Berger va esclafir a riure.

—T’ho juro, ets víctima d’un assetjament sexual a la feina.

—Erika, és penós de debò. Sobretot, no vull ferir-la o molestar-la. Però és que ella és gairebé tan subtil com una euga en zel. Em pregunto quin serà el pròxim pas.

—Mikael, només té disset anys, està farcida d’hormones i tu la deus impressionar moltíssim. Està enamorada de tu i simplement és massa jove per saber com expressar-se.

—Em sap molt de greu, però t’equivoques. Sap perfectament bé com expressar-se. Hi ha alguna cosa perversa en la seva manera d’actuar, i comença a posar-se nerviosa perquè jo no pico l’ham. A més a més, no tinc ni idea del que deu explicar a les seves amigues. Francament, m’agradaria estalviar-me una nova tongada de rumors que em presentarien com un vell libidinós en zel que sempre està empaitant la carn més fresca.

—Bé, d’acord, ja entenc el teu problema. Així és que ahir al vespre va venir a trucar al teu intèrfon.

—Amb una ampolla de vi. Fent veure que tornava d’una festa a casa d’un «amic» del barri, va intentar explicar-me que era «una casualitat collonuda» que justament hagués anat a passar a prop de casa meva.

—I què li vas dir, tu?

—No vaig deixar-la entrar. Vaig mentir, vaig dir-li que em trobava malament, que tenia una visita femenina.

—I com s’ho va prendre?

—Es va emprenyar, però va marxar.

—I què vols que hi faci, jo?

—Espavila’t per treure-me-la del damunt. Dilluns, penso acorralar-la cara a cara. O deixa de fer el circ, o la foto fora de la redacció.

L’Erika Berger va rumiar una estona.

—No —va fer—. No diguis res. Ja hi parlaré.

—No tinc cap més elecció.

—Ella busca un amic, no un amant.

—No sé pas què és el que busca, però…

—Mikael. Jo ja ho he viscut, això. Et dic que hi parlaré.

Com tothom que havia mirat la televisió o llegit algun diari durant l’any, en Nils Bjurman havia sentit a parlar d’en Mikael Blomkvist. Per contra, no el va reconèixer pas i, si ho hagués fet, tampoc no hauria reaccionat. Desconeixia totalment que existís cap lligam entre la redacció de Millennium i la Lisbeth Salander.

I fins i tot si hagués tingut coneixement d’aquest lligam, res no fa pensar que hagués reaccionat —estava massa immers en les seves cabòries per adonar-se del que tenia al voltant.

Quan la seva paràlisi intel·lectual el va abandonar finalment un any abans, va començar lentament a analitzar la seva situació personal i va posar-se a rumiar una manera d’encarar-ho que li permetés anorrear la Lisbeth Salander.

El problema girava entorn d’un sol i permanent entrebanc.

La Lisbeth Salander disposava del vídeo de noranta minuts que havia filmat amb una càmera amagada i on se’l veia com l’estava violant. Havia vist el vídeo. Aquella pel·lícula no permetia cap mena d’interpretació benèvola. Si la cinta arribava mai a mans d’un fiscal —o, pitjor encara, si queia a les grapes dels mitjans de comunicació—, allò seria la fi de la seva vida, de la seva carrera i de la seva llibertat. Coneixedor com era de les penes en què s’incorria per una violació amb agreujants, abús de persona en situació de dependència, lesions i lesions amb agreujants, havia calculat que li podrien caure ben bé sis anys de presó. Un fiscal diligent fins i tot podria utilitzar una seqüència de la pel·lícula per formular contra ell una acusació per intent d’homicidi.

Va anar de molt poc que no ofegués la noia durant la violació, quan li va prémer el coixí damunt del rostre. Ara li sabia greu no haver arribat fins al final —desempallegar-se del seu cos no li hauria causat tants problemes com haver-la deixat viure.

Ells no comprendrien que ella estava jugant tota l’estona. L’havia provocat, havia estat jugant amb els seus adorables ulls d’infant i l’havia seduït amb el seu cos, que hauria pogut ser el d’una nena de dotze anys. Havia deixat que la violés. Va ser per culpa d’ella. Mai no comprendrien que, en realitat, ella havia posat en escena una autèntica representació teatral. Ho havia planificat…

Fos quina fos la seva forma d’actuar, la condició sine qua non era apoderar-se personalment del vídeo i assegurar-se que no n’existissin còpies. Vet aquí el nus del problema.

Tot feia pensar que una mala pècora com la Lisbeth Salander ja havia tingut temps de crear-se molts enemics al llarg dels anys. L’advocat Bjurman disposava, tanmateix, d’un avantatge clar. Contràriament a tots aquells que per una raó o per una altra ella havia exasperat, ell tenia un accés il·limitat a tots els seus dictàmens mèdics, a les investigacions socials i als parers dels psiquiatres. Era una de les poquíssimes persones de tot Suècia que coneixia els seus secrets més íntims.

L’expedient que la Comissió d’Assumptes Tutelars li va transmetre quan va acceptar la missió de ser el seu tutor era breu i sumari —poc més de quinze pàgines que donaven principalment una imatge de la seva vida adulta, un resum del diagnòstic proporcionat pels experts jurats en psiquiatria, la decisió del tribunal de primera instància de sotmetre-la a tutela i la comprovació del seu estat financer de l’any passat.

Havia llegit i rellegit aquell expedient. Després va començar a reunir sistemàticament informacions sobre el passat de la Lisbeth Salander.

En tant que advocat, estava perfectament al corrent dels passos que calia seguir per aplegar informacions als registres oficials de les autoritats. La seva qualitat de tutor de la Lisbeth Salander li permetia penetrar en el secret que envoltava els seus expedients. Era una de les poques persones que podia obtenir qualsevol paper que la concernís.

Això no obstant, va necessitar uns quants mesos per reconstituir la seva vida, detall rere detall, des de les primeríssimes notes de l’escola primària fins a les investigacions de la policia i als processos verbals del tribunal de primera instància.

Va entrar en contacte personalment amb el Dr. Jesper H. Löderman i va discutir amb ell sobre el seu estat. Löderman era el psiquiatre que havia recomanat que fos internada quan va complir els divuit anys. Tots van ser molt servicials. Una dona de la comissió social fins i tot el va felicitar per la seva dedicació abnegada a la comprensió de tots els aspectes de la vida de la Lisbeth Salander.

Així i tot, la veritable mina d’or de les seves informacions va ser la troballa de dos quaderns relligats dins una capsa que s’estava florint a casa d’un funcionari de la Comissió d’Assumptes Tutelars. Les notes estaven redactades pel predecessor de Bjurman, l’advocat Holger Palmgren, que aparentment era qui havia conegut millor la Lisbeth Salander. En Palmgren havia lliurat conscienciosament a la Comissió un breu informe anual, però en Bjurman suposava que la Lisbeth Salander ignorava que en Palmgren hagués anotat amb tanta minuciositat cadascuna de les seves cites i les seves pròpies reflexions en la forma d’un diari íntim. És clar que tractava d’un material de treball privat, però quan en Palmgren va tenir el seu atac un parell d’anys enrere, els quaderns van anar a parar a la Comissió d’Assumptes Tutelars, on ningú no s’havia pres la molèstia d’obrir-los i llegir-los.

Eren els originals. No n’hi havia còpia.

Impecable.

En Palmgren donava tota una altra imatge de la Lisbeth Salander que la que es podia deduir de les recerques dels serveis socials. En Bjurman va poder seguir el recorregut difícil d’una adolescent recalcitrant que s’havia convertit en una jove dona adulta empleada a Milton Security —un treball que havia obtingut gràcies als contactes d’en Palmgren. Cada cop més sorprès, en Bjurman va comprovar que la Lisbeth Salander no era en absolut una becària assignada a la fotocopiadora i a la màquina del cafè —ben al contrari, tenia un treball qualificat que consistia a fer investigacions sobre persones per encàrrec del director general de Milton, Dragan Armansky. Se’n deduïa clarament que l’Armansky i en Palmgren es coneixien i que de tant en tant intercanviaven informacions sobre la seva protegida.

En Nils Bjurman va memoritzar el nom de Dragan Armansky. De tots els qui figuraven en la vida de la Lisbeth Salander, només dues persones apareixien com a amics seus i semblaven considerar-la la seva protegida. En Palmgren ja havia desaparegut de l’escena. L’Armansky era l’únic que podia constituir encara una amenaça potencial. En Bjurman s’hi hauria pogut posar en contacte i informar-se sobre la Salander en la seva qualitat de tutor que es preocupava per ella, però va decidir deixar de banda l’Armansky i evitar absolutament de coneixe’l.

Els quaderns també li havien proporcionat no pas poques explicacions. En Bjurman va comprendre tot d’una per què la Lisbeth Salander havia pogut saber tantes coses sobre ell. Continuava sense entendre com havia pogut tenir coneixement de la seva visita extremament discreta a la clínica de cirurgia estètica de França, però una gran part del misteri que l’envoltava ja s’havia dissipat.

Escorcollar en la vida privada de la gent era justament el seu ofici. Immediatament, va vigilar més els seus moviments. Atès que la Lisbeth Salander tenia accés al seu pis, valia més que no hi guardés els documents que la concernien. Així és que va reunir tota la documentació i la va transportar en una caixa a la seva casa de pagès de Stallarholmen, on passava cada vegada més temps donant voltes tot sol al seu racó.

Com més coses sabia de la Lisbeth Salander, més convençut estava que aquella noia era una malalta mental. Es va esgarrifar pensant que l’havia lligat amb unes manilles al seu propi llit. S’havia trobat totalment a mercè de la seva bona voluntat, i dins d’en Bjurman va créixer encara més la convicció que no vacil·laria a complir la seva amenaça de matar-lo si la provocava.

Aquella noia no tenia límits socials. Era una malalta psicòpata, una tocada de l’ala perillosa. Una granada sense espoleta. Una puta.

El diari d’en Holger Palmgren també l’havia posat sobre la pista de la darrera clau. De tant en tant, en Palmgren escrivia notes particularment personals sobre les converses que havia tingut amb la Lisbeth Salander. «Com repapiejava, el vell sonat».

Un parell de cops, esmentava l’expressió «quan Tot el Mal va ocórrer». Era ben clar que en Palmgren manllevava l’expressió directament de la Lisbeth Salander, però no hi havia res que indiqués el que significava.

En Bjurman va anotar amb perplexitat les paraules «Tot el Mal» i va mirar d’interpretar-les. Els anys passats en famílies d’acollida? Algun abús en particular?

Segur que ja trobaria alguna explicació en la vasta documentació de què ja disposava.

Va obrir l’informe de l’examen de psiquiatria legal sobre la Lisbeth Salander, que va ser fet quan va complir els divuit anys, i el va llegir atentament cinc o sis vegades. I va ser allà que va comprendre que tenia una llacuna en el seu coneixement de la Lisbeth Salander.

Disposava d’extractes d’expedients de l’escola, d’un certificat que establia que la mare de la Lisbeth Salander era incapaç d’ocupar-se’n, d’informes de diferents famílies d’acollida en el curs de la seva adolescència, a més de l’examen psiquiàtric dels divuit anys.

Alguna cosa havia desencadenat la seva follia als dotze anys.

Hi havia també altres forats en la seva biografia.

Esbalaït, va descobrir d’entrada que la Lisbeth Salander tenia una germana bessona a la qual no s’havia fet cap mena de referència en els documents a la seva disposició. Déu meu, si són dues! Però no va trobar enlloc cap esment de què se n’havia fet, de la seva germana.

El pare era desconegut, i faltava també la raó per la qual la mare ja no podia ocupar-se’n. Fins aleshores, en Bjurman havia suposat que havia caigut malalta i que era allò el que havia desencadenat tot aquell procés d’estades en serveis de psiquiatria infantil. Ara, en canvi, estava convençut que a la Lisbeth Salander li havia succeït alguna cosa quan tenia dotze-tretze anys. Tot el Mal. Una mena de trauma. Però continuava sense trobar res que ho precisés.

En l’examen de psiquiatria legal, va acabar trobant una referència a un annex que hi faltava —una remissió a una investigació policial datada el 12-03-1991. El número de referència estava apuntat a mà al marge de la còpia que havia trobat en la cofurna dels Afers Socials. Quan va intentar demanar-lo per llegir-lo, va ensopegar amb un problema. La investigació portava el segell de top secret. Li quedava el recurs de formular una demanda al Govern.

En Nils Bjurman estava perplex. Que un informe de policia relatiu a una nena de dotze anys estigués catalogat com a top secret no tenia, en si mateix, res d’estrany: era normal per raons d’integritat. Però ell era el tutor de la Lisbeth Salander i tenia dret a demanar qualsevol document que portés el seu nom. No arribava a comprendre per què una investigació estava qualificada de tan secreta que l’obligués a demanar l’autorització del Govern per poder-hi tenir accés.

Automàticament, doncs, va fer una petició. Va necessitar un parell de mesos perquè se’n completés la tramitació. Per a gran estupefacció seva, al final va resultar que la seva petició va ser rebutjada. No aconseguia entendre què hi podia haver de tan dramàtic en una investigació policial de feia prop de quinze anys relatiu a una nena de dotze, dramàtic fins al punt de ser classificada com a seguretat nacional, com si es tractés de les claus dels arxius secrets del Govern.

Va tornar al diari íntim d’en Holger Palmgren i el va tornar a llegir ratlla per ratlla, mirant de comprendre què volia dir «Tot el Mal». Però el text no n’oferia cap pista. Fos el que fos, era ben clar que es tractava d’un tema que havia estat debatut per en Holger Palmgren i la Lisbeth Salander, però que mai no havia estat escrit negre sobre blanc. Les notes sobre Tot el Mal es trobaven cap al final del llarg diari. Potser en Palmgren, simplement, no havia tingut temps de passar en net les seves notes abans que fos víctima de l’hemorràgia cerebral.

Tot d’una, els pensaments de l’advocat Bjurman van obrir-se cap a noves vies.

En Holger Palmgren havia estat l’administrador ad hoc de la Lisbeth Salander des dels tretze anys, i el seu tutor a partir de l’aniversari dels divuit. Altrament dit, en Holger Palmgren hi havia estat present poc després que s’esdevingués Tot el Mal i quan la Salander havia estat internada a psiquiatria infantil. Tot feia creure, doncs, que en Palmgren sabia què era el que havia passat.

En Bjurman va tornar als arxius de la Comissió d’Assumptes Tutelars. Aquest cop no va demanar veure els documents relatius a la Lisbeth Salander, sinó el paper descriptiu de la missió d’en Palmgren, tal com havia estat establerta per la Comissió d’Afers Socials. Va obtenir uns documents que, a primera vista, van resultar més aviat decebedors. Dues pàgines de breus informacions. La mare de la Lisbeth Salander ja no estava en condicions d’ocupar-se de les seves filles. A causa d’unes circumstàncies particulars, les nenes es van haver de separar. A la Camilla Salander la van col·locar en una família d’acollida gràcies a les gestions dels Serveis Socials. La Lisbeth Salander estava internada a la clínica de psiquiatria infantil de Sankt Stefan. No es va discutir cap altra alternativa.

Per què? Hi havia només una fórmula enigmàtica. Basant-se en els fets del 12-03-91, la Comissió d’Afers Socials ha pres la decisió de… A continuació, una nova referència al número d’expedient de la misteriosa investigació policial estampada amb el segell de secret. Però aquest cop hi havia un altre detall: el nom del policia que havia dut a terme la investigació.

L’advocat Nils Bjurman va mirar el nom amb estupefacció. Era un nom que coneixia. Molt bé, fins i tot.

Vet aquí una dada que modificava radicalment les coses.

Va necessitar dos mesos més seguint una altra pista per tenir finalment a les mans la investigació —una investigació policial de quaranta-set pàgines dins una carpeta lleugera A4, així com unes actualitzacions en forma de notes que representaven poc més de seixanta pàgines que s’havien anat afegint al llarg d’un període de sis anys.

D’entrada no en va comprendre el context.

Tot seguit, va trobar les fotografies efectuades pel forense i va retenir-ne el nom una altra vegada.

Déu meu… allò no era possible!

Va comprendre tot de sobte per què aquell assumpte havia estat classificat com a top secret. A l’advocat Nils Bjurman acabava de tocar-li la grossa.

Quan més tard va rellegir atentament la investigació paraula per paraula, es va adonar que hi havia una altra persona en el món que tenia una raó per odiar la Lisbeth Salander amb la mateixa intensitat que ell.

En Bjurman no estava sol.

Tenia un aliat. L’aliat més improbable que es pogués imaginar.

Va començar a ordir lentament un pla.

El va apartar de les seves reflexions l’ombra que va caure sobre la seva taula al cafè Hedon. Va aixecar els ulls i va veure un home ros, un gegant, es diria més tard. Durant una dècima de segon, en Nils Erik Bjurman va recular abans de recuperar el seu estat d’ànim, i va aixecar una cella interrogadora.

L’home que se’l mirava d’allí dalt estant feia més de dos metres i estava sòlidament format. Fins i tot excepcionalment format. Un culturista sense cap dubte. En Bjurman no va saber-hi veure ni el més petit indici de greix o de músculs afluixats. La impressió general era la d’una potència esfereïdora.

L’home era ros, amb els cabells tallats arran de les temples i en una franja curta sobre el front. Mostrava un rostre oval, estranyament efeminat, gairebé infantil.

Tenia uns ulls blaus glacials que ho eren tot menys efeminats. Portava una caçadora curta de cuiro negre, una camisa blava, una corbata negra i uns pantalons negres. I allò que va quedar-li gravat tot seguit a l’advocat Bjurman van ser les mans. Incontestablement l’home era alt, però les seves mans eren enormes.

—L’advocat Bjurman?

L’home parlava amb un accent estranger molt pronunciat, però la veu era tan estranyament aguda que en Bjurman va estar a punt d’esbossar un somriure. Va fer que sí amb el cap.

—Hem rebut la teva carta.

—Qui és, vostè? Jo m’havia de trobar amb…

L’home de les mans enormes va ignorar la pregunta, va interrompre en Bjurman i va instal·lar-se al seu davant.

—És amb mi que et trobes. Explica’m el que esperes de nosaltres.

L’advocat Nils Erik Bjurman va vacil·lar un segon. Detestava la idea d’obrir-se a un estranger. Però era necessari. Va recordar que no estava sol en el seu odi envers la Lisbeth Salander. Es tractava de trobar aliats. Així, doncs, i en veu baixa, va començar a exposar la seva petició.





Capítol 3


Divendres, 17 de desembre / Dissabte, 18 de desembre

La Lisbeth Salander es va despertar a les set del matí, es va dutxar i va baixar a veure en Freddy McBain a la recepció. Va preguntar si hi havia algun beach buggy disponible que pogués llogar per tot el dia. Deu minuts més tard, ja havia pagat la fiança, ajustat el seient i el retrovisor, comprovat l’arrencada i controlat el dipòsit. Va passar pel bar a encarregar un cafè amb llet i un entrepà de formatge per a l’esmorzar, i una ampolla d’aigua mineral per emportar-se. Tot esmorzant, va anar gargotejant xifres en el tovalló i va reflexionar sobre el (x3 + y3 = z3) de Pierre de Fermat.

Poc després de les vuit, el Dr. Forbes va baixar al bar. S’havia afaitat feia un moment i duia un vestit fosc, amb camisa blanca i una corbata de color blau. Va demanar ous, torrades, suc de taronja i cafè. A dos quarts de nou es va aixecar i se’n va anar a buscar el taxi que l’estava esperant.

La Lisbeth el va seguir a una distància prudent. En Forbes va deixar el taxi a baix a Seascope, al començament de the Carenage, i va iniciar una passejada a la vora de l’aigua. Ella va anar un tros més enllà, va aparcar al mig del passeig del port i va esperar pacientment que l’avancés una altra vegada abans de seguir-lo caminant.

A la una, la Lisbeth Salander ja estava xopa de suor i tenia els peus baldats.

Havia caminat durant quatre hores, pujant i baixant els carrers de Saint George’s.

La caminada havia estat força tranquil·la però sense pausa, i les nombroses pujades començaven a posar fortament a prova els seus músculs. L’energia d’aquell home l’havia deixat estupefacta. Va beure els últims glops d’aigua mineral de l’ampolla i ja es començava a plantejar d’abandonar quan ell, de sobte, es va dirigir cap al Turtleback. Li va donar deu minuts de coll abans d’entrar al seu torn al restaurant i asseure’s a la terrassa. Van ocupar exactament els mateixos llocs de la vigília i, com aleshores, ell va beure una coca-cola amb la mirada fixa en l’aigua del port.

En Forbes era una de les poquíssimes persones de la Grenada que portava vestit i corbata. Ella se sorprenia de veure fins a quin punt la calor semblava deixar-lo tan indiferent.

A les tres, va interrompre els pensaments de la Lisbeth en pagar sobtadament el compte i abandonar el restaurant. Va vorejar the Carenage i va parar un dels minibusos que portaven a la Grand Anse. La Lisbeth va aparcar davant l’hotel Keys cinc minuts abans que arribés l’autobús i que ell en baixés. Va pujar a la seva habitació, va preparar-se un bany fresc i es va ficar a la banyera. Li feien mal els peus. El front se li va adornar de plecs profunds.

Els exercicis d’aquella jornada havien estat eloqüents. El Dr. Forbes abandonava cada matí l’hotel tot just acabat d’afaitar i correctament vestit, equipat amb la seva cartera de mà. Havia passat tot el dia sense fer absolutament res que no fos matar el temps. Fos què fos el que feia a la Grenada, era ben clar que no es dedicava als projectes de la construcció d’una nova escola, sinó que, per una raó o altra, volia fer creure que era a l’illa per negocis.

Per què tanta comèdia?

L’única persona a qui, raonablement, podia tenir alguna raó per amagar alguna cosa era la seva esposa, i en aquest cas calia fer-li creure que estava terriblement ocupat durant el dia. Però, per què? Potser li havien fracassat els negocis i era massa orgullós per poder-ho reconèixer? La seva visita a la Grenada, tenia cap altre objectiu? Per ventura esperava alguna cosa o bé algú?

Quan va comprovar el seu correu electrònic, la Lisbeth Salander hi va trobar quatre missatges que l’estaven esperant. El primer era d’en Pesta i havia respost una hora després d’haver rebut el mail de la Lisbeth. El missatge estava encriptat i contenia una pregunta lacònica: «Encara ets viva?». En Pesta mai no havia estat d’aquells que escriuen llargs missatges carregats d’emocions. Ben mirat, la Lisbeth no era pas tampoc d’aquesta mena.

Els dos missatges següents havien estat enviats cap a les dues. L’un contenia informacions encriptades de part d’en Pesta i deia que un conegut de la xarxa, que signava Bilbo i que vivia justament a Texas, havia respost a la seva petició. En Pesta adjuntava l’adreça de Bilbo i la seva clau PGP.

Uns minuts més tard, l’anomenat Bilbo li havia enviat un missatge a partir d’una adreça de hotmail. El missatge era breu i assenyalava que Bilbo es creia en condicions de proporcionar dades sobre el Dr. Forbes en les vint-i-quatre hores següents.

El quart mail, signat també per Bilbo, havia estat enviat ja avançada la tarda.

Contenia el número encriptat d’un compte bancari i una adreça ftp. La Lisbeth va clicar l’adreça i va trobar un fitxer zip de 390 Ko que va copiar al seu ordinador. La carpeta contenia quatre fotografies en baixa definició i cinc documents Word.

Les quatre fotografies eren en format jpg. Dues eren retrats del Dr. Forbes, una altra havia estat feta en l’estrena d’una obra de teatre i mostrava en Forbes en companyia de la seva esposa. La quarta foto mostrava en Forbes a la trona d’una església.

El primer document tenia onze pàgines de text i era l’informe de Bilbo. El segon document contenia vuitanta-quatre pàgines de textos copiats d’internet. Els dos documents següents eren imatges de retalls del diari local Austin-American Statesman, i l’últim document una exposició breu de la congregació del Dr. Forbes, de la Presbyterian Church of Austin South.

Deixant de banda el fet que la Lisbeth Salander se sabia de memòria el llibre del Levític —l’any anterior s’havia vist conduïda a interessar-se pels càstigs bíblics—, els seus coneixements en història de les religions eren modestos. Tenia una vaga noció de la diferència entre les religions jueva, presbiteriana i catòlica, i sabia que d’una església jueva se’n deia una sinagoga. Un instant li va venir la por de veure’s obligada a assimilar una pila de detalls teològics, ja que en realitat se li en refotia del tot saber a quina mena de congregació pertanyia en Forbes.

El Dr. Richard Forbes, conegut també com a reverend Richard Forbes segons el retall adjunt, tenia quaranta-dos anys. La presentació a internet de la Church of Austin South mostrava que l’Església tenia set empleats, entre els quals el reverend Duncan Clegg al capdavant de la llista, cosa que deixava entendre que era la figura teològica emblemàtica. Una fotografia mostrava un home vigorós amb uns cabells grisos abundants i una barba també grisa molt cuidada.

En Richard Forbes figurava en el tercer lloc, en tant que responsable de les qüestions d’educació. Al seu nom, hi figurava associada entre parèntesis la Holy Water Foundation.

La Lisbeth va llegir la introducció del missatge de l’Església.

«Per mitjà de la pregària i de les accions de gràcies, volem servir el poble d’Austin South proporcionant-li l’estabilitat, la teologia i la ideologia plena d’esperança que defensa l’Església presbiteriana d’Amèrica. En tant que seguidors de Crist, oferim un refugi a les persones angoixades i una promesa de redempció per mitjà de la pregària i la benedicció baptista. Alegrem-nos de l’amor de Déu. El nostre deure és enderrocar els murs entre els homes i apartar les barreres que perjudiquen la comprensió del missatge d’amor de Déu».

Directament a sota hi havia el número de compte corrent de l’Església i una exhortació a manifestar d’una manera concreta el seu amor a Déu.

La biografia proporcionada per Bilbo era tan curta com perfecta. La Lisbeth hi va poder llegir que en Richard Forbes havia nascut a Cedar’s Bluff, Nevada. Havia treballat com a agricultor, home de negocis, vigilant en una escola, corresponsal local d’un diari de Nou Mèxic i mànager d’un grup de rock cristià abans d’unir-se a la Church of Austin South amb trenta-un anys. Tenia una formació de comptable i havia fet també estudis d’arqueologia. Tanmateix, Bilbo no havia trobat cap diploma real de doctor.

A la congregació, en Forbes havia conegut la Geraldine Knight, filla única del propietari del ranxo William F. Knight, també ell membre fundador d’Austin South.

En Richard i la Geraldine s’havien casat el 1997, i a partir d’aquell moment la carrera d’en Richard Forbes al si de la congregació havia agafat embranzida.

S’havia convertit en el cap de la fundació Santa Maria, la missió de la qual era «invertir els diners de Déu en projectes d’educació per als més necessitats».

En Forbes havia estat detingut un parell de vegades. Als vint-i-cinc anys, el 1987, havia estat inculpat com a autor de lesions corporals greus arran d’un accident de cotxe. Va ser absolt en el procés. Pel que va poder jutjar la Lisbeth llegint els retalls, l’home era efectivament innocent. El 1995 va ser processat per haver desviat diners en detriment del grup de rock del qual era mànager. Aquest cop també va ser absolt.

A Austin, va convertir-se en una figura familiar, membre de la Comissió d’Educació de la ciutat. Estava inscrit en el Partit Demòcrata, participava assíduament en les festes de beneficència i recollia diners per pagar les despeses d’educació d’infants de famílies pobres. La Church of Austin South concentrava una gran part de la seva activitat en famílies hispanoparlants.

El 2001, en Forbes va ser objecte d’unes acusacions llançades contra ell amb relació a unes irregularitats en els comptes de la fundació Santa Maria. Un article de diari insinuava que en Forbes havia invertit en fons d’inversió una suma de diners més important que la que estipulaven els estatuts. La congregació va rebutjar les acusacions i el pastor Clegg va defensar clarament en Forbes durant el debat que va seguir-se’n. Ningú no va intentar cap acció concreta davant de la justícia i la revisió posterior dels comptes no hi va tenir res a criticar.

La Lisbeth va dedicar un interès especial a l’informe sobre els comptes personals d’en Forbes. Gaudia d’una renda anual de 60.000 dòlars, cosa que calia considerar com un salari adequat, però no tenia cap bé personal. Qui responia de l’estabilitat econòmica familiar era la Geraldine Forbes. El 2002, el seu pare, el propietari del ranxo William F. Knight, es va morir. La filla era l’única hereva d’una fortuna de més de 40 milions de dòlars. La parella no tenia fills.

En Richard Forbes depenia, doncs, de la bona voluntat de la seva esposa. La Lisbeth va arrufar el nas. No era precisament un bon punt de partida per pegar a la seva dona.

La Lisbeth es va connectar i va enviar un missatge lacònic encriptat a Bilbo per agrair-li l’informe. Va transferir-li també 500 dòlars al número de compte que li havia indicat.

Després va sortir al balcó i es va repenjar damunt la barana. El sol es ponia. Va adonar-se tot d’una que un vent creixent sacsejava les fulles de les palmeres del costat de la paret davant la platja. El Mathilda es trobava a tocar de la Grenada. La Lisbeth va seguir el consell de l’Ella Carmichael i va ficar dins la seva motxilla de niló l’ordinador, el llibre Dimensions in Mathematics, alguns efectes personals i roba de recanvi, i la va deixar al costat del llit. A continuació va baixar al bar i va demanar un plat de peix amb una ampolla de Carib.

L’únic esdeveniment digne d’interès que va poder apreciar va ser que, al bar, en Forbes plantejava preguntes àvidament a l’Ella Carmichael sobre les tribulacions del Mathilda. No semblava amoïnat. S’havia canviat, s’havia posat unes sabates d’esport, un polo de color clar i unes bermudes. Portava una creu penjada amb una cadena al voltant del coll i estava terriblement seductor.

La Lisbeth Salander estava esgotada després d’haver anat tot el dia amunt i avall per Saint George’s sense cap objectiu. Va fer una curta passejada després de sopar, però el vent bufava fort i la temperatura havia baixat notablement. Va preferir pujar a l’habitació i es va ficar al llit a les vuit del vespre. Va sentir el brogit del vent davant de la finestra. Havia pensat llegir una estona, però es va adormir quasi immediatament.

Un gran rebombori la va despertar amb un sobresalt. Va fer un cop d’ull al rellotge. Era un quart de dotze. Va saltar del llit amb penes i treballs, va obrir la porta del balcó i va fer involuntàriament un pas enrere, sorpresa davant les ràfegues de vent que es van abatre damunt seu. Es va recolzar en el bastiment, va fer un pas prudent pel balcó i va mirar al voltant.

Uns quants llums suspesos entorn de la piscina, sacsejats pel vent, creaven un joc d’ombres sorprenent al pati. Va veure uns quants clients de l’hotel arrenglerats davant l’obertura practicada a la paret i que es miraven la platja. D’altres s’estaven a prop del bar. Al nord, podia veure les llums de Saint George’s. El cel estava tapat, però no plovia. Per culpa de la foscor no podia distingir el mar, però la remor de les onades era molt més forta que de costum. No feia fred, però per primera vegada d’ençà de la seva arribada a les Petites Antilles, va tenir esgarrifances.

Encara s’estava allà al balcó quan algú va trucar amb insistència a la porta. Es va embolicar amb un llençol i va anar a obrir. En Freddy McBain feia cara d’amoïnat.

—Perdona que et molesti, però sembla que s’acosti la tempesta.

—El Mathilda.

—El Mathilda —va confirmar en McBain—. Al final de la tarda ha fet bastants estralls per la banda de Tobago i es parla de grans desperfectes.

La Lisbeth va mirar el mapa de les Antilles: Trinitat i Tobago estava situat aproximadament a dos-cents quilòmetres al sud-est de la Grenada. Va fer uns quants càlculs de memòria: un cicló tropical podia escampar-se sense problemes sobre un radi de cent quilòmetres i desplaçar l’ull a una velocitat de trenta a quaranta quilòmetres per hora. La qual cosa significava que, en aquells moments, el Mathilda podia estar a punt de trucar a la porta de la Grenada. Tot depenia de la direcció que agafés.

—No hi ha perill imminent —va prosseguir en McBain—. Però no podem córrer riscos. Voldria que posessis les teves coses de valor en una bossa i que baixessis a la recepció. L’hotel ofereix cafè i entrepans.

La Lisbeth va seguir el seu consell. Es va remullar el cap sota l’aixeta per despertar-se, es va posar uns texans, unes sabates i una camisa de franel·la, i va penjar-se la motxilla a l’espatlla. Just abans de deixar l’habitació, va anar a obrir la porta del bany i va encendre el llum. Ni rastre del llangardaix verd, que ja s’havia anat a entaforar en algun racó perdut. És llesta, la bestiola.

Al bar, es va dirigir tranquil·lament al seu lloc habitual i va veure com l’Ella Carmichael donava ordres al personal perquè omplís termos de begudes calentes.

Un moment més tard, va anar a trobar la Lisbeth al seu racó.

—Hola, noia. Sembla que t’hagis acabat de despertar.

—Ja dormia. I ara què passarà?

—Doncs estem esperant. Hi ha tempesta a alta mar i hem rebut un avís d’huracà de Trinitat. Si això empitjora i el Mathilda ve cap a nosaltres, baixarem al soterrani. Ens podries donar un cop de mà?

—Què vols que faci?

—Tenim cent seixanta mantes a la recepció que cal portar cap a baix. I un munt de coses que hauríem de posar a cobert.

Durant l’hora següent, la Lisbeth va ajudar a traginar mantes cap al soterrani i a reunir gerros de flors, taules, gandules i altres objectes que hi havia al voltant de la piscina. Tota satisfeta, l’Ella la va acomiadar donant-li les gràcies, i la Lisbeth es va dirigir cap a l’obertura de la paret que donava a la platja i va fer unes quantes passes dins la foscor. El mar bramava perillosament i unes ràfegues de vent la van fuetejar amb tanta força que es va veure obligada a apuntalar-se per no caure. Les palmeres, al llarg del mur, marcaven el compàs de la ventada.

Va tornar al bar, va demanar un cafè amb llet i es va instal·lar a la barra. Era poc després de mitjanit. Una clara atmosfera d’inquietud regnava entre els clients i el personal. A les taules, prosseguien les converses en veu baixa entre unes persones que no paraven de fer llambregades cap al cel. En total, hi havia a l’hotel Keys trenta-dos clients i una dotzena de membres del personal. La Lisbeth es va adonar tot d’una que hi havia la Geraldine Forbes en una taula del fons del costat de la recepció. El seu rostre era tens i tenia una copa a la mà. Del marit, ni rastre.

La Lisbeth es va beure el cafè i tot just començava a meditar sobre el teorema de Fermat quan en Freddy McBain va sortir del despatx i es va plantar al mig del vestíbul.

—Escoltin, sisplau. Acabo de rebre la confirmació que una forta tempesta amb vents huracanats acaba d’afectar el Petit Martinique. Els he de demanar, doncs, que facin el favor de baixar cap al soterrani.

En Freddy McBain va tallar en sec tots els intents de preguntes i de converses, i va dirigir els seus clients cap a l’escala del soterrani que hi havia darrere la recepció. El Petit Martinique era un illot de l’arxipèlag de les Grenadines, a unes quantes milles nàutiques al nord de l’illa principal. La Lisbeth va mirar discretament l’Ella Carmichael i va parar l’orella quan es va atansar cap a en Freddy McBain.

—Això pinta malament, però fins a quin punt? —va preguntar l’Ella.

—No ho sé. El telèfon no funciona —va respondre en McBain en veu baixa.

La Lisbeth va baixar al soterrani i va deixar la bossa sota una manta en un racó.

Va reflexionar un moment i després va pujar a contracorrent cap a la recepció. Va interceptar l’Ella Carmichael i li va demanar si podia ser-li útil en alguna cosa. Ella va fer que no, amb un posat tot concentrat.

—Hem d’acabar de veure què passa. El Mathilda és una mala pècora.

La Lisbeth va observar un grup de cinc adults i una dotzena d’infants que s’entaforaven per la porta d’entrada. En Freddy McBain els va rebre i els va adreçar cap a l’escala del soterrani.

Una inquietud sobtada va apoderar-se de la Lisbeth.

—Suposo que, a hores d’ara, tothom ja es deu haver ficat al soterrani, no? —va dir amb una veu sorda.

L’Ella Carmichael va mirar-se la família de davant de l’escala.

—Desgraciadament el nostre soterrani és un dels pocs que hi ha a la Grand Anse. Segur que vindrà més gent a aixoplugar-se aquí.

La Lisbeth va mirar l’Ella atentament.

—I els altres, què fan?

—Els que no tenen soterrani? —va riure amargament—. Es colguen dins de casa o s’arreceren com poden. Ho deixen a les mans de Déu.

La Lisbeth va girar cua, va travessar corrents el vestíbul i va sortir per la porta.

«En George Bland».

Va sentir que l’Ella la cridava, però no es va aturar per donar-li explicacions.

«Viu en una merda de barraca que s’ensorrarà al primer cop de vent».

Tan bon punt va arribar a la carretera de Saint George’s, el vent la va enxarpar i li va fer perdre l’equilibri. Va accelerar el pas amb obstinació. Tenia el vent en contra i unes poderoses ràfegues la feien trontollar. Va necessitar gairebé deu minuts per fer els quatre-cents metres que la separaven de la casa d’en George Bland. No va veure ni una ànima en tot el trajecte.

La pluja va venir de sobte qui sap d’on, com una dutxa glacial llançada per una mànega, just en el moment en què la Lisbeth va girar-se cap al cobert d’en George Bland i va veure la claror del seu llum de petroli a través d’una escletxa entre els taulons. En un segon va quedar xopa fins als ossos i la visibilitat es va reduir a uns metres escassos. Va trucar a la porta. En George Bland va obrir i va mirar-la amb uns ulls esbatanats.

—Què fas aquí? —va udolar per damunt del vent.

—Afanya’t. Has de venir a l’hotel. Hi ha un soterrani.

En George Bland semblava sorprès. El vent va espetegar tot d’una contra la porta i van haver de passar uns quants segons abans que aconseguís tornar-la a obrir. La Lisbeth el va engrapar per la samarreta i el va estirar cap enfora. Va eixugar l’aigua que li regalimava pel rostre, va agafar-lo de la mà i va començar a córrer. Ell la va seguir.

Van escollir el camí de la platja, un centenar de metres més curt que la carretera, que feia una giragonsa en aquell punt. Però quan van ser a mig camí, la Lisbeth es va adonar que probablement allò havia estat un error. A la platja, no tenien cap mena de protecció. El vent i la pluja s’abatien amb tanta força damunt seu que es van veure obligats a aturar-se unes quantes vegades. Branques i sorra volaven pels aires. L’estrèpit era aterridor. Al cap d’un temps que va semblar una eternitat, la Lisbeth va veure com apareixia per fi la paret de l’hotel i va apressar el pas. Just quan ja es trobaven davant la porta, el conducte a la seguretat, ella va fer un cop d’ull per damunt la seva espatlla cap a la platja. I es va aturar en sec.

A través d’una ràfega de vent, va veure de sobte dues siluetes nítides cinquanta metres més enllà, cap a la platja. Mentrestant, en George Bland li estirava el braç per fer-la entrar pel portal. Ella, però, va rebutjar la seva mà i va repenjar-se en el mur intentant de veure-hi més bé. Un segon va perdre de vista les siluetes enmig de la pluja, però tot seguit un llamp va il·luminar el cel.

Ella ja sabia que eren en Richard i la Geraldine Forbes. Es trobaven a prop de l’indret on ella havia observat les anades i vingudes d’en Richard Forbes la vigília al vespre.

Quan va esclatar el llamp següent, va veure com en Richard Forbes semblava arrossegar la seva dona, i com ella s’hi estava resistint.

Tot d’un plegat les peces del puzle van encaixar. La dependència econòmica. Les acusacions d’irregularitats financeres a Austin. El seu vagareig inquiet i les seves reflexions immòbils al Turtleback.

S’ha proposat assassinar-la. 40 milions a la seva disposició. L’huracà serà el seu camuflatge. O ara o mai.

La Lisbeth Salander va empènyer en George Bland pel portal, va mirar al voltant i va trobar la cadira guerxa on s’asseia el guàrdia de nit i que havia quedat sense desar abans de la tempesta. Va agafar la cadira, la va estavellar amb totes les seves forces contra el mur i es va armar amb una pota de la cadira. Esbalaït, en George Bland va cridar al seu darrere mentre ella corria cap a la platja.

A cada moment les ràfegues estaven a punt de fer-la caure, però va serrar les dents i va continuar avançant pas a pas. Ja gairebé estava a l’altura de la parella Forbes quan un llamp va il·luminar la platja. Llavors va veure la Geraldine Forbes de genolls a la vora de l’aigua i en Richard Forbes inclinat damunt seu, amb el braç aixecat per colpejar-la. Brandava alguna cosa que semblava un tub metàl·lic. Va veure com el braç descrivia un arc en direcció al cap de la seva dona. I aquesta va parar de pernejar.

En Richard Forbes no va arribar a veure la Lisbeth Salander.

Va sentir solament un dolor fulgurant quan ella li va deixar caure la pota de la cadira damunt el clatell. Va desplomar-se de bocaterrosa.

La Lisbeth Salander es va inclinar i va agafar la Geraldine Forbes. Mentre la pluja els assotava, va abraçar el cos i, tot d’una, va trobar-se les mans plenes de sang. La Geraldine Forbes tenia una ferida important al crani. Pesava com un mort i la Lisbeth va alçar una mirada desesperada tot al voltant preguntant-se com podria transportar aquell cos feixuc fins al mur de l’hotel. Un segon més tard, en George Bland va aparèixer al seu costat. Va cridar alguna cosa que la Lisbeth no va arribar a sentir per culpa de la tempesta.

La Lisbeth va mirar de cua d’ull cap a en Richard Forbes. Li donava l’esquena, però s’havia incorporat de quatre grapes. Ella va aferrar el braç esquerre de la Geraldine Forbes, se’l va passar al voltant del coll i va fer un senyal a en George Bland perquè l’agafés per l’altre. Tots dos junts, i amb penes i treballs, van començar a arrossegar el cos per la sorra.

A mig camí del mur de l’hotel, la Lisbeth es va sentir totalment extenuada, com si les forces estiguessin a punt d’abandonar-la. El cor li va fer un salt perillós dins el pit quan va sentir tot d’una com una mà l’agafava per l’espatlla. Va deixar anar la Geraldine Forbes, es va girar i va donar una puntada de peu directa a l’entrecuix d’en Richard Forbes. Ell va trontollar i va caure de genolls. I ella va reprendre l’alè i li va etzibar una altra puntada en plena cara. La Lisbeth va tornar a veure l’esguard aterrit d’en George Bland. Però va dedicar-li només mig segon d’atenció abans d’aferrar de nou la Geraldine Forbes i de continuar arrossegant-la.

Uns quants segons després, es va girar una altra vegada. Va veure en Richard Forbes a deu metres. S’havia aixecat i, enmig de les ràfegues de vent, anava balandrejant com un borratxo.

Un altre llamp va esberlar el cel i la Lisbeth Salander va obrir els ulls de bat a bat.

Per primera vegada va sentir un terror que la va paralitzar.

Darrere d’en Richard Forbes, a cent metres dins de l’aigua, va veure el dit de Déu.

Un clixé instantani fixat sota la claror del llamp, una columna negra com la tinta que s’alçava i desapareixia de la seva vista per l’espai.

«El Mathilda».

«No era possible».

«Un huracà… sí».

«Un tornado… impossible».

«La Grenada no estava situada en una zona de tornados».

«Una enorme tempesta enfollida en una zona on se suposa que no hi pot haver bufaruts d’aquesta mena».

«Els tornados no poden formar-se per damunt del mar».

«Ei!, aquí hi ha un error científic!».

«Aquesta història és una cosa de ximples».

«I vet aquí que aquesta bogeria se m’emportarà cap a aquest collons de cel de merda».

També en George Bland havia vist el tornado. Tot d’un plegat van cridar tots dos al mateix temps que s’afanyessin, sense poder arribar a sentir, però, el que deia l’altre.

Els quedaven vint metres de recorregut fins a arribar a la paret. Deu. La Lisbeth va ensopegar i va caure de genolls. Cinc. Un cop al portal, la Lisbeth va fer un cop d’ull per damunt de la seva espatlla. Va tenir la visió d’en Richard Forbes en el moment en què era enxampat dins de l’aigua com per una mà invisible. Després va desaparèixer i, amb l’ajuda d’en George Bland, va arrossegar la càrrega per l’obertura del mur. Van travessar el pati interior trontollant i, enmig del desencadenament de la tempesta, la Lisbeth va sentir el soroll de les rajoles que es trencaven i el gemec dissonant d’alguna planxa que es plegava en algun lloc. Sorgit de qui sap on, un tauló va passar per l’aire just davant el nas de la Lisbeth. Al cap d’un segon va sentir un dolor quan alguna cosa va topar contra la seva esquena. La pressió del vent va disminuir quan van arribar al vestíbul.

La Lisbeth va deturar en George Bland i el va agafar pel coll. Va atansar-se el seu cap a l’alçada de la boca i li va dir cridant a l’orella:

—L’hem trobada a la platja. No hem vist el seu marit. M’entens?

Ell va fer que sí amb el cap.

Van arrossegar la Geraldine Forbes cap a baix a l’escala i la Lisbeth va trucar amb el peu a la porta del soterrani. En Freddy McBain va obrir i els va contemplar amb un pam de boca oberta. Després va agafar la càrrega que duien i els va fer entrar abans de donar un cop de porta.

Només en un segon, l’estrèpit de l’huracà va declinar des d’una quantitat de decibels insuportable a un simple cruixit i a un retruny que quedava en segon terme. La Lisbeth va fer una inspiració profunda.

L’Ella Carmichael va abocar cafè calent en una tassa i l’hi va donar. La Lisbeth Salander estava tan esgotada que amb prou feines va poder aixecar el braç. Estava asseguda per terra, passivament repenjada a la paret. Algú els havia tapat amb mantes, a ella i a en George Bland. Estava molla fins als ossos i li sagnava abundosament una ferida del genoll. Els texans tenien un estrip de deu centímetres, del qual no recordava pas l’origen. Va mirar sense gens d’emoció com en Freddy McBain i alguns clients de l’hotel tenien cura de la Geraldine Forbes i li posaven una bena al voltant del cap. Va captar alguns mots esparsos i va comprendre que en el grup hi havia un metge. Va observar que el soterrani era ben ple i que s’havien unit als clients de l’hotel gent diversa de l’exterior que buscaven aixopluc.

Finalment, en Freddy McBain va atansar-se a la Lisbeth i es va ajupir.

—És viva.

La Lisbeth no va respondre.

—Què ha passat?

—L’hem trobada a la platja més avall del mur.

—Quan he comptat els clients, aquí al soterrani, hi havia tres persones absents.

Tu i el matrimoni Forbes. L’Ella m’ha dit que has sortit esperitada quan ha arribat la tempesta.

—He anat a buscar el meu amic George —la Lisbeth va indicar el seu company amb un moviment del cap—. Viu més enllà de la carretera en una barraca que a hores d’ara ja deu estar destruïda.

—Ha estat una ximpleria i, sens dubte, un acte molt valent —va dir en Freddy McBain girant els ulls cap a en George Bland—. Heu vist el seu marit, en Richard Forbes?

—No —va respondre la Lisbeth amb un esguard neutre.

En George Bland va mirar-se la Lisbeth i va fer que no amb el cap.

L’Ella Carmichael va clavar una mirada severa en la Lisbeth Salander. I ella l’hi va tornar sense cap mena d’expressió als ulls.

La Geraldine Forbes va tornar en si cap a les tres de la nit. En aquells moments, la Lisbeth Salander ja s’havia adormit, amb el cap damunt l’espatlla d’en George Bland.

Miraculosament, la Grenada havia sobreviscut a aquella nit. Quan va fer-se de dia, la tempesta ja s’havia calmat i havia estat substituïda per la pitjor de les pluges que mai hagués vist la Lisbeth Salander. En Freddy McBain va fer tornar a pujar els clients cap a l’hotel.

El Keys es veuria obligat a fer reparacions importants. Els desperfectes a l’hotel, com en tota la línia de la costa, eren considerables. El bar exterior de l’Ella Carmichael, situat sota un tendal i davant de la piscina, havia desaparegut completament i un porxo estava totalment ensorrat. Diversos finestrons de la façana havien estat arrencats i s’havia vinclat una part sobresortint de la teulada.

La recepció era un caos de materials diversos. Així i tot, i en línies generals, l’hotel encara estava sencer.

La Lisbeth va acompanyar vacil·lant en George Bland cap a la seva habitació. Va penjar provisionalment una manta davant el forat de la finestra buida per impedir que entrés la pluja. En George Bland va travessar-li la mirada.

—No haurem d’explicar tantes coses si no hem vist el seu marit —va dir la Lisbeth abans que ell tingués temps de fer-li cap pregunta.

Ell va fer que sí amb el cap. Ella es va treure el vestit, el va deixar apilat a terra i va donar uns copets al llit al seu costat. Ell va bellugar el cap una altra vegada, es va despullar i es va arraulir prop d’on ella era. Tots dos es van adormir gairebé de manera instantània.

Es van despertar cap al migdia, i el sol brillava llavors entre els esquinços dels núvols. A la Lisbeth li feien mal tots els músculs del cos i el genoll se li havia inflat fins al punt que li costava doblegar la cama. Va baixar a poc a poc del llit i es va ficar a la dutxa amb un moviment de cap envers el llangardaix verd, que ja havia tornat a la paret de sota el sostre. Es va posar uns pantalons curts i una samarreta de tirants, i va abandonar coixejant l’habitació, sense despertar en George Bland.

L’Ella Carmichael encara anava d’una banda a l’altra. Tenia un aspecte cansat, però havia posat en marxa de nou el bar al vestíbul. Amb la cama ranca, la Lisbeth se’n va anar a seure en una taula prop de la barra, i va demanar un cafè i un entrepà. Va mirar per les finestres esbotzades de l’entrada i va veure aparcat un cotxe de la policia. Just quan li acabaven de servir el cafè, en Freddy McBain va sortir del seu despatx de darrere del taulell de la recepció amb un tipus uniformat fins als talons. En McBain va descobrir-la i va dir alguna cosa al policia abans de dirigir-se cap a la taula de la Lisbeth.

—Et presento l’agent Fergusson. Et voldria fer unes quantes preguntes.

La Lisbeth va fer que sí educadament amb el cap. L’agent Fergusson feia cara de cansat. Es va treure un bloc de notes i una ploma i va apuntar el nom de la Lisbeth.

—Senyoreta Salander, sembla que vostè i un amic seu han trobat la senyora Forbes durant l’huracà d’aquesta nit.

La Lisbeth va fer que sí.

—Pot dir-me on l’han trobat, la senyora Forbes?

—A la platja, just a sota el portal —va respondre la Lisbeth—. Pràcticament hem ensopegat amb ella.

En Fergusson s’ho va apuntar.

—Ha dit alguna cosa?

La Lisbeth va fer que no amb el cap.

—Havia perdut el coneixement?

La Lisbeth va fer que sí amb cara d’entesa.

—Tenia una ferida molt lletja al cap.

La Lisbeth va brandar el cap. En Fergusson semblava una mica irritat davant d’aquella absència de respostes.

—Hi havia un munt de deixalles que volaven per totes bandes —va dir ella, amb ganes de col·laborar—. He estat a punt de rebre al cap amb un tauló.

En Fergusson va assentir amb un aire tot seriós.

—S’ha ferit a la cama?

En Fergusson va mostrar l’embenat de la Lisbeth. I ella va fer que sí amb el cap.

—Què ha passat?

—No ho sé. M’he adonat de la ferida quan he arribat al soterrani.

—Estava amb un jove, oi?

La Lisbeth va fer que sí amb el cap.

—Com es diu?

—George Bland.

—On viu?

—Al cobert del darrere del Coconut, a la carretera en direcció a l’aeroport. Si és que encara hi és, el cobert…

La Lisbeth es va abstenir de precisar que, en aquells moments, en George Bland dormia al seu llit al pis de dalt.

—Han vist el seu marit, en Richard Forbes?

La Lisbeth va fer que no amb el cap.

Aparentment, l’agent Fergusson no va trobar que hi hagués res més a preguntar i va tancar el seu bloc de notes.

—Gràcies, senyoreta Salander. He d’anar a fer un informe de la defunció.

—Que s’ha mort, ella?

—La senyora Forbes…? No, ella és a l’hospital de Saint George’s. Sens dubte els ha d’agrair a vostè i al seu amic que sigui viva encara. Però el seu marit és mort. L’han trobat a l’aparcament de l’aeroport fa un parell d’hores.

Més de sis-cents metres al sud!

—Estava molt desfigurat —va explicar en Fergusson.

—Quin greu que em sap —va dir la Lisbeth Salander sense mostrar cap xoc manifest.

Quan en McBain i en Fergusson van haver marxat, l’Ella Carmichael va arribar i va asseure’s a la taula de la Lisbeth. Va posar-hi dos gotets de rom. La Lisbeth va interrogar-la amb la mirada.

—Després d’una nit com aquesta, fa falta un reconstituent. Ara em toca pagar a mi. I també et regalo l’esmorzar.

Les dues dones es van mirar. Després van aixecar els vasos i van brindar.

El Mathilda seria objecte d’estudis científics durant molt de temps, i també de debats entre les institucions meteorològiques de les Antilles i dels Estats Units.

Tornados de les dimensions del Mathilda eren pràcticament desconeguts a la regió.

Teòricament, fins i tot es considerava impossible que se’n formessin mar endins. Al final, els experts es van posar d’acord a dir que una configuració particularment estranya de fronts meteorològics havia creat un pseudotornado —en realitat no era un veritable tornado, només ho semblava. Alguns oponents van avançar diverses teories relatives a l’efecte de serra i a un desequilibri ecològic.

La Lisbeth Salander no va prestar cap atenció a la discussió teòrica. Sabia el que ella havia vist i va decidir que procuraria evitar per sempre més tornar-se a trobar alguna de les germanes del Mathilda pel camí.

Al llarg de la nit, hi va haver diversos ferits. De miracle, només hi havia un sol mort a lamentar.

Ningú no aconseguia comprendre què és el que havia empès en Richard Forbes a sortir a fora en ple huracà, a part eventualment de la imprudència que solia atribuir-se sempre als turistes americans. La Geraldine Forbes no tenia res per explicar. Tenia una greu commoció cerebral i únicament unes imatges inconnexes del que havia succeït durant la nit.

Per contra, estava inconsolable pel fet d’haver-se quedat vídua.





Segona Part


Des de Rússia amb amor

Del 10 de gener al 25 de març

Una equació conté normalment una o diverses incògnites, sovint designades amb x, y, z, etc. Els valors d’aquestes incògnites, que garanteixen la igualtat efectiva dels dos membres de l’equació, estan cridades a satisfer l’equació o a constituir-ne la solució.

Exemple:

3x + 4 = 6x − 2; (x = 2).





Capítol 4


Dilluns, 10 de gener / Dimarts, 11 de gener

La Lisbeth Salander va aterrar a l’aeroport d’Estocolm a dos quarts de set del matí. Feia vint-i-sis hores que viatjava, nou de les quals les havia passades al Grantly Adams Airport de Barbados, on British Airways s’havia negat a deixar enlairar l’avió sense haver neutralitzat primer una amenaça terrorista i haver aïllat un passatger sospitós d’aspecte àrab per tal d’interrogar-lo. A Londres va perdre la correspondència amb l’últim vol cap a Suècia, i es va haver d’esperar unes quantes hores abans que li trobessin una plaça en el primer vol del matí.

La Lisbeth se sentia com un sac de bananes que algú s’hagués oblidat sota el sol durant tota una tarda. Duia una sola bossa de mà, amb el seu PowerBook, el llibre Dimensions… i una mica de roba atapeïda. Va passar per la porta verda de la duana sense que li demanessin res. Quan es va aturar el microbús, l’esperaven el fang de la neu i una temperatura de prop de zero graus.

Va dubtar un moment. Tota la seva vida, i per culpa de restriccions materials evidents, havia escollit sempre l’alternativa més barata, i encara li costava de fer-se a la idea que disposava de gairebé 3 mil milions de corones que havia robat amb astúcia utilitzant alhora internet i una bona estafa a l’antiga. En va tenir prou amb un minut per rebutjar la regla general, i va fer un senyal a un taxi. Va donar la seva adreça de Lundagatan i es va adormir gairebé de seguida al seient del darrere.

Quan el taxi es va deturar a Lundagatan i el conductor la va despertar, es va adonar que havia donat malament l’adreça. Va rectificar, doncs, i va demanar-li que continués fins a Götgatsbacken. Va pagar en dòlars americans deixant una generosa propina i va renegar quan va ficar el peu dins un toll d’aigua del voral.

Anava amb texans, una samarreta de màniga curta i un vestit lleuger. Als peus hi duia sandàlies i mitjons llargs primets. Va fer tentines fins al petit supermercat de la cantonada, on va comprar xampú, pasta de dents, sabó, mató, llet, formatge, ous, pa, kanelbullens [1] congelats, cafè, bossetes de te, cogombrets, pomes, un paquet gegant de Billys Pan Pizza i un cartó de Marlboro Light. Va pagar amb targeta Visa.

Quan va sortir al carrer, va dubtar sobre el camí que havia d’agafar. Podia triar entre Svartensgatan, on ja es trobava, o bé Hökensgatan, més avall, cap a Slussen.

L’inconvenient de Hökensgatan era que passaria just per davant de la porta de la redacció de Millennium, i que corria el risc de topar-hi amb en Mikael Blomkvist. Va acabar dient-se que no estava disposada a fer marrada només per evitar en Mikael.

Així és que es va dirigir cap a Slussen, tot i que havia de fer una mica de volta, i va girar a la dreta per Hökensgatan fins a la plaça de Mosebacke. Va passar per davant de l’estàtua de les Germanes davant el teatre Södra i va arribar a Fiskaregatan per l’escala. Allà es va aturar i va contemplar tota pensativa un edifici.

No aconseguia convence’s de debò que allò fos «casa seva».

Va mirar al voltant. En tots els sentits del terme, es tractava d’un racó aïllat al bell mig de Södermalm. No era cap gran artèria de circulació, i això li semblava perfecte. D’allà estant es veia de seguida qualsevol persona que passés pels voltants. Devia ser un lloc apreciat per a les passejades de l’estiu, però a l’hivern només hi havia gent que tenia un motiu o altre per trobar-se en aquell barri. Cap gat a la vista —i sobretot ningú que ella reconegués i que, per tant, també l’hauria pogut reconèixer a ella. Es va veure obligada a deixar la bossa del supermercat en el fang de la neu per poder treure la clau. Va agafar l’ascensor fins a l’últim pis i va obrir la porta amb el rètol de «V. Kulla».

L’any anterior, una de les primeres mesures que va prendre quan es va trobar en possessió d’una confortable morterada de diners, que la convertia en econòmicament independent per a la resta de la seva vida (o almenys el temps que es pot imaginar de viure amb gairebé 3 mil milions de corones), va ser buscar-se un altre pis. Els assumptes immobiliaris van ser una experiència nova per a ella.

Abans, mai de la vida no havia invertit diners en res que fos més important que els objectes utilitaris que podia pagar en espècie o mitjançant un crèdit raonable. Els dos grans dèbits de la seva comptabilitat havien estat el material informàtic i la seva Kawasaki de petita cilindrada, comprada per 7.000 corones —una ganga inesperada. N’havia anat comprant peces separades per un preu gairebé idèntic i s’havia passat uns quants mesos desmuntant i apariant ella mateixa la moto.

Hauria preferit un cotxe, però havia dubtat de comprar-se’n un perquè no sabia ben bé com el podria finançar.

Un pis, en canvi —ja ho havia comprès—, era un assumpte d’una envergadura ben diferent. Va començar llegint anuncis de pisos en venda al web de Dagens Nyheter. Una autèntica ciència a part, com no va trigar pas gaire a descobrir.

Dorm. + s. d’est./menj., ben sit. prop Estació Södra. P: 2,7m kr. o millor postor. Càrregues 3.510 mens.

3hab. cuina, vista sobre el parc, Högalid. 2,9m kr.

2hab., 47m2, bany renovat, canvi canalitz. 1998. Gotlandsgatan. 1.800.000 corones. C. mens.: 2.200.



Va rascar-se el cap i va intentar trucar per a alguns petits anuncis a l’atzar, però no sabia què demanar i molt aviat es va sentir tan ridícula que va haver d’interrompre l’exercici. A continuació, el primer diumenge de gener, es va llançar a visitar pisos en venda. L’un estava situat a Vindragarvagen, per damunt de Reimersholme, i l’altre a Heleneborgsgatan, a prop de Horntull. El de Reimersholme tenia quatre habitacions, era clar i espaiós i oferia vistes a Långholmen i Essingen.

Li va semblar que s’hi podia trobar bé. El pis de Heleneborgsgatan, en canvi, era un reducte sòrdid amb vistes a l’edifici del davant.

El problema era que ella no sabia com volia viure, a què s’havia d’assemblar el seu allotjament i què era el que havia d’exigir del seu domicili en tant que usuària.

Mai abans s’havia plantejat que pogués tenir alguna cosa més que els quaranta-nou metres quadrats de Lundagatan, on havia passat la infantesa i l’usdefruit dels quals li havia recaigut amb la majoria d’edat, gràcies al seu tutor Holger Palmgren. De manera que es va instal·lar al sofà ple de boletes del seu despatx-sala d’estar per reflexionar.

El pis de Lundagatan estava situat al fons d’un pati, i era molt petit i poc còmode. Des de la finestra de la seva habitació, veia un mur cec de l’edifici del costat. La finestra de la cuina donava als darreres de l’edifici principal i sobre la rampa del soterrani. Des del menjador, veia un fanal i unes quantes branques d’un bedoll.

La primera exigència, doncs, era que el seu nou allotjament tingués bones vistes.

Li agradaven les terrasses i sempre havia envejat els veïns més afavorits dels pisos més alts de l’immoble, que passaven els dies càlids de l’estiu amb una cervesa fresca a l’ombra d’un tendal a la seva terrasseta. Així és que la segona exigència va ser que el seu nou allotjament disposés de terrassa.

I com havia de ser, aquest pis? Pensava en el d’en Mikael Blomkvist —seixanta-cinc metres quadrats en una sola peça, en un loft de Bellmansgatan amb vistes sobre l’ajuntament i Slussen. S’hi havia sentit bé, a casa seva. Ella volia un pis agradable, fàcil de moblar i fàcil de mantenir. Aquest va ser el tercer punt de la seva llista d’exigències.

Feia anys que vivia amb estretors. La seva cuina feia deu metres quadrats i amb prou feines hi arribava a entaforar una tauleta i un parell de cadires. El menjador en feia vint, el dormitori dotze. La seva quarta exigència va ser que el seu nou allotjament fos espaiós i ben proveït d’armaris de paret. Volia una autèntica habitació per treballar i un gran dormitori on pogués estirar-se bé.

El bany actual era un reducte sense finestra amb un terra gris de ciment, una petita banyera antiga i un revestiment de plàstic a la paret que sempre estava descolorit per més hores que el freguessis. Volia ceràmica i una gran banyera. Volia la seva pròpia rentadora al pis, i no haver d’utilitzar una màquina comuna per a tots els llogaters en un soterrani humit. Volia que el seu bany fes bona olor i que pogués airejar-lo.

Així és que es va connectar a internet per buscar agències immobiliàries.

L’endemà, va llevar-se ben d’hora i se’n va anar a l’agència Nobel, que tenia fama de ser la millor agència immobiliària d’Estocolm. Portava els seus texans negres esmolats, unes botines i la seva caçadora de cuiro negre. Va acostar-se al taulell i va mirar distretament una dona rossa d’uns trenta anys que estava entretinguda posant al dia el web de l’agència i carregant-hi unes fotografies de pisos. Finalment, la va atendre un home rabassut d’una quarantena d’anys, de cabells fins i pèl-rojos.

La Lisbeth li va preguntar quin estoc de pisos tenien i ell se la va mirar estupefacte un moment abans d’adoptar un to paternal i burleta.

—Així, doncs, senyoreta, ja ho saben els seus pares, que se’n vol anar del niu?

La Lisbeth Salander se’l va mirar en silenci amb els seus ullassos fins que l’home va acabar de fer la rialleta.

—Necessito un pis —va precisar.

Ell es va escurar la gola i va llançar un breu esguard a la seva companya.

—Molt bé. I en què havia pensat?

—Vull un pis a Söder. Ha de tenir terrassa i vistes a l’aigua, quatre habitacions com a mínim i un bany amb finestra i prou espai per a una rentadora. I necessitaré un lloc que pugui tancar amb clau per desar-hi la moto.

La dona de l’ordinador va interrompre la feina i va girar el cap per poder repassar la Lisbeth amb curiositat.

—La moto? —va preguntar l’home dels cabells fins.

La Lisbeth Salander va fer que sí amb el cap calmosament.

—Li puc preguntar… d’això…, com es diu vostè?

La Lisbeth Salander es va presentar. Després li va fer a ell la mateixa pregunta i l’home es va presentar com a Joakim Persson.

—Bé, és que… és una mica car això de comprar un pis aquí, a Estocolm…

La Lisbeth se’l va mirar amb un silenci pacient. Va preguntar quins pisos li podia oferir i va fer-li saber que la seva precisió respecte del cost era supèrflua i sense cap interès.

—En què treballa…?

La Lisbeth va reflexionar un moment. Formalment, ella era el seu propi patró. A la pràctica, només treballava per a en Dragan Armansky i Milton Security, però aquesta feina havia estat molt irregular en el transcurs de l’any passat i ara feia tres mesos que no havia dut a terme cap missió per a ell.

—Ara mateix no faig res de particular —va respondre honestament.

—Ja, sí, sí… estudiant, suposo.

—No, no sóc estudiant.

En Joakim Persson va desplaçar-se cap al seu costat del taulell i va posar amablement el braç per damunt de les espatlles de la Lisbeth. Després va riure per sota el nas mentre l’anava guiant a poc a poc cap a la porta.

—I tant que sí, senyoreta, la rebrem amb molt de gust d’aquí a uns quants anys, però llavors caldrà que porti uns quants diners més dels que té a la guardiola. Aquí, amb els calés que té ara, no n’hi ha prou, sap? —va pessigar-li la galta amb bonhomia—. Llavors no dubti a tornar-nos a visitar, i mirarem de trobar-li alguna cosa ben simpàtica.

La Lisbeth Salander es va quedar palplantada al carrer davant l’agència Nobel uns quants minuts. Es preguntava interiorment què pensaria en Joakim Persson si tirés un còctel Molotov al seu aparador. Després se’n va anar cap a casa i va connectar el seu PowerBook.

Li van caldre deu minuts per piratejar la xarxa interna de l’agència Nobel amb l’ajuda dels codis d’accés que havia vist distretament quan la senyora de darrere del taulell s’havia connectat abans de començar a carregar les fotografies. I li van caldre tres minuts més per adonar-se que l’ordinador amb què treballava la dona era també el servidor de l’empresa —mira que n’arriben a ser d’imbècils!— i encara tres més per tenir accés als catorze ordinadors que constituïen la xarxa. En poc més d’un parell d’hores, va escodrinyar la comptabilitat d’en Joakim Persson i va comprovar que havia defraudat a Hisenda prop de 750.000 corones els dos últims anys.

Va copiar tots els fitxers indispensables i els va lligar en un paquet coherent que va enviar per correu electrònic al Tresor Públic des d’una adreça electrònica anònima d’un proveïdor d’accés als Estats Units. Enllestida la feina, va fer fora en Joakim Persson dels seus pensaments.

Va dedicar la resta del dia a recórrer les ofertes de pisos interessants de l’agència Nobel. L’objecte més car era un petit castell al costat de Mariefred, on no tenia cap ganes d’instal·lar-se. Només per fer-los la punyeta, va triar el segon objecte més car entre les ofertes de l’agència, un pis grandiós a Fiskaregatan, a prop de Mosebacke Torg.

Va passar una bona estona mirant-se les fotografies i examinant els plànols.

Finalment, va poder constatar que el pis de Fiskaregatan complia perfectament totes les exigències de la seva llista. L’antic propietari era un director d’ABB que havia desaparegut de l’escena després d’haver-se concedit un contracte blindat sensacional i durament criticat de mil milions de corones.

Al vespre, va agafar el telèfon per parlar amb en Jerem MacMillan, un dels associats del gabinet d’advocats MacMillan & Marks de Gibraltar. Ja havia tingut altres tractes amb MacMillan. Va ser ell qui, a canvi d’una generosa retribució, li va muntar un cert nombre de societats pantalla. Aquestes societats eren titulars de comptes bancaris que administraven la fortuna que havia pispat un any abans al financer Hans-Erik Wennerström.

Va sol·licitar novament els serveis de MacMillan. Aquest cop, li va demanar que actués per compte de la seva societat Wasp Enterprises i que iniciés converses amb l’agència Nobel per a l’adquisició d’aquell pis tan coquetó del carrer Fiskaregatan, prop de Mosebacke Torg. Els tractes van durar quatre dies, i la nota final va representar una suma que va fer arrufar una cella. Més un cinc per cent de comissió per a MacMillan. Abans del cap de setmana, ja havia traslladat dues caixes de vestits, parament de llit, un matalàs i alguns estris de cuina. Tot seguit va viure al pis —almenys dormir sobre un matalàs— tres setmanes, durant les quals va dedicar a buscar clíniques de cirurgia estètica, a completar alguns assumptes administratius en curs (entre els quals una conversa nocturna amb un tal advocat Nils Bjurman) i a avançar unes quantes despeses fixes, impostos, electricitat, etc.

A continuació, va comprar el bitllet per anar-se’n a la clínica d’Itàlia. Un cop enllestida l’operació i després d’haver sortit de la clínica, va llogar una habitació d’hotel a Roma per reflexionar sobre què faria aleshores. Hauria hagut de tornar a Suècia i posar-se a reorganitzar la seva vida, però, per diverses raons, només de pensar en Estocolm ja li venien nàusees.

No tenia cap professió autèntica. Li semblava que no tenia futur a Milton Security i no pas per culpa d’en Dragan Armansky. Ell hauria volgut que ella formés part dels empleats permanents i es convertís en un element motor de l’empresa, però amb vint-i-cinc anys encara no tenia cap formació i no tenia ganes de descobrir, quan en tingués cinquanta, que continuava passant l’estona fent investigacions sobre cràpules del món dels directors generals. Era un passatemps divertit —no la vocació d’una vida.

Una de les raons de la seva recança de tornar a Estocolm es deia també Mikael Blomkvist. A Estocolm, tenia moltes possibilitats de topar-se amb el Kalle Blomkvist dels pebrots i ara com ara era una de les últimes coses que desitjava. Ell l’havia ferit, tot i que ella tenia l’honestedat de reconèixer que ho havia fet sense voler.

No podia sinó retreure’s a si mateixa el fet d’haver-se’n enamorat. Només que la paraula «enamorada» era una contradicció pel que feia a aquella bleda de la Lisbeth Salander dels pebrots, un metre cinquanta d’alçada i una aparença física que despertava forçosament comentaris, sense oblidar un bagatge social que la transformava en una mona allà on ella es mostrés.

En Mikael Blomkvist era un faldiller ben conegut. En el millor dels casos, ella era un divertiment simpàtic, acollit per compassió en un moment en què ell la va necessitar i en què no va trobar res de millor, però ell ràpidament hauria canviat de llit per anar-se’n amb una companyia més entretinguda. Ella no tenia cap possibilitat en aquest terreny i es va maleir d’haver abaixat la guàrdia i d’haver-se deixat abordar. Com podia haver-se imaginat una altra cosa?

Quan va recuperar els sentits, va tallar qualsevol contacte amb ell. Va ser dolorós, però es va blindar. El darrer cop que el va veure va ser a l’estació de metro de Gamla Stan; ella era a l’andana i ell en un vagó en direcció cap al centre de la ciutat. Se’l va estar mirant tot un minut i va decidir que ja no guardaria cap mena de sentiment per ell, perquè allò equivaldria a dessagnar-se fins a morir. «Que et bombin!». Ell la va veure just en el moment que es tancaven les portes i se la va mirar de fit a fit fins que ella va girar cua i se’n va anar quan el metro ja arrencava.

No podia entendre per què ell s’havia entestat a voler mantenir-hi el contacte i a enviar-li missatges, com si ella fos per a ell un collons de projecte social. Li feia ràbia constatar que ell no semblava adonar-se que, cada vegada que li enviava un correu electrònic —que ella suprimia sense llegir—, ella tenia la impressió que el cor se li trencava.

No, Estocolm no l’atreia gens ni mica. A part del patró de Milton Security, d’alguns antics companys de llit i de les noies de l’exgrup de rock de les Evil Fingers, amb qui mantenia una amistat superficial i es prenia una cervesa al Molí un cop al mes, no coneixia pràcticament ningú a la seva ciutat natal.

L’única persona per qui sentia un respecte empipador era en Dragan Armansky.

Se li feia difícil definir els seus sentiments per ell. Sempre s’havia sentit vagament confús; d’experimentar una atracció tan poc còmoda. Si no hagués estat casat, i hagués estat una mica més jove i una mica menys conservador en la seva manera de concebre la vida, ella s’hauria pogut plantejar de fer un pensament.

Finalment, va treure l’agenda i va obrir l’apartat de l’atles. Mai no havia estat a Austràlia ni a l’Àfrica. Havia vist les piràmides o Angkor Vat en imatges, però mai de debò. Mai no havia agafat tampoc l’Star Ferry entre Kowloon i Victoria a Hong-Kong, mai no s’havia banyat a les Antilles, mai no havia estat a cap platja tailandesa. Deixant de banda uns quants viatges ràpids per feina, als països bàltics i als altres països nòrdics, i evidentment a Zuric i a Londres, pràcticament no havia sortit de Suècia en tota la seva vida. En realitat, ben rarament havia sortit d’Estocolm.

És que no tenia els mitjans per fer-ho.

A l’hotel, a Roma, es va atansar a la finestra per contemplar la via Garibaldi.

Roma era una ciutat que s’assemblava a un munt de ruïnes. Després es va decidir, es va vestir i va baixar a la recepció per demanar si hi havia una agència de viatges a la vora. Allí va comprar un viatge d’anada a Tel Aviv i es va passar els dies següents passejant rel vell Jerusalem, mirant la mesquita Al-Aqsa i el mur de les Lamentacions. Amb desconfiança, va contemplar els soldats armats fins a les dents per tots els racons dels carrers: tot seguit va agafar un vol cap a Bangkok, per continuar d’aquesta manera fins a arribar a final d’any.

Només li quedava una cosa important a fer. Se’n va anar a Gibraltar, per veure qui era l’home a qui havia confiat la gestió dels seus diners i comprovar que feia bé la seva feina.

Girar la clau d’aquell pis que era propietat seva va ser una sensació tota estranya.

Va deixar la bossa de les provisions i la de viatge al rebedor i va teclejar ràpidament el codi de quatre xifres que tallava l’alarma electrònica. Es va treure els vestits molls els va deixar caure per terra. Tota nua, va fer un pel tomb per la cuina, va connectar la nevera i va desar tot que havia comprat, abans d’anar-se’n a visitar el lavabo. Va passar els deu minuts següents sota la dutxa. Es va fer un àpat de poma tallada i d’una Billys Pan Pizza que va escalfar al microones. Va obrir una de les caixes de mudes i hi va trobar un coixí, llençols i una manta amb l’olor, sospito, d’haver-se passat tot un any tancada allà dins. Va fer-se llit damunt d’un matalàs a terra a l’habitació del costat de la cuina.

Va trigar deu segons a adormir-se després d’haver reposat el cap sobre el coixí, va dormir gairebé dotze hores d’una sola tirada i es va despertar poc abans de la mitjanit. Es va llevar, es va fer cafè i es va cobrir amb una manta, va emportar-se el coixí davant d’una de les finestres i es va instal·lar amb un cigarret per mirar el parc de Djurgården i badia de Saltsjön. Les llums la fascinaven. En la foscor, reflexionar sobre la seva vida.

L’endemà de la tornada, l’agenda de la Lisbeth Salander es va omplir fins dalt.

Va tancar la porta del pis a les set del matí. Abans d’abandonar la planta, va obrir una finestra de ventilació a la caixa d’escala i va penjar-hi una còpia de la clau amb un filet prim de coure que va lligar darrere d’un desguàs. Escaldada per experiències precedents havia comprès la utilitat de tenir sempre a l’abast una còpia de la clau.

Feia un fred que pelava. Duia uns vells texans gastats, estripats a la part del cul per sota la butxaca, que li deixaven entreveure les calces blaves. S’havia posat una samarreta i un jersei de coll alt calorós, la costura del qual començava afluixar-se pel coll. Havia tret la seva vella caçadora de cuir esmolat, amb reblons a les espatlles. Va comprovar que seria millor que la deixés a un modista perquè li arreglés el folre esquinçat i quasi inexistent de les butxaques. Duia mitjons gruixuts i sabates grosses. Globalment, tenia calor.

Va agafar Sankt Paulsgatan per anar-se’n al barri de Zinkensdamm i a la seva antiga adreça de Lundagatan. Va començar comprovant que la Kawasaki continuava al seu lloc al soterrani. Per obrir la porta del seu antic pis, va haver d’empènyer una pila enorme de correu publicitari.

Abans de marxar de Suècia un any abans, havia estat dubtant sobre què n’hauria de fer, d’aquell pis, i la solució més simple havia estat el sistema de les deduccions automàtiques per pagar totes les despeses fixes. Hi tenia encara mobles, llastimosament amuntegats en contenidors d’escombraries, tasses mig escantellades, dos vells ordinadors i una pila de papers. Però no tenia res de valor.

Va anar a buscar una bossa d’escombraries negra a la cuina i va passar-se cinc minuts destriant la publicitat de la correspondència. La major part d’aquell poti-poti va anar a parar directament a les escombraries. Havia rebut unes quantes cartes personals del tipus extracte bancari, certificats d’ingressos de Milton Security per al fisc o propaganda camuflada. Un avantatge de la tutela era que mai no s’havia vist obligada a ocupar-se de la paperassa dels impostos —aquesta brillava per la seva absència. A part d’això, i en tot un any sencer, només havia rebut tres cartes a nom seu.

La primera era d’una advocada, Greta Molander, que havia estat l’administradora ad hoc legal de la seva mare. La carta li notificava breument que l’inventari de la successió de la seva mare s’havia acabat i que la Lisbeth Salander i la seva germana Camilla Salander heretaven 9.312 corones cadascuna. Havien fet una transferència per aquesta quantitat al compte bancari de la senyoreta Salander; seria tan amable d’acusar-ne recepció? La Lisbeth es va ficar la carta a la butxaca interior de la caçadora.

La segona carta era de la senyora Mikaelsson, directora de la casa de salut d’Äppelviken, que la informava amablement que continuaven tenint una capsa amb les possessions de la seva mare —seria tan amable de posar-se en contacte amb Äppelviken per donar-nos instruccions? La directora acabava anunciant que, si no tenien notícies de la Lisbeth o de la seva germana (de la qual no tenien l’adreça) abans de final d’any, llençarien els objectes. Va mirar l’encapçalament de la carta, datada del mes de juny, i va obrir el mòbil. Es va haver d’esperar que li passessin l’interlocutor adequat i es va assabentar que encara no havien llençat la capsa. Va excusar-se per no haver donat senyals de vida abans i va prometre que passaria a recollir les coses a partir de l’endemà.

La tercera carta personal era d’en Mikael Blomkvist. Va rumiar-s’ho una mica, però va decidir que continuaria fent-li massa mal si l’obria, de manera que la va llençar a les escombraries.

Va ataconar en una capsa uns quants objectes i bagatel·les que volia conservar, i va agafar un taxi cap a Fiskaregatan. Va pujar un minut al pis per maquillar-se, posar-se unes ulleres i una perruca rossa de mitja cabellera i ficar-se a la bossa un passaport noruec a nom d’Irene Nesser. Va mirar-se al mirall i va constatar que, si bé la Irene Nesser s’assemblava una mica a la Lisbeth Salander, tanmateix es tractava d’una dona totalment diferent.

Després d’haver dinat ràpidament una barreta de pa amb brie i un cafè amb llet a l’Edèn, a Götgatan, se’n va anar a l’agència de lloguer de vehicles de Ringvägen, on la Irene Nesser va llogar un Nissan Micra. Després va treure el cap pels magatzems Ikea de Kungens Kurva, on va passar-se tres hores recorrent tot el conjunt de la botiga i anotant les referències de tot el que necessitava. Va prendre unes quantes decisions molt ràpides.

Va comprar dos sofàs amb una funda de color de sorra, cinc butaques d’estructura flexible, dos vetlladors complementaris de bedoll envernissat, una taula baixa i unes quantes tauletes complementàries. Va encarregar dues combinacions de prestatges i dos mobles de llibreria, un de televisió i un armari amb portes.

Va completar-ho amb un altre armari de tres portes i una combinació formada per un moble raconer i dues petites calaixeres que hi feien joc.

Es va passar una bona estona triant un llit que al final es va endur amb matalàs i accessoris. Per precaució, va comprar també un llit per a l’habitació de convidats.

No és que esperés realment de tenir-ne algun dia, però ja que tenia una habitació de convidats, bé havia de moblar-la.

El bany del seu pis nou ja estava completament equipat amb un armari de lavabo, armariets per a les tovalloles i una rentadora de segona mà. Va limitar-se, doncs, a comprar un cove baratet per a la roba bruta.

Per contra, necessitava moltíssim els mobles de cuina. Després d’uns certs dubtes, va concretar la seva elecció en una taula de roure massís amb el tauler de vidre trempat, més quatre cadires de colors vius.

També necessitava mobles per a l’estudi i va mirar-se amb un pam de boca oberta alguns «espais de treball» formidables, amb distribucions enginyoses dels prestatges per a la unitat central i el teclat. Però va fer que no amb el cap i va encarregar un escriptori completament normal a base de taulers de partícules i aplacat amb faig, corbat i amb cantoneres rodones, així com un armari de la mateixa sèrie. Es va donar temps per triar la cadira —en la qual segur que hauria de passar moltes hores— i va acabar optant per una de les butaques giratòries de preu més alt.

Per acabar, va fer un tomb i va comprar un estoc considerable de llençols, coixineres, tovalloles, fundes nòrdiques, mantes, un kit d’instal·lació que comprenia coberts de tota mena, vaixella i cassoles, talladors de cuina, als quals va afegir tres grans catifes, uns quants llums de taula i una gran quantitat de material d’oficina en forma d’arxivadors, papereres, capses i altres.

Acabat tot el recorregut, va passar a la caixa amb la llista. Va pagar amb la targeta a nom de Wasp Enterprises i va ensenyar el passaport de la Irene Nesser per confirmar la seva identitat. Va pagar també per avançat el lliurament i la instal·lació. El compte pujava una mica més de 90.000 corones.

A les cinc de la tarda ja havia tornat a Söder i havia tingut temps de fer una escapada a Axelssons Ràdio Televisió, on va comprar un televisor de divuit polzades i un radiocasset. Poc abans de tancar, va entrar en una botiga de Hornsgatan i va comprar una aspiradora. A Mariahallen, va adquirir un raspall per fregar, sabó negre, una galleda, detergent, raspalls de dents i un bon paquet de rotllos de paper de vàter.

Va acabar esgotada d’aquell dia de compres tan esbojarrat. Va carregar les darreres coses al Nissan Micra de lloguer i se’n va anar cap a Hornsgatan per poder-se aclofar al primer pis del cafè Java. Va arreplegar un diari del vespre de la taula del costat i va constatar que el partit socialdemòcrata continuava sent majoritari en el Govern, i que no semblava que hagués passat res d’una importància capital al país durant la seva absència.

Va tornar al pis cap a les vuit del vespre. Aprofitant la foscor, va descarregar el cotxe i ho va pujar tot a la casa a nom de «V. Kulla». Va deixar-ho tot de qualsevol manera al rebedor i va passar-se mitja hora buscant un lloc on poder aparcar el cotxe de lloguer en algun carreró. Un cop a casa una altra vegada, va preparar-se un bany i va estar-se una hora dins la banyera d’hidromassatge, on haurien pogut cabre almenys tres persones sense empentes. Va pensar un moment en en Mikael Blomkvist. Abans de veure la seva carta del matí, feia mesos que havia deixat de pensar-hi. Va preguntar-se si devia ser a casa seva i si l’Erika Berger potser li feia companyia.

Al cap d’una estona, va respirar fondo, va inclinar el cap i va enfonsar el rostre sota l’aigua. Va posar-se les mans sobre els pits, va pessigar-se ben fort els mugrons i va retenir la respiració uns quants minuts fins que els pulmons van començar a fer-li molt de mal.

L’Erika Berger, directora de Millennium, va mirar ostensiblement el rellotge quan en Mikael Blomkvist va arribar amb quasi un quart d’hora de retard a la sacrosanta reunió de planificació del segon dimarts de cada mes, en el transcurs de la qual s’establien les grans línies del programa editorial i es prenien les decisions a llarg termini.

En Mikael va excusar-se d’haver arribat tard i va barbotejar una explicació que ningú no va sentir o que en tot cas ningú ja no recordaria. A més de l’Erika, eren presents a la reunió la secretària de redacció Malou Eriksson, l’associat i director d’imatge i disseny Christer Malm, la periodista Monika Nilsson i els empleats a temps parcial Lottie Karim i Henry Cortez. Tots estaven interessats a participar en les reunions dels dimarts, en què el punt fonamental de l’ordre del dia era la planificació del número següent. En Mikael Blomkvist va veure de seguida que no hi havia la noia seductora en pràctiques, però que en canvi era present a la taula de reunions una cara totalment desconeguda, quan molt rarament es deixava a algú de fora assistir a la planificació de Millennium.

—Us presento en Dag Svensson —va dir l’Erika Berger—. Comprarem un dels seus textos.

En Mikael Blomkvist va fer que sí amb el cap i li va estrènyer la mà. Ros i amb els ulls blaus, en Dag Svensson portava els cabells tallats molt curts i una barba de tres dies. D’una trentena d’anys, traspuava una condició física sòlida i sana.

—Com cada any, traurem un o dos números monogràfics —va prosseguir l’Erika—. Voldria que toquéssim aquest tema en el número de maig. La impremta està reservada per al 27 d’abril. Això ens dóna tres mesos de coll per fer la producció dels textos.

—I de quin tema es tracta? —va preguntar en Mikael.

—En Dag Svensson em va venir a veure la setmana passada amb l’esbós del tema. I jo li vaig demanar que vingués a aquesta reunió. Tu l’explicaràs millor que jo —va dir l’Erika girant-se cap a en Dag.

—El tràfic de dones —va dir en Dag Svensson—. És a dir, l’explotació sexual de les dones. En aquest cas principalment originàries dels països bàltics i de l’Europa de l’Est. En poques paraules, estic escrivint un llibre sobre aquesta qüestió i per això em vaig posar en contacte amb l’Erika, ja que vosaltres també funcioneu com a casa editorial.

Tothom va trobar la darrera frase força curiosa. En realitat, les edicions Millennium només havien publicat fins aleshores un sol llibre, en aquest cas el totxo d’un any enrere d’en Mikael Blomkvist sobre l’imperi financer del milionari Wennerström. El llibre anava per la sisena edició a Suècia i també havia estat publicat en noruec, en alemany i en anglès, i s’estava traduint al francès. Aquest èxit comercial els semblava força incomprensible, tenint en compte que la història ja era molt coneguda i que havia estat desvelada per un gran nombre de diaris.

—La nostra producció de llibres no és gaire consistent —va dir en Mikael amb prudència.

En Dag Svensson va esbossar un somriure.

—Ja ho sé. Però així i tot sou una casa editorial.

—N’hi ha de més importants —va constatar en Mikael.

—Sens dubte —va dir l’Erika Berger—. Però fa un any que discutim si ens acabem de llançar de debò en el món de l’edició. N’hem parlat en dos consells d’administració i tothom ho veia bé. La idea consisteix en una política d’edició limitada a tres o quatre llibres l’any, que en línies generals no seran més que reportatges sobre diferents temes. O, dit d’una altra manera, productes periodístics típics. El llibre d’en Dag s’inscriu perfectament en aquesta òptica.

—Tràfic de dones —va dir en Mikael Blomkvist—. Explica’t.

—Fa quatre anys que treballo en aquest tema. Qui m’hi va iniciar, per dir-ho així, va ser la meva companya. Es diu Mia Bergman, és criminòloga i fa el seu treball de recerca en aquesta matèria. Ha treballat al consell de la Prevenció Criminal i ha fet una investigació sobre la legislació relativa al comerç del sexe.

—La conec —va intervenir la Malou Eriksson—. La vaig entrevistar fa un parell d’anys quan va treure un informe comparatiu sobre el tractament dels homes i les dones en un tribunal.

En Dag Svensson va fer que sí amb el cap i va somriure.

—Sí, és cert que es va parlar bé d’aquest informe —va dir—. Ara fa cinc o sis anys que investiga sobre el tràfic de persones. Per això ens vam conèixer. Jo treballava sobre el comerç del sexe via internet i em van aconsellar que m’hi adrecés. En definitiva, ens vam posar a pencar plegats, jo com a periodista i ella com a investigadora, i pel camí ens vam convertir en parella, i ara vivim junts des de fa un any. Ella treballa en el doctorat i presentarà la seva tesi a la primavera. El tema és el tràfic de dones.

—Així, doncs, ella escriu la seva tesi i tu…?

—Jo escric la versió de la tesi per al gran públic, a la qual afegeix el meu treball personal. I també una versió més creu en forma d’article que és la que he passat a l’Erika.

—Entesos, sou un equip. I de què va, la història?

—A grans trets… tenim un Govern que ha aprovat una llei molt dura sobre el comerç del sexe, tenim una policia que vetlla perquè s’apliqui la llei i uns tribunals per jutjar els criminals sexuals (qualifiquem els clients de criminals sexuals perquè comprar serveis sexuals s’ha convertit en un delicte), i tenim uns diaris que escriuen textos moralitzadors i indignats sobre l’assumpte, i tota la pesca. Però, al mateix temps, Suècia és, per habitant, un dels més grans consumidors de prostitutes originàries de Rússia i els països bàltics.

—Pots demostrar-ho?

—No és cap secret. Fins i tot el tema no és gens nou. El que és nou, en canvi, és que hem interrogat una dotzena de Lilja 4-ever[2]. La majoria, i parlem de noies de quinze a vint anys, viuen enfangades en la misèria social dels països de l’Est i les atreuen cap aquí fent-los dentetes amb diverses promeses de treball, però al capdavall es tornen a trobar en mans d’una màfia del sexe sense cap mena d’escrúpols. Algunes de les experiències que han tingut aquestes noies fan que Lilja 4-ever sembli un divertiment familiar. I no ho dic pas per menystenir la pel·lícula de Moodysson, que és excel·lent. El que vull dir és que aquestes noies han viscut tripijocs que no es poden simplement descriure en una pel·lícula.

—D’acord.

—Aquest és, diguem-ho així, el nucli de la tesi de la Mia. Però no el del meu llibre.

Es va fer el silenci tot al voltant de la taula.

—Mentre la Mia entrevistava les noies, jo, pel meu compte, vaig establir una cartografia dels proveïdors i de la clientela.

En Mikael no coneixia en Dag Svensson, però va sentir tot d’una que aquell xicot era exactament el tipus de periodista que ell apreciava, d’aquells que sabien anar fins al fons de les coses. Per a en Mikael, la regla d’or periodística era que hi hagués sempre un responsable. El dolent.

—I vas trobar coses interessants?

—Sí, estic en condicions de demostrar que un funcionari del Ministeri de Justícia, que va treballar en l’elaboració de la llei sobre el comerç del sexe, ha explotat com a mínim dues noies que van arribar aquí a través de la màfia del sexe. Una de les noies tenia quinze anys.

—Òndia!

—Treballo en aquesta història des de fa tres anys. El llibre presentarà estudis d’exemples de clients. Tinc com a mínim tres membres de la bòfia, un dels quals treballa a la Säpo[3] i un altre al control de la prostitució. Tinc cinc advocats, un fiscal i un jutge. He enxampat també tres periodistes, un dels quals ha escrit diverses coses sobre el comerç del sexe. En privat s’entrega a deliris de violació amb una puta adolescent de Tallinn… i en aquest cas no es tracta precisament d’un gust sexual compartit. Penso donar-ne els noms. La meva documentació és molt sòlida.

En Mikael Blomkvist va fer un xiulet. Després va parar de somriure.

—Com que ja torno a ser l’editor responsable de la publicació, m’interessa examinar amb lupa aquesta documentació —va dir—. L’última vegada que no vaig controlar bé les meves fonts, em van caure tres mesos de garjola.

—Si accepteu de publicar la meva història, et donaré tota la documentació que vulguis. Però poso una condició per a la venda del tema a Millennium.

—En Dag vol que també li publiquem el llibre —va dir l’Erika Berger.

—Efectivament, vull que el llibre es publiqui. Vull que caigui com una bomba, i ara com ara Millennium és el mitjà més creïble i més impertinent de la ciutat. Em costa d’imaginar que altres editorials gosessin publicar un llibre com aquest.

—Doncs si no hi ha llibre, no hi ha article —va resumir en Mikael.

—Jo trobo que això té sentit —va dir la Malou Eriksson.

—L’article i el llibre són dues coses diferents. En el cas de l’article a la revista, el responsable de la publicació és en Mikael. Pel que fa al llibre, n’és responsable l’autor.

—Ja ho sé —va dir en Dag Svensson—. Això no m’amoïna. En el mateix moment de la publicació del llibre, la Mia presentarà una querella contra tots els que esmento.

—Això armarà un bon sagramental —va dir en Henry Cortez.

—Però només és la meitat de la història —va dir en Dag Svensson—. També m’he dedicat a estudiar les xarxes que fan calés amb aquest comerç. Es tracta realment de crim organitzat.

—I què hi has trobat?

—És en aquest punt que la història esdevé particularment tràgica. La màfia del sexe no és sinó una banda sòrdida d’individus miserables. No sé ben bé què m’esperava quan vaig començar aquesta investigació, però en algun lloc ens han fet creure —o en tot cas m’ho han fet creure a mi— que la «màfia» és una banda de gent distingida del capdamunt de la societat, que circula amb cotxes de luxe. Suposo que algunes pel·lícules americanes que han parlat d’aquest tema han contribuït a elaborar aquesta imatge. El teu cas sobre Wennerström —en Dag va fer un cop d’ull a en Mikael— ha demostrat que pot ser que realment sigui així. Però en Wennerström formava part de les excepcions. El que jo he trobat és una trepa de cretins brutals i sàdics que amb prou feines saben llegir i escriure, i que són uns perfectes imbècils quan es tracta d’organització i d’estratègia. Aquests paios treballen en relació amb grups de bikers i altres cercles una mica més ben estructurats, però globalment els qui porten el comerç del sexe són una colla de rucs.

—Això es desprèn molt clarament del teu article —va dir l’Erika Berger—. Tenim lleis, un cos de policia i una justícia finançats amb milions de corones que han sortit de la butxaca del contribuent i que se suposa que s’ocupen d’aquesta delinqüència lucrativa… i no són capaços d’arribar a enxampar una colla d’imbècils.

—Tot el comerç del sexe no és sinó una única gran violació dels drets humans, i les noies afectades es troben realment tan avall de l’escala social que jurídicament no presenten cap mena d’interès. Elles no voten. A part del vocabulari que necessiten per tancar un tracte, amb prou feines parlen el suec. El 99,99 per cent de tots els crims lligats al comerç del sexe no són mai denunciats a la policia i encara menys arriben davant els tribunals. És, probablement, l’iceberg més gran que hi pot haver en el paisatge de la criminalitat sueca. Imagineu-vos que els atracaments fossin tractats amb tanta ganduleria, i que només se’n perseguís una part microscòpica. He arribat a la conclusió que l’activitat no podria durar ni un dia més, si no fos que la realitat és simplement que la justícia no està interessada a posar-hi fi. Els abusos sexuals a les adolescents de Tallinn i de Riga simplement no són una qüestió prioritària. Una puta és una puta. Això forma part del sistema.

—Sí, és una trista realitat —va dir la Monika Nilsson.

—Així, doncs, què en penseu, d’aquest projecte? —va demanar l’Erika Berger.

—La idea em sembla bé —va dir en Mikael Blomkvist—. De fet, ens mullarem el cul amb un tema com aquest, però ja es tractava d’això quan vam arrencar amb Millennium fa una colla d’anys.

—Per això treballo encara aquí. Amb aquest editor podem fer un salt perillós de tant en tant —va dir la Monika Nilsson.

Tothom va riure, menys en Mikael.

—Sí, en Mikael és ben bé l’únic prou animal per fer-se responsable de la publicació —va dir l’Erika Berger—. Programarem aquest tema per al maig. I el teu llibre sortirà sobre la marxa.

—El llibre està a punt? —va preguntar en Mikael.

—No. En tinc la sinopsi del començament fins al final, però només n’he redactat la meitat. Si esteu d’acord a publicar-lo i em feu una bestreta, m’hi puc dedicar a temps complet. Quasi tota la investigació ja està acabada. Només em queden uns quants petits serrells per completar (de fet solament confirmacions del que ja sé) i cal que conegui els clients que he de fer sortir a la llum.

—Farem com amb el llibre de Wennerström. Mai no he pogut entendre per què els editors normals exigeixen divuit mesos de termini per publicar uns quants centenars de pàgines. Només cal una setmana per compaginar —en Christer Malm va assentir-hi amb el cap— i un parell de setmanes per imprimir. Corregirem les proves al març-abril i ho resumirem en quinze pàgines, que seran les últimes. Necessitem, doncs, l’original tancat el 15 d’abril perquè tinguem prou temps per examinar atentament totes les fonts.

—Com ho hem de fer per al contracte i totes aquestes coses?

L’Erika Berger va arrufar el nas.

—Mai no he redactat cap contracte d’edició fins ara, això vol dir que n’he de parlar amb el nostre advocat. Però et proposo un contracte durant quatre mesos, de febrer a maig, que és el temps que necessites per tancar el projecte. Amb tot, has de saber que nosaltres no proposem retribucions estupendes.

—Ja m’està bé així. Necessito un sou mínim per poder-me concentrar en el llibre a temps complet.

—Si no, la regla és meitat i meitat sobre els ingressos del llibre un cop pagades les despeses. Què te’n sembla?

—Em sembla impecable —va dir en Dag Svensson.

—Així, doncs, passem a repartir la feina —va dir l’Erika Berger—. Malou, et vull com a secretària d’edició d’aquest número monogràfic. Aquesta serà la teva feina principal a partir del mes vinent; treballaràs amb en Dag Svensson en la redacció de l’original. Lottie, això vol dir que tu faràs de secretària de redacció temporal durant el període de març a maig. Passaràs a temps complet i la Malou i en Mikael et faran costat segons les seves disponibilitats.

La Malou Eriksson va fer que sí amb el cap.

—Mikael, m’interessa que siguis l’editor d’aquest llibre —l’Erika va mirar-se en Dag Svensson—. En Mikael no ho vol admetre, però escriu notablement bé i a més a més entén en coses d’investigació. Passarà pel microscopi la paraula més petita del teu llibre. Estic orgullosa que vulguis publicar el llibre amb nosaltres, però sàpigues que tenim problemes bastant particulars a Millennium. Tenim un cert nombre d’enemics que només estan esperant que fiquem els peus a la galleda. Si aixequem el cap i publiquem alguna cosa, cal que sigui impecable al cent per cent. No ens podem permetre res més.

—I jo no voldria pas que fos d’una altra manera.

—Bé. ¿Però estàs disposat a suportar que hi hagi algú que et vagi inundant de crítiques al llarg de tota la primavera?

En Dag Svensson va riure i es va mirar en Mikael.

—Vinga, ja pots començar.

En Mikael va fer que sí amb el cap. L’Erika va continuar:

—Si hem de fer un número monogràfic, necessitem més articles. Mikael, vull que escriguis sobre les finances del comerç del sexe. Quants diners xucla cada any tot això? Qui n’acumula els beneficis i on van a parar els calés? Podem demostrar que una part d’aquests calés va a parar a les arques de l’Estat? Monika, vull que treballis sobre els abusos sexuals en general. Posa’t en contacte amb la gent de SOS-Dones en perill, els estudiosos, els metges i les autoritats. Així, doncs, Monika i Mikael, a més d’en Dag, signareu els articles destacats. Henry, vull una entrevista amb la companya d’en Dag, la Mia Bergman. En Dag, lògicament, no està en condicions de fer-la. Un retrat: qui és, els temes de les seves recerques i quines són les seves conclusions. M’agradaria també que posessis l’accent en alguns casos espigolats d’entre les investigacions de la policia. Christer: fotografies. No sé pas com ho podrem il·lustrar, tot això. Pensa-hi.

—Vet aquí el tema més fàcil d’il·lustrar que es pugui trobar. Colors vius. Cap problema.

—Si se’m permet d’afegir-hi una cosa… —va dir en Dag Svensson—. Alguns policies fan molt bé la seva feina. Potser valdria la pena d’entrevistar-ne un.

—En tens noms? —va preguntar en Henry Cortez.

—I números de telèfon i tot —va respondre en Dag Svensson.

—Perfecte —va dir l’Erika Berger—. El tema del número de maig serà, doncs, el comerç del sexe. Convindria que se’n tragués la conclusió que el tràfic de dones és un veritable atemptat als drets humans i que els criminals que l’organitzen han de ser enxampats i tractats com qualsevol criminal de guerra o qualsevol esquadró de la mort. Vinga, canalla, som-hi!





Capítol 5


Dimecres, 12 de gener / Divendres, 14 de gener

Quan la Lisbeth, per primera vegada en un any i mig, va pujar cap als edificis d’Äppelviken al volant del seu Nissan Micra de lloguer, aquell indret li va semblar foraster i desconegut. A partir dels quinze anys, unes quantes vegades l’any havia visitat regularment la seva mare, ingressada en aquella casa de salut després que Tot el Mal s’hagués esdevingut. Malgrat que les seves visites fossin tan espaiades, Äppelviken havia constituït un punt fix en l’existència de la Lisbeth. Era el lloc on la seva mare havia passat els deu últims anys de la seva vida i on finalment havia mort, quan només tenia quaranta-tres anys, després d’una darrera hemorràgia cerebral fatal.

Es deia Agneta Sofia Salander. Els seus últims catorze anys havien estat marcats per una sèrie repetida de petites hemorràgies cerebrals, ruptures de vasos sanguinis tan fins com un cabell, que li havien impedit ocupar-se de si mateixa i controlar les tasques quotidianes. De tant en tant, havia estat incapaç de comunicar-se, li havia costat de reconèixer la Lisbeth i formular els seus pensaments en paraules.

La Lisbeth Salander no pensava de bon grat en la seva mare. Els pensaments d’aquella mena conduïen invariablement a una sensació de vulnerabilitat i de nit negra. La seva posició sobre la qüestió era profundament ambivalent. D’una banda, havia intentat realment d’establir un contacte amb la seva mare. Al llarg de la seva adolescència, havia fantasiejat sobre una possible curació de la seva mare i sobre la forma de relació que haurien pogut tenir. Però, intel·lectualment, ella sabia que això no passaria mai.

Baixeta de talla, la seva mare havia estat prima, però no de la mena anorèctica de la Lisbeth, ni de bon tros. Al contrari, havia estat una dona bonica, ben proporcionada. Com la germana de la Lisbeth.

La Camilla.

La Lisbeth evitava pensar en la seva germana.

Considerava la diferència entre ella i la seva germana com una burla del destí.

Eren bessones, nascudes amb vint minuts de diferència.

La Lisbeth era la primera. La Camilla era bonica.

Eren tan diferents que semblava mentida que haguessin estat empenyent dins la mateixa matriu, i encara més estrany que genèticament se les hagués de considerar unes bessones monozigòtiques que haurien hagut de ser idèntiques. Si no hi hagués hagut un defecte en el codi genètic de la Lisbeth Salander, ella hauria hagut de ser tan guapa com la seva germana.

I probablement tan dèbil.

D’ençà de la seva edat més tendra, la Camilla havia estat extravertida, popular i plena d’èxit a l’escola. La Lisbeth, en canvi, era silenciosa i replegada en ella mateixa, i responia rarament a les preguntes dels mestres, amb la conseqüència d’obtenir unes notes molt allunyades de les de la seva germana. Des de l’escola primària, la Camilla s’havia distanciat de tal manera de la Lisbeth que fins i tot agafaven camins diferents per anar a l’escola. Els mestres i els altres alumnes notaven que les dues noies no es deien mai res i que mai no seien l’una al costat de l’altra. A partir del curs mitjà, ja no van anar més a la mateixa classe. I després, i quan Tot el Mal ja s’havia esdevingut, van créixer cadascuna a la seva família d’acollida. No es van tornar a trobar fins que van tenir disset anys, i aquell dia el retrobament es va saldar amb un ull de vellut per a la Lisbeth i un llavi obert per a la Camilla. La Lisbeth no sabia on era la Camilla i tampoc no s’havia preocupat en absolut de saber-ho.

Entre les germanes Salander no hi havia amor.

Als ulls de la Lisbeth, la Camilla era hipòcrita, fastigosa i manipuladora.

Tanmateix, va ser sobre la Lisbeth que va recaure la decisió del tribunal en què s’estipulava que no estava bé del cap.

Va deixar el cotxe a l’aparcament dels visitants, es va cordar la caçadora esmolada i, sota la pluja, va pujar cap a l’escala principal. Va aturar-se davant un banc del jardí i va mirar al voltant. Era allí, en aquell banc, on va veure la seva mare per última vegada, divuit mesos enrere. Havia passat d’improvís per la casa de salut d’Äppelviken, quan se’n va anar a ajudar en Kalle Blomkvist a empaitar un assassí en sèrie que estava boig, certament, però també molt ben organitzat. La seva mare estava excitada i no la va reconèixer, però així i tot no volia que marxés.

Va retenir-li agafada la mà dins la seva i va llançar sobre la seva filla un esguard perplex. La Lisbeth tenia pressa. Es va deixar anar, va estrènyer la seva mare entre els seus braços i es va precipitar cap a la moto per marxar.

La directora d’Äppelviken, Agnès Mikaelsson, semblava contenta de veure la Lisbeth. La va saludar amb amabilitat i la va acompanyar a un local on guardaven la caixa. La Lisbeth va aixecar-la: pesava uns quants quilos i no contenia gran cosa que es pogués exhibir com el patrimoni d’una vida.

—No sabia què fer-ne, de les coses de la seva mare —va dir la senyora Mikaelsson—. Però tenia la sensació que vostè algun dia tornaria.

—Era de viatge —va respondre la Lisbeth.

Li va donar les gràcies per haver guardat la caixa, va carregar-la fins al cotxe i va abandonar Äppelviken per darrera vegada.

La Lisbeth va ser de retorn a Fiskaregatan poc després del migdia, i va pujar la caixa de la seva mare al pis amb el rètol de «V. Kulla». Va deixar-la sense obrir a l’armari del rebedor i va tornar a sortir.

En obrir la porta de l’edifici, va veure passar un cotxe de la policia a una velocitat de tortuga. La Lisbeth es va deturar i va contemplar atentament l’autoritat davant el seu domicili. Els policies no feien cara de voler passar a l’atac i ella els va deixar córrer.

A la tarda, se’n va anar a H&M i a Dressman per renovar el seu vestuari. Va procurar-se un veritable aixovar de vestimenta bàsica, en forma de pantalons, texans, samarretes i mitjons. Els vestits cars de marca no li interessaven, però de tota manera va sentir una certa fruïció de poder-se comprar mitja dotzena de texans d’un sol cop sense veure’s obligada a comptar els seus estalvis.

Va comprar un bon parell de sabates d’hivern a Skoman i un altre parell de més lleugeres per anar per casa. A continuació va cedir a l’impuls d’emportar-se també un parell de botines negres de taló alt que la feien créixer uns quants centímetres.

A més, es va quedar un vestit d’hivern càlid de camussa marró i amb coll de pell.

La compra més extravagant va ser a Twilfit, on va firar-se amb una autèntica col·lecció de calcetes i sostenidors. També era roba bàsica, però al cap de mitja hora d’una incòmoda vacil·lació, es va emportar també un conjunt que considerava «sexy», fins i tot «picant», i que abans mai no hauria ni intentat comprar. Al vespre, quan va emprovar-se el conjunt, va sentir-se espantosament ridícula. El que veia al mirall era una noia de cos magre i tatuat guarnida amb una disfressa grotesca. Va desfer-se d’aquelles peces i les va llençar a les escombraries.

La Mia Bergman, futura doctora en criminologia, va tallar un pastís de formatge que va decorar amb un gelat de gerds. Va servir primer l’Erika Berger i en Mikael Blomkvist, abans de posar unes copes davant d’en Dag Svensson i d’ella mateixa.

La Malou Eriksson s’havia negat categòricament a prendre postres i s’acontentava amb un cafè en una tassa de porcellana florida, retro com una mala cosa.

—Era la vaixella de la meva àvia —va dir la Mia veient com la Malou examinava la tassa.

—La Mia sempre té el cangueli que li trenquin alguna tassa —va dir en Dag Svensson—. Només treu aquest servei quan té convidats d’upa.

La Mia Bergman va somriure.

—Vaig créixer a casa de la meva àvia durant uns quants anys i aquestes tasses són gairebé tot el que me’n queda.

—Jo les trobo realment boniques —va dir la Malou—. Jo, en cosa de vaixelles, tot ho tinc d’Ikea.

A en Mikael se li en fotien, les tasses de cafè florides, i va llançar una mirada sospitosa sobre el plat de pastís de formatge. Va considerar la possibilitat d’afluixar-se d’un trau el cinturó. L’Erika es trobava en el mateix punt de les seves reflexions.

—Ui, no hauria hagut de prendre postres —va dir fent un cop d’ull a la Malou com per excusar-se abans d’agafar la cullereta amb mà ferma.

Aquell sopar representava que era una petita reunió de treball, d’una banda per segellar la seva col·laboració i de l’altra per continuar discutint el muntatge del número monogràfic de Millennium. En Dag Svensson havia proposat espontàniament que es trobessin a fer un mos a casa seva, i la Mia Bergman s’havia agafat aquell pretext per servir el millor pollastre amb salsa agredolça que mai hagués menjat en Mikael. Ho havien regat tot amb un parell d’ampolles d’un vi espanyol de cos i en Dag havia aprofitat les postres per preguntar si hi havia voluntaris per fer una copa de Tullamore Dew. Només l’Erika va cometre la bestiesa de dir que no, i en Dag va treure vasos.

En Dag Svensson i la Mia Bergman vivien en un apartament de dues habitacions a Enskede. Feia uns quants anys que sortien plegats i un any enrere s’havien decidit a instal·lar-se en aquell pis.

Es van trobar tots a les sis de la tarda i, dues hores i mitja més tard, un cop acabades les postres, encara no havien dit ni una sola paraula sobre l’assumpte que era l’autèntic objectiu d’aquell sopar. Per contra, en Mikael havia descobert que li agradaven en Dag Svensson i la Mia Bergman i que es trobava molt de gust en companyia seva.

Va ser l’Erika qui va acabar orientant la conversa cap al tema que se suposava que havien de debatre. La Mia Bergman va anar a buscar una còpia de la seva tesi, que va deixar damunt la taula davant de l’Erika. El títol era com a mínim irònic —Des de Rússia amb amor, al·lusió evident al clàssic 007 d’Ian Fleming. El subtítol ja no ho era tant: Tràfic de dones, crim organitzat i mesures adoptades per les autoritats.

—Convé que distingiu bé entre la meva tesi i el llibre que ha escrit en Dag —va dir ella—. El llibre d’en Dag és la versió d’un agitador que sobretot fica la banya en els qui s’aprofiten del tràfic de dones. La meva tesi, en canvi, està formada per estadístiques, estudis sobre el terreny, textos legals i una anàlisi del comportament de la societat i dels tribunals envers les víctimes.

—És a dir, les noies.

—Sí, i unes noies joves, entre quinze i vint anys en general, classe obrera, nivell d’educació baixet. Són noies que sovint vénen d’un medi familiar desestructurat i no és gens estrany que ja hagin estat víctimes d’abusos d’una manera o d’una altra des de la infantesa. Si han vingut a Suècia, no cal dir que és perquè algú els ha explicat una pila de romanços.

—Els mercaders del sexe.

—Un aspecte de les coses que la meva tesi posa clarament en perspectiva, és la diferència home-dona. No sovinteja gaire que un investigador pugui establir amb tanta nitidesa els rols entre els sexes. Les noies: les bones; els homes: els dolents.

Excepte algunes dones aïllades que s’aprofiten del comerç del sexe, no hi ha cap altra forma de criminalitat en la qual els rols masculí i femení siguin la condició indispensable del delicte. No hi ha tampoc cap altra forma de criminalitat en la qual l’acceptació de la societat sigui tan gran i en la qual es faci tan poc per posar-hi fi.

—Però si ho he entès bé, Suècia disposa, malgrat tot, d’una legislació bastant rigorosa contra el tràfic de dones i el comerç del sexe —va dir l’Erika.

—No em facis riure. Uns quants centenars de noies, no n’hi ha estadístiques exactes, són transportades cada any a Suècia per servir-hi de putes, la qual cosa significa concretament abandonar el seu cos a violacions sistemàtiques. D’ençà que va entrar en vigor la llei sobre el tràfic de dones, només ha estat utilitzada unes quantes vegades per part de la justícia. La primera vegada l’abril de 2003, contra aquella vella mestressa d’un bordell que estava boja i que havia canviat de sexe. I que naturalment va ser absolta.

—Espera’t, jo em creia que l’havien condemnat…

—Com a responsable d’un prostíbul, sí. Però la van descarregar de l’acusació de tràfic de dones. Resulta que les noies que eren les víctimes eren també els testimonis de càrrec, i ja se n’havien tornat als països bàltics. Les autoritats van intentar fer-les comparèixer i la interpol fins i tot les va fer buscar. Però havien desaparegut sense deixar rastre al seu país d’origen i al cap de no sé quants mesos de recerca encara no les havien trobat.

—Bé. I què els va passar?

—Res. El programa de la tele Insider va reprendre la investigació i va enviar un equip a Tallinn. Els repòrters en van tenir prou amb gairebé una tarda per trobar dues de les noies que vivien a casa dels seus pares. La tercera se n’havia anat a viure a Itàlia.

—Altrament dit, la policia de Tallinn no va ser gaire eficaç.

—Després vam obtenir unes quantes condemnes, però globalment sempre per a individus ja implicats en altres crims o que havien estat tan ximples que no hi havia altre remei que enxampar-los. La veritat és que aquesta llei només és per fer bonic. A la pràctica, no es fa servir.

—Ja ho veig.

—El problema és que, en aquest cas, els delictes són la violació greu, sovint combinada amb cops i ferides, també greus, i amenaces de mort, en alguns casos completades amb segrest —va afegir en Dag Svensson—. És el paquet quotidià de moltes d’aquestes noies, a qui han maquillat i vestit amb minifaldilla i que han estat tancades en una torre als afores. Les noies no tenen elecció. O accepten deixar-se follar per un llardós de merda, o corren el risc de ser maltractades i torturades pel seu macarra. No poden fugir: no parlen la llengua, no coneixen ni les lleis ni els reglaments i no saben cap on girar-se. No poden tornar a casa. Una de les primeres mesures és confiscar-los el passaport i, en el cas de la mestressa del bordell, les noies estaven segrestades en un pis.

—Això s’assembla molt a l’esclavatge. Però, guanyen alguna cosa, aquestes noies?

—Sí, sí —va respondre la Mia Bergman—. Per curar les nafres, els donen un trosset del pastís. Treballen una mitjana de dos o tres mesos abans de poder tornar a casa. En general, arrepleguen una bona picossada —20.000 o fins i tot 30.000 corones, la qual cosa, en divises russes, representa una petita fortuna. Dissortadament, cauen també sovint en problemes greus d’alcohol o de drogues i en un tren de vida que fa que es gastin els diners de seguida. Conclusió: el sistema és autosuficient; al cap d’un cert temps vénen altre cop, podríem dir que tornen de bon grat al costat del seu botxí.

—I quina és la xifra anual de negoci d’aquesta activitat? —va preguntar en Mikael.

La Mia Bergman es va girar cap a en Dag Svensson i va reflexionar un moment abans de respondre.

—És molt difícil de donar una resposta correcta a aquesta pregunta. Hem fet càlculs en tots els sentits, però moltes de les nostres xifres acaben sent només estimacions.

—Bé, doncs, a grans trets.

—Aviam, sabem per exemple que la mestressa del bordell, la que va ser condemnada per proxenetisme però absolta del tràfic de dones, va fer venir trenta-cinc dones de l’Est en un parell d’anys. S’estaven aquí en períodes variables: d’unes quantes setmanes a uns quants mesos. En el procés, es va posar en evidència que, durant aquells dos anys, en van treure una mica més de 2 milions de corones. He calculat que una noia s’emporta prop de 60.000 corones al mes, de les quals cal deduir 15.000 per a despeses vàries (desplaçaments, vestits, allotjament, etc). No és una vida de luxe, i sovint es veuen obligades a compartir un pis proporcionat pels traficants. De les 45.000 corones restants, la banda en sostreu entre 20.000 i 30.000. El cap se’n fica la meitat a la butxaca, posem que 15.000, i reparteix l’altra meitat entre els seus empleats: conductor, esbirros i altres. Queden entre 10.000 i 12.000 corones per a la noia.

—Al mes…

—Diguem que una banda disposa de dues o tres noies que penquen. Això vol dir que aporten més de 200.000 corones al mes. Cada banda està constituïda per dues/tres persones que n’han de viure… Aquest és, si fa no fa, el retrat de l’economia de la violació…

—I això afecta unes quantes persones… vull dir tirant llarg?

—Considero que en tot moment hi ha al voltant de cent noies en activitat que són, d’una manera o d’una altra, víctimes del tràfic de dones. Això significa que la xifra de negoci total a Suècia gira cada mes entorn de 6 milions de corones, la qual cosa suma cada any uns 70 milions de corones aproximadament. I només parlem de noies que són víctimes del tràfic de dones.

—Sembla una fotesa, no?

—És una fotesa, en efecte. Amb la particularitat que per arreplegar aquestes quantitats relativament mòdiques, cal que un centenar de noies siguin violades. Això em treu de polleguera.

—Em temo que no ets un investigador del tot objectiu. Però si es necessiten tres individus per una noia, això vol dir que entre cinc-cents i sis-cents homes s’omplen les butxaques d’aquesta manera.

—Probablement menys. Jo diria que una mica més de tres-cents paios.

—Doncs no sembla pas un problema insuperable —va dir l’Erika.

—Nosaltres votem lleis i ens indignem als diaris, però pràcticament ningú no ha xerrat mai amb una prostituta de l’antiga Unió Soviètica i ningú no té ni la més lleugera idea de quina mena de vida tenen.

—Com funciona, tot plegat? Vull dir a la pràctica… Deu ser bastant difícil fer venir de Tallinn una noia de setze anys sense que es noti. Què passa quan arriben? —va preguntar en Mikael.

—Quan vaig començar a investigar sobre aquest assumpte, em creia que es tractava d’una activitat molt ben organitzada, administrada per una espècie de màfia professional que feia passar la frontera les noies amb més o menys elegància.

—I no és així? —va dir la Malou Eriksson.

—El tràfic està organitzat, però m’he sentit, si es pot dir així, profundament decebuda quan m’he adonat que, en realitat, es tracta de diverses bandes, petites i bastant desorganitzades. Oblideu-vos de la roba elegant i del cotxe esportiu: la banda mitjana té dos o tres membres, la meitat són russos o bàltics, i l’altra meitat suecs. El cap, us l’heu d’imaginar d’uns quaranta anys, vestit amb una samarreta imperi, a punt de beure’s una cervesa i rascant-se la panxa enorme, considerat socialment retardat en alguns aspectes i que ha tingut problemes tota la vida.

—Sí que és romàntic, això…

—La seva visió de les dones data de l’edat de pedra. És un violent notori, sovint està borratxo i està disposat a inflar els morros al primer que protesti. Cadascú té el seu rang dins de la banda i, sovint, els seus col·laboradors li tenen força por.

L’entrega dels mobles d’Ikea va arribar tres dies més tard, cap a dos quarts de deu del matí. Dos trossos de bèstia van estrènyer la mà de la rossa Irene Nesser, que parlava amb un accent noruec tot divertit. Després van anar pujant i baixant per un ascensor massa esquifit i es van dedicar a l’acoblament de taules, armaris i llits. Aquells dos ganàpies eren d’una eficàcia temible i semblaven conèixer de memòria la guia de muntatge. La Irene Nesser va baixar al mercat de Söder a comprar plats grecs per emportar-se i els va convidar a dinar.

Els xicots d’Ikea van enllestir la feina cap a les cinc de la tarda i van aplegar i carregar tots els cartons. Quan van haver marxat, la Lisbeth Salander es va treure la perruca i va fer un tomb pel pis tot preguntant-se si s’hi trobaria bé, en aquell nou domicili. La taula de la cuina semblava massa elegant per al seu estil. A l’habitació del costat de la cuina, que donava alhora al rebedor i a la cuina, hi havia instal·lat el menjador-sala d’estar amb els sofàs moderns i un grup de butaques al voltant d’una tauleta baixa davant de la finestra. Estava satisfeta del dormitori, i es va asseure a poc a poc al matalàs per comprovar si era prou còmode.

Va fer un cop d’ull a l’estudi amb vistes sobre les aigües de Saltsjön. Adjudicat, és eficaç. Aquí podré pencar de gust.

Així i tot, no sabia encara exactament en què treballaria i, pel que fa a la resta, se sentia alhora dubitativa i crítica mirant els seus mobles.

Bé, ja anirem veient què donaran de si.

La Lisbeth es va passar la resta del dia desfent paquets i ordenant coses. Es va fer el llit i va endreçar les tovalloles, els llençols i les coixineres a l’armari de la roba. Va obrir les bosses on tenia els vestits nous i els va col·locar als penja-robes.

Malgrat totes aquelles adquisicions, només va omplir una ínfima part de l’espai. Va posar els llums al seu lloc, i les cassoles, la vaixella i els coberts als armaris de la cuina.

Va fer una llambregada perplexa a les parets buides i es va adonar que hauria hagut de comprar pòsters o quadres o andròmines d’aquesta mena. La gent normal tenien aquestes coses a les parets de casa i ella sens dubte també n’hi havia de tenir. Una planta tampoc no hi hauria fet cap mal.

A continuació, va obrir les caixes que havia portat de Lundagatan i va triar llibres, diaris, retalls i documents acumulats en les seves recerques, que sens dubte hauria de llençar. Es va polir generosament les velles samarretes gastades i els mitjons foradats. Tot d’una va topar amb un consolador, encara en el seu paquet original. Va fer una mitja rialla. Era un dels estrafolaris regals d’aniversari de la Mimmi dos anys abans, s’havia oblidat completament que existís i ni tan sols l’havia provat mai. Va decidir que hi hauria de posar remei i va col·locar el consolador dret sobre la seva base a la calaixera prop del llit.

Després es va tornar a posar seriosa. La Mimmi. Sentia una mica de mala consciència. Havia sortit bastant regularment amb la Mimmi durant un any i després la va plantar per en Mikael Blomkvist sense dir-li ni paraula. No havia dit adéu a ningú ni havia anunciat la seva intenció d’abandonar Suècia. No havia fet saber que se n’anava ni havia intercanviat un sol mot amb en Dragan Armansky o les noies de les Evil Fingers, que la devien creure morta. Tret, és clar, que ja l’haguessin oblidat —la Lisbeth mai no havia estat un personatge central del grup.

Era com si els hagués girat l’esquena a tots plegats. De sobte es va adonar que tampoc no havia dit adéu a en George Bland a la Grenada i es va preguntar si encara la devia estar esperant a la platja. Va meditar allò que en Mikael Blomkvist li havia dit sobre l’amistat. Jo no cuido els meus amics. Es va preguntar, doncs, si la Mimmi encara existia, allà, a la ciutat, en algun lloc, i si havia de donar senyals de vida.

Es va passar la major part del vespre i un bon tros de la nit triant papers a l’estudi, instal·lant l’ordinador i navegant per internet. Va comprovar com anaven les seves inversions i va descobrir que en aquells moments era més rica que un any endarrere.

Va fer un control de rutina de l’ordinador de l’advocat Nils Erik Bjurman, però no va trobar res d’interessant en el correu i en va treure la conclusió que l’home anava amb peus de plom. No va trobar cap indicació que hagués tingut cap més contacte amb la clínica de Marsella. Semblava fins i tot que en Bjurman havia disminuït la seva activitat, tant la professional com la privada, i que passava el temps vegetant.

Utilitzava rarament el correu electrònic i quan navegava per la xarxa era principalment per visitar pàgines porno.

No es va desconnectar fins a les dues de la nit. Va anar a la seva habitació, es va despullar i va llançar la roba en una cadira. Després se’n va anar al bany. El racó de prop de l’entrada tenia uns miralls raconers que anaven del terra fins al sostre.

Va examinar-se una bona estona. Es va fixar particularment en el seu rostre angulós i oblic, en els seus nous pits i en el seu gran tatuatge de l’esquena. Era bonic, un llarg drac serpentejant de color vermell, verd i negre, que començava a l’espatlla i que, a la part final, continuava amb una cua prima per la natja dreta i s’acabava a la cuixa. En el transcurs del seu any de viatges, s’havia deixat créixer els cabells fins a les espatlles, però la darrera setmana a la Grenada va agafar d’una revolada les tisores i se’ls va tallar ben curts. Encara treien punxa per totes bandes.

Tot d’una va sentir que un canvi fonamental havia tingut lloc o s’estava produint en la seva vida. Potser era el perill de quan es disposa de cop de molts milions i ja no s’està obligat a pensar gens ni mica en els diners. Potser era també el món adult, que acabava contaminant-la. Potser era el fet d’adonar-se que la mort de la seva mare havia posat punt final a la seva infantesa.

En el transcurs dels viatges de l’any anterior, s’havia tret algun dels seus pírcings. A la clínica de Gènova una anella del mugró va quedar abandonada per raons purament mèdiques, lligades a l’operació. Després es va treure l’anella del llavi inferior i, a la Grenada, se’n va treure una altra de subtilment col·locada entre les cuixes —fi feia mal i ja no sabia ben bé per quina raó s’havia fet posar un pírcing en aquell indret.

Tot d’una, va obrir la boca i va descargolar la tija que li travessava la llengua i que portava posada des dels set anys. La va deixar en un bol a la prestatgeria del costat de la pica.

Ara la boca li semblava buida. A part d’algunes anelles a l’orella, ja només li quedaven dos pírcings, una anella a la cella dreta i un brillantet al melic.

Quan més tard es va esmunyir sota la funda nòrdica tota nova, va descobrir que el llit que havia comprat era immens i que ella només n’ocupava una petita part de la superfície. Tenia la impressió d’estar estirada a la vora d’un camp de futbol. Es va cargolar la funda al voltant del cos i va rumiar durant una bona estona.





Capítol 6


Diumenge, 23 de gener / Dissabte, 29 de gener

La Lisbeth Salander va agafar l’ascensor de l’aparcament al soterrani fins al quart pis, l’últim dels tres de l’edifici de despatxos de Slussen que ocupava Milton Security. La còpia de la targeta que s’havia pres la molèstia de procurar-se uns quants anys abans encara era bona. Va mirar d’esma el rellotge quan va sortir al passadís immers en la foscor. Les tres i deu minuts de la matinada de diumenge. El guàrdia de nit es trobava al centre de control de la segona planta i ella sabia que el més probable era que estigués tota sola al quart pis.

Com sempre, es feia creus de comprovar com una empresa de seguretat professional deixava llacunes tan evidents en el seu propi sistema de seguretat.

Poques coses havien canviat al passadís del quart pis en el transcurs d’aquell any. Va començar pel seu propi despatx, un petit cub darrere un envà de vidre al passadís, on en Dragan Armansky l’havia instal·lada. La porta no estava tancada amb clau. Una taula, una cadira de despatx, una paperera i una llibreria buida, així com el vell PC Toshiba de 1997 amb un disc dur llastimós; no li van caldre a la Lisbeth ni trenta segons per comprovar que durant el seu any d’absència absolutament res no havia canviat en el «seu» despatx, tret que algú havia dipositat una caixa amb papers vells just al costat de la porta.

Res no indicava que en Dragan hagués instal·lat ningú allà. Ella ho va interpretar com un bon senyal, tot i saber que allò no significava res. Els quatre metres quadrats d’aquella habitació no podien ser utilitzats per a gran cosa de profit.

La Lisbeth va tancar la porta i va recórrer sense fer soroll tot el passadís per comprovar que no hi havia cap noctàmbul que estigués treballant en algun lloc.

Estava tota sola. Es va plantar davant la màquina de cafè i en va treure un vaset de plàstic de cappuccino abans de continuar cap al despatx d’en Dragan Armansky i d’obrir-ne la porta amb la seva clau piratejada.

Com sempre, el despatx de l’Armansky era d’una netedat irritant. Va fer una volteta per l’habitació i va llançar una llambregada a la llibreria abans d’asseure’s a la seva taula i connectar l’ordinador.

Va treure’s un CD de la butxaca interior del seu vestit nou de camussa i el va inserir en el lector per tal de fer arrencar un programa anomenat Asphyxia 1.3, que s’havia engiponat ella mateixa i l’única funció del qual era actualitzar l’Internet Explorer en el disc dur de l’Armansky. El procés va durar uns cinc minuts.

En acabat, va treure el CD del lector i va reiniciar l’ordinador amb la nova versió d’Internet Explorer. El programa tenia l’aspecte de l’antiga versió i es comportava exactament igual, però era un pèl més feixuc i un microsegon més lent. Totes les configuracions eren idèntiques a l’original, incloent-hi la data d’instal·lació. Del nou fitxer, no se’n veia ni rastre.

Va entrar l’adreça d’un servidor ftp a Holanda i en va obtenir un menú. Va clicar sobre la tecla Copiar, va escriure Armansky/MiltSec i va clicar sobre Intro.

L’ordinador va començar immediatament a copiar el disc dur d’en Dragan Armansky en el servidor d’Holanda. Un rellotge va indicar que el procés duraria trenta-quatre minuts.

Durant la transferència, va treure el doble de la clau de l’armari de l’Armansky, que guardava dins un pot a la llibreria. Es va passar la mitja hora següent posant-se al dia del que deien totes les carpetes que l’Armansky conservava al calaix de dalt de tot a la dreta, on desava sempre els assumptes en curs i més urgents. Quan l’ordinador va assenyalar que la transferència ja s’havia acabat, va tornar a posar les carpetes exactament en el mateix ordre en què les havia trobat.

Tot seguit va parar l’ordinador, va apagar el llum de la taula i es va emportar el vas de cappuccino buit. Eren les quatre i dotze minuts de la matinada quan va entrar a l’ascensor. Va abandonar Milton Security de la mateixa manera com hi havia arribat.

Va tornar caminant a Fiskaregatan, es va instal·lar davant el seu PowerBook, es va connectar al servidor d’Holanda i va iniciar una còpia del programa Asphyxia 1.3. Un cop llançat el programa, va obrir-se una finestra amb una tria de discos durs. Tenia una quarantena d’alternatives i va desplegar el menú. Va passar de llarg el disc dur de Nils Bjurman, que obria aproximadament cada dos mesos. Es va aturar un segon en el MikBlom/laptop i MikBlom/office. Feia més d’un any que no havia obert aquelles icones i es va plantejar vagament d’arrossegar-les cap a la paperera. Per principi, però, va decidir guardar-les —si un dia va piratejar aquells ordinadors, seria estúpid ara esborrar la informació i potser veure’s obligada algun dia a refer tot el procés. Això era vàlid també per a una icona titulada Wennerström, que no havia obert des de feia molt de temps. La icona Armansky/MiltSec era l’última creada, i es trobava al capdavall de la llista.

Hauria pogut clonar el seu disc dur abans, però mai no s’hi havia molestat perquè, treballant a Milton Security, tenia l’oportunitat en qualsevol moment de ficar la mà en la informació que l’Armansky volia amagar al seu entorn. Aquella intrusió en el seu ordinador no tenia res de malèvol. Simplement volia saber sobre qui treballava l’empresa i quin era el seu estat general. Va clicar i instantàniament es va obrir una nova carpeta titulada [ARMANSKY HD]. Va comprovar que aconseguia obrir el disc dur i va constatar que tots els fitxers eren al seu lloc.

Es va quedar a l’ordinador i va llegir els informes de l’Armansky les seves memòries financeres i els seus correus electrònics fins a les set del matí. Per acabar, va moure el cap tota preocupada i va apagar l’ordinador. Va anar al lavabo a rentar-se les dents i després a l’habitació, on es va despullar i va deixar els vestits amuntegats per terra. Va ficar-se dins el llit i va dormir fins a dos quarts d’una del migdia.

L’últim divendres de gener, Millennium va celebrar l’assemblea general anual. Hi participaven el comptable de l’empresa, un interventor, els quatre associats —Erika Berger (posseïdora del trenta per cent de les participacions), Mikael Blomkvist (vint per cent), Christer Malm (vint per cent) i Harriet Vanger (trenta per cent). També havia estat convocada a la reunió la secretària de redacció Malou Eriksson, representant del personal en la seva condició de presidenta del comitè d’empresa, format per ella mateixa, Lottie Karim, Henry Cortez, Monika Nilsson i Sonny Magnusson, responsable de la publicitat. Era la primera vegada que la Malou participava en una assemblea general a nivell de direcció d’empresa.

La reunió va començar a les quatre en punt de la tarda i es va acabar al cap d’una mica més d’una hora. Una gran part de la reunió va estar dedicada al balanç financer i al detall dels resultats. L’assemblea va poder constatar sense dificultat que Millennium tenia una base econòmica estable comparada amb el període de crisi que havia afectat l’empresa dos anys abans. El compte de resultats mostrava un excedent de 2,1 milions de corones, un milió del qual estava constituït pels ingressos del llibre de Mikael Blomkvist sobre el cas Wennerström.

A proposta de l’Erika Berger, es va decidir que 1 milió seria col·locat per fer de coixí en les crisis futures, que 250.000 corones quedarien afectades per la renovació del local de la redacció i per l’adquisició de nous ordinadors i altres equipaments tècnics, i que 300.000 corones es destinarien a un augment general dels sous i a l’oferiment del temps complet a en Henry Cortez. Pel que fa a la quantitat restant, es va proposar abonar 50.000 corones a cada un dels socis, així com una prima de salari d’un total de 100.000 corones a compartir equitativament entre els quatre col·laboradors fixos, tant si treballaven mitja jornada com una jornada completa. El responsable de la publicitat, Sonny Magnusson, no va rebre la prima, ja que el seu contracte estipulava que tenia un percentatge sobre els anuncis obtinguts, la qual cosa el convertia a vegades en l’assalariat més ben pagat de tots. La proposta va ser aprovada per unanimitat.

Una proposta d’en Mikael Blomkvist va promoure un breu debat per saber si caldria disminuir o no el pressupost dedicat als freelance en benefici d’un altre futur empleat a mitja jornada. En Mikael pensava en en Dag Svensson, que així podria utilitzar Millennium com a base d’una activitat com a autònom, i més tard potser obtenir una jornada completa. La proposta va topar amb l’oposició de l’Erika Berger, que considerava que a la revista li costaria de sortir-se’n sense poder recórrer a professionals externs. L’Erika va rebre el suport de la Harriet Vanger, mentre que en Christer Malm es va abstenir. Es va decidir no tocar el pressupost destinat als esmentats professionals. Tanmateix, a tothom li venia de gust treballar amb en Dag Svensson almenys a temps parcial.

Després d’una curta discussió sobre l’orientació futura i els projectes de desenvolupament, l’Erika Berger va ser reelegida presidenta del consell d’administració per a l’exercici següent. Llavors es va donar per finalitzada la reunió.

La Malou Eriksson no havia dit ni una sola paraula en el transcurs del seu primer consell d’administració; un ràpid càlcul mental li havia permès constatar que els empleats rebrien una prima de 25.000 corones, és a dir, més d’un mes de salari.

La veritat és que no veia cap raó per protestar contra una decisió com aquesta.

Immediatament després del final de l’assemblea general, l’Erika Berger va convocar els socis per a una reunió extraordinària. Així, doncs, l’Erika, en Mikael, en Christer i la Harriet es van quedar, mentre que els altres abandonaven la sala de reunions. Així que es va tancar la porta, l’Erika va declarar oberta la reunió.

—Tenim un sol punt a l’ordre del dia. Harriet, segons l’acord a què vam arribar amb en Henrik Vanger, la teva participació era per a dos anys. Ara hem arribat al final del contracte. Consegüentment, ens cal saber què passa amb la teva participació —o, més exactament, amb la d’en Henrik.

La Harriet hi va assentir amb el cap.

—Tots nosaltres sabem que la participació d’en Henrik va ser un impuls espontani, conseqüència d’una situació molt particular —va dir—. Aquesta situació ja no existeix. M’agradaria saber què en penseu.

En Christer Malm es va arraulir a la cadira. Era l’únic de l’habitació que no sabia exactament en què consistia la situació particular. Sabia que en Mikael i l’Erika li amagaven una història, però l’Erika li havia explicat que es tractava d’un assumpte molt personal que concernia en Mikael i del qual aquest darrer no volia parlar. En Christer no era idiota i havia comprès que el silenci d’en Mikael estava lligat als esdeveniments de Hedestat i a la Harriet Vanger.

Comprenia també que no hi havia cap necessitat de saber-ne més coses per prendre una decisió de principi i respectava prou en Mikael per no fer-ne una muntanya.

—N’hem parlat entre nosaltres tres i ens hem posat d’acord —va dir l’Erika. Va fer una pausa i va mirar-se la Harriet de fit a fit—. Abans d’explicar la nostra manera de veure les coses, voldríem conèixer la teva posició.

L’esguard de la Harriet Vanger va passar de l’Erika a en Mikael i després a en Christer. Els seus ulls van entretenir-se en els d’en Mikael, però no va poder llegir res en els seus rostres.

—Si voleu comprar la meva part, us costarà 3 milions de corones més els interessos, que és la quantitat que la família Vanger va invertir a Millennium. Heu pensat en la manera de pagar-ho? —va preguntar la Harriet amb molt de tacte.

—Sí, tenim la manera —va dir en Mikael amb un somriure.

En Henrik Vanger li havia pagat uns 5 milions de corones per la feina que havia fet per a ell. Un detall còmic era que un dels objectius de la missió havia estat retrobar precisament la Harriet Vanger.

—En aquest cas, la decisió és a les vostres mans —va dir la Harriet—. El contracte estipula que us podeu desfer de la participació dels Vanger a partir d’avui. Per part meva, també us he de dir que jo mai no hauria formulat un contracte tan vague com el d’en Henrik.

—Podríem comprar la teva part si estiguéssim obligats a fer-ho —va dir l’Erika—. Així, doncs, la qüestió és saber què és el que en penses. Tu dirigeixes un grup industrial; dos grups, més exactament. El nostre pressupost anual correspon a allò que vosaltres tracteu en una pausa del cafè. Quin interès podries tenir tu a malgastar el teu temps en una cosa tan simple com Millennium? Celebrem un consell d’administració cada tres mesos, i la veritat és que tu t’has pres sempre la molèstia de venir a tots d’ençà que vas reemplaçar en Henrik.

La Harriet Vanger va deixar caure sobre la presidenta del consell d’administració una mirada amistosa. Va romandre en silenci una llarga estona. Després va respondre tot girant-se cap a en Mikael.

—Des del dia del meu naixement, he estat propietària d’una cosa o d’una altra. I em passo els dies dirigint un grup on hi ha més intrigues que en una novel·la d’amor per al gran públic. Quan vaig començar a venir al vostre consell, va ser per complir la meva obligació, a la qual no em podia sostreure. Però us diré una cosa: en el transcurs d’aquests divuit últims mesos he descobert que m’agrada més seure en aquest consell d’administració que no pas en tots els altres reunits.

En Mikael va assentir-hi amb un aspecte convençut. La Harriet va desplaçar el seu esguard cap a en Christer.

—Millennium és com si juguessis al consell d’administració. Els problemes d’aquí són mínims, comprensibles i visibles. L’empresa, evidentment, està obligada a fer beneficis i a guanyar diners, és una condició sine qua non. Però l’objectiu de la vostra activitat se situa en un altre pla: voleu fer avançar les coses.

Va beure un glop d’aigua mineral i va mirar l’Erika fixament.

—Què significa exactament tot això em resulta una mica vague… No sou cap partit polític, ni cap organització sindical. No heu de retre comptes a ningú, a part de vosaltres mateixos. Però apunteu mancances de la nostra societat i no dubteu a fer la punyeta a les personalitats que no us agraden. Sovint teniu ganes de canviar les coses. Fins i tot encara que feu veure que sou uns cínics i uns nihilistes, és la vostra pròpia moral la que guia la revista, i no res més, i jo he tingut l’ocasió de comprovar que la vostra moral és bastant especial. No sé com se n’ha de dir, d’això, però Millennium té una ànima. És l’únic consell d’administració a què estic orgullosa d’assistir.

Va callar i es va quedar silenciosa tanta estona que l’Erika va trencar el glaç amb una rialla.

—Està molt bé, tot això. Però encara no has contestat la nostra pregunta.

—Em sento bé en la vostra companyia i m’encanta venir aquí. És la cosa més divertida i estrafolària que mai hagi viscut. Si voleu que em quedi, ho faré amb molt de gust.

—Molt bé —va dir en Christer—. Nosaltres n’hem parlat del dret i del revés i tots hi estem d’acord. Rescindim avui el contracte i comprem la teva part.

Els ulls de la Harriet es van obrir lleugerament.

—Us voleu desempallegar de mi?

—Quan vam signar el contracte teníem el cap sobre el piló i esperàvem la destral. No teníem elecció. I des d’aleshores no hem deixat d’esperar el dia en què podríem comprar la part d’en Henrik Vanger.

L’Erika va obrir una carpeta i va posar uns papers sobre la taula que va empènyer cap a la Harriet Vanger amb un xec amb l’import exacte anunciat per la Harriet. Ella va fer un cop d’ull al contracte. Sense dir res, va agafar un retolador de la taula i va signar.

—Ja està —va dir l’Erika—. Com una seda. Voldria agrair-li a en Henrik Vanger tot el temps que hem passat plegats i les seves contribucions a Millennium. Gràcies per endavant per transmetre-li.

—L’hi transmetré —va respondre la Harriet Vanger amb un to neutre.

No demostrava el que sentia, però estava alhora ferida i profundament decebuda que primer li haguessin deixat dir que es volia quedar al consell i que després l’haguessin fet fora amb tanta lleugeresa. Tot plegat semblava realment inútil, era incomprensible.

—Ara voldria que parléssim d’un contracte ben diferent —va dir llavors l’Erika Berger.

Va agafar un altre plec de papers que va escampar per sobre de la taula.

—Ens agradaria saber si voldries convertir-te personalment en sòcia de Millennium. El cost és exactament la suma que acabes de rebre. La diferència en el contracte és que no estipula ni límits de temps ni clàusules d’exclusió. Entraràs a l’empresa com a sòcia amb tots els drets amb la mateixa responsabilitat i amb els mateixos deures que nosaltres.

La Harriet va aixecar les celles.

—I per què aquesta manera d’actuar?

—Perquè tard o d’hora hauríem d’haver passat per aquí —va dir en Christer Malm—. Hauríem pogut renovar l’antic contracte d’any en any, d’una reunió de socis a una altra, o fins que ens haguéssim dit el nom del porc en algun consell i t’haguéssim hagut de fer fora. S’imposava, doncs, una revisió.

La Harriet va repenjar-se sobre el colze i va escrutar-lo amb la mirada. El seu esguard va passar després d’en Mikael a l’Erika.

—Resulta que vam signar el contracte amb en Henrik per una coacció econòmica —va dir l’Erika—. En canvi, ara et proposem aquest nou contracte perquè ens ve de gust. I, contràriament al que estipulava el contracte antic, en el futur no serà gens fàcil fer-te fora.

—Per a nosaltres, és una diferència enorme —va dir en Mikael en veu baixa.

Aquesta va ser la seva única contribució a la discussió.

—Trobem simplement que tu aportes a Millennium alguna cosa de més que les garanties econòmiques lligades al nom de Vanger —va dir l’Erika Berger—. Ets prudent i assenyada i sempre trobes solucions constructives als problemes. Fins ara has estat en un segon terme, una mica com un observador de pas. Però tu aportes a aquesta direcció una estabilitat i una fermesa que abans no havíem conegut. Coneixes els negocis. Un dia em vas preguntar si podies tenir confiança en mi, i jo em vaig fer pràcticament la mateixa pregunta respecte de tu. Avui totes dues sabem a què ens hem d’atenir. T’aprecio enormement… i el mateix passa amb tots nosaltres. No et volem aquí per una obligació formulada i inscrita en un paper en un moment desesperat. Et volem com a aliada i com a sòcia amb plens drets.

La Harriet va agafar el contracte i va llegir-ne escrupolosament cada ratlla durant cinc minuts. Va acabar aixecant el cap.

—Tots tres hi esteu d’acord? —va preguntar.

Tres caps van fer que sí. La Harriet va agafar el retolador i va signar. Va apartar el xec cap a l’altre costat de la taula. En Mikael el va estripar.

Els socis de Millennium van sopar a Samirs Gryta, al Tavastgatan. Un bon vi i un cuscús amb xai van figurar en el menú d’una reunió tranquil·la per celebrar la nova associació. La conversa era distesa i la Harriet estava visiblement commoguda. Flotava en l’aire com una pinzellada d’una primera cita, en la qual totes dues parts saben que passarà alguna cosa, sense saber exactament què.

A dos quarts de vuit, la Harriet Vanger va abandonar el restaurant, amb el pretext que li convenia tornar a l’hotel i anar-se’n a dormir. L’Erika Berger també havia de tornar per trobar-se amb el seu marit i la va acompanyar un tros de recorregut. Es van separar a Slussen. En Mikael i en Christer s’hi van quedar una estona més, fins que en Christer també es va aixecar per tornar cap a casa.

La Harriet Vanger va agafar un taxi fins a l’hotel Sheraton i va pujar a la seva habitació de la sisena planta. Es va despullar, es va banyar, es va assecar i es va posar el barnús. Tot seguit va seure davant de la finestra per admirar la vista sobre Riddarholmen. Va obrir un paquet de Dunhill i va encendre un cigarret. Amb tres o quatre cigarrets al dia es considerava pràcticament no-fumadora i això li permetia gaudir d’unes quantes pipades d’estranquis sense tenir mala consciència.

A les nou del vespre, van trucar a la porta. Va obrir i va fer entrar en Mikael Blomkvist.

—Desvergonyit —va dir ella.

En Mikael va somriure i li va fer un petó.

—Un instant m’he cregut de debò que volíeu fer-me fora.

—Mai no ho hauríem fet d’aquesta manera. Comprens per què volíem reformular el contracte?

—Sí. Em sembla completament honest.

En Mikael li va obrir el barnús, li va posar una mà sobre el pit i li va estrènyer.

—Desvergonyit —va dir ella una altra vegada.

Del carrer estant, havia vist la finestra il·luminada i va sentir música a l’interior.

La Lisbeth Salander es va aturar davant una porta on hi havia un rètol que deia Wu.

En va treure la conclusió que la Miriam Wu continuava vivint al seu apartament d’una sola habitació, a Tomtebogatan, prop de la plaça de Sankt Erisksplan. Era divendres al vespre i la Lisbeth havia mig esperat que la Mimmi hagués sortit a divertir-se en algun lloc i que el pis estigués a les fosques i silenciós. Només li quedava saber si la Mimmi encara volia saber res d’ella i si estava sola i disponible.

Va tocar el timbre.

La Mimmi va obrir la porta i va aixecar les celles, tota sorpresa. Després es va repenjar al marc de la porta, amb la mà al maluc.

—Salander! Em pensava que eres morta o una cosa així.

—Una cosa així —va dir la Lisbeth.

—Què vols?

—Hi ha moltes respostes a aquesta pregunta.

La Miriam Wu va deixar que els seus ulls voltessin per la caixa d’escala abans de posar-los un altre cop sobre la Lisbeth.

—Digue’n una, a veure què passa.

—Bé, doncs, comprovar si encara ets soltera i si t’agradaria tenir companyia aquesta nit.

La Mimmi es va quedar amb un pam de boca oberta durant uns quants segons abans d’esclafir a riure tot de sobte.

—Només conec una persona capaç de tenir la idea de trucar a la meva porta al cap d’un any i mig de silenci per preguntar-me si em vindria de gust cardar.

—Vols que me’n vagi?

La Mimmi va parar de riure i va guardar silenci uns quants segons.

—Lisbeth… per Déu, ho dius de debò!

La Lisbeth es va esperar.

En acabat, la Mimmi va sospirar i va obrir la porta de bat a bat.

—Passa. Almenys puc oferir-te un cafè.

La Lisbeth la va seguir i es va asseure en un dels dos tamborets que la Mimmi havia col·locat a banda i banda d’una taula a l’entrada, just darrere de la porta.

L’apartament, de vint-i-quatre metres quadrats, estava format per una peça exigua i un rebedor just prou gran per poder col·locar-hi uns quants mobles. La cuina s’havia encabit en un racó de l’entrada, on la Mimmi havia instal·lat l’aigua connectant-hi un tub des del lavabo.

Mentre la Mimmi preparava cafè, la Lisbeth se la va mirar d’amagat. La Miriam Wu era filla d’una xinesa de Hong-Kong i d’un suec de Boden. Utilitzava el nom de família de la seva mare. La Lisbeth sabia que els seus pares continuaven casats i vivien a París. La Mimmi estava matriculada a la facultat de sociologia d’Estocolm.

Tenia una germana més gran que estudiava antropologia als Estats Units. Els gens de la mare se li manifestaven en la forma dels cabells estirats de color molt fosc que s’havia tallat ben curts, i en uns vagues trets asiàtics. Del seu pare tenia uns ulls blaus que li donaven un aspecte tot particular. Tenia una boca ampla i uns clotets que no li venien ni de la mare ni del pare.

Tenia trenta-un anys. Li agradava guarnir-se amb vestits de vinil i freqüentar les boîtes de nit on feien espectacles, en els quals a vegades ella mateixa participava.

La Lisbeth no havia posat els peus en una boîte des dels setze anys.

A més dels estudis de sociologia, la Mimmi treballava un dia a la setmana com a venedora a Domino Fashion, en un carrer transversal de Sveavägen. La clientela de Domino tenia una necessitat vital de vestits provocadors del tipus uniforme d’infermera de làtex o disfressa de bruixa de cuiro negre, i la botiga responia del disseny i de la fabricació d’aquells vestits. La Mimmi era copropietària de la botiga amb unes amigues. Allò representava uns quants milers de corones cada mes, que reforçaven el préstec que tenia com a estudiant. La Lisbeth Salander havia descobert la Mimmi uns quants anys abans, quan s’exhibia en un show amb motiu del Dia de l’Orgull Gai, i després se l’havia topat en una parada de cervesa, durant la nit.

La Mimmi duia un vestit estrafolari de color de llimona, més fet per ensenyar que no pas per amagar. A la Lisbeth li va costar de trobar un matís eròtic en aquella disfressa, però estava prou borratxa per haver tingut ganes tot d’una de lligar amb una noia disfressada de llimona. Per a gran sorpresa de la Lisbeth, la llimona li havia llançat una mirada i l’havia petonejat sense cap inhibició tot dient-li: Tu, et vull! Van anar a casa de la Lisbeth i van fer l’amor tota la nit.

—Sóc com sóc, noia —va dir la Lisbeth—. Vaig tocar el dos per allunyar-me de tot i de tothom. T’hauria d’haver dit adéu.

—Em creia que t’havia passat alguna cosa. Però és veritat que no vam tenir gaire contacte els últims mesos abans que marxessis.

—Estava superocupada.

—Ets realment una noia misteriosa. No parles mai de tu, no sé on treballes i no sabia a qui trucar quan ja no contestaves al mòbil.

—Ara no tinc cap feina en particular, i deixa’m que et digui que tu eres exactament com jo. Volies cardar amb mi, però jo no t’interessava especialment, i a més preferies viure sola. M’equivoco?

La Mimmi es va mirar la Lisbeth.

—No, no t’equivoques —va acabar dient.

—I per mi era una cosa semblant. Volia follar, però no volia viure en parella amb tu. Mai no et vaig prometre res.

—Has canviat —va dir la Mimmi.

—No tant com això.

—Se’t veu més gran. Més madura. Ja no et vesteixes igual. I t’has embotit els sostenidors amb alguna cosa.

La Lisbeth es va cargolar en el seient, però no va respondre. La Mimmi acabava de tocar el seu punt sensible, i li costava determinar com explicaria aquella història a la gent que la coneixia. La Mimmi l’havia vista nua i per força havia de notar que hi havia hagut un canvi. Finalment, va abaixar els ulls i va murmurar:

—M’he fet canviar els pits.

—Què has dit?

La Lisbeth va aixecar els ulls i va parlar més fort, sense adonar-se del to de desafiament que adoptava.

—Me’n vaig anar a una clínica d’Itàlia perquè em fessin uns implants. Per això vaig desaparèixer. Després, simplement, vaig continuar viatjant. I ara ja he tornat.

—Fas conya?

La Lisbeth va mirar-se la Mimmi amb uns ulls inexpressius.

—Ai, que burra que sóc. Tu mai no fas conya, senyoreta Spock.

—Sóc com sóc i no penso excusar-me’n. Jo sóc honesta amb tu. Si vols que me’n vagi, m’ho dius. Vols que me’n vagi?

—Espera’t, de debò que et vas fer fer uns pits nous?

La Lisbeth hi va assentir amb el cap. La Miriam Wu va esclafir a riure. La Lisbeth va entristir-se.

—En tot cas, res de marxar sense que jo els hagi pogut veure. Sisplau, bonica.

Sisplau.

—Mimmi, jo sóc com sóc. I tu també. Tu lligues amb tothom qui té pits, incloent-hi algú com jo que no en tenia del tot. Per això m’agradava tant cardar amb tu. No ficaves el nas en les meves coses i, si jo estava ocupada, te’n buscaves una altra. I a més se te’n refot del que la gent pensi de tu.

La Mimmi va fer que sí amb el cap. Ella es va adonar que era lesbiana ja des de l’escola i, després d’uns quants tempteigs patètics, va ser iniciada finalment als misteris de l’erotisme a disset anys, quan, per atzar, va acompanyar una amiga a una festa organitzada per l’Associació per la Igualtat Sexual de Göteborg. A partir d’aquell moment, ja no va voler viure de cap altra manera. Només una vegada, quan tenia vint-i-tres anys, va intentar fer l’amor amb un home. Va arribar al final i va fer tot el que s’esperava que fes. No va trobar-hi cap plaer. Les dones, en canvi, de totes les menes i de totes les formes, li despertaven un desig sense límits.

Pertanyia també a la minoria dins la minoria que no intentava ni el matrimoni ni la fidelitat ni els vespres acollidors a la llar.

—He tornat a Suècia només fa unes quantes setmanes. Tan sols volia saber si he d’anar a lligar a no sé on o bé si tu hi continues disposada.

La Mimmi es va aixecar i es va acostar a la Lisbeth. Va inclinar-se endavant i va besar-la sense presses a la boca.

—Aquest vespre tenia la intenció d’estudiar.

Va descordar el primer botó de la brusa de la Lisbeth.

—Així, doncs…

Va besar-la una altra vegada i va descordar un altre botó.

—Ho he de veure.

Un altre petó.

—Que bé que hagis tornat.

La Harriet Vanger es va adormir cap a les dues, mentre que en Mikael Blomkvist encara estava despert escoltant com respirava. Va acabar aixecant-se i li va pispar un cigarret de la bossa. Es va asseure tot nu en una cadira al costat del llit i se la va mirar.

En Mikael no havia planificat convertir-se en l’amant ocasional de la Harriet. Ben al contrari, després del període passat a Hedestad, més aviat sentia la necessitat de guardar les distàncies amb la família Vanger. Va tornar a veure la Harriet arran de les reunions del consell d’administració de la primavera i va observar respecte d’ella una distància educada; coneixedors tots dos dels secrets de l’altre, ell els conservava per a ell tot sol, però fora de les obligacions de la Harriet en la direcció de Millennium ara ja no els unia res més en termes de treball.

Per la segona Pasqua d’un any abans, i després d’uns quants mesos sense haver-hi anat, en Mikael va passar breument per la seva cabana de Sandhamn només per tenir una mica de pau, seure davant del mar i llegir una novel·la negra.

Divendres a la tarda, unes quantes hores després de la seva arribada, quan se’n va anar a l’estanc a comprar tabac, va ensopegar tot d’una amb la Harriet Vanger. Ella havia sentit la necessitat d’allunyar-se de Hedestad i havia reservat un cap de setmana a l’hotel de Sandhamn, un racó que no havia tornat a veure d’ençà de la infantesa. Tenia setze anys quan se’n va anar de Suècia i cinquanta-tres quan hi va tornar després que en Mikael n’hagués recuperat el rastre.

La sorpresa de trobar-se d’aquella manera, per atzar, va ser compartida.

Després d’algunes frases banals, ella va callar, incòmoda. En Mikael coneixia la seva història. I ella sabia que ell havia rebaixat el to dels seus principis per encobrir els terribles secrets de la família Vanger. I això, entre d’altres coses, per estalviar-li patiments a ella.

En Mikael la va convidar a visitar la seva cabana. Van passar una bona estona al pontó, xerrant. Era la primera vegada que enraonaven seriosament d’ençà del seu retorn a Suècia. En Mikael es va veure obligat a fer la pregunta inevitable.

—Què en vau fer, del que hi havia al soterrani d’en Martin Vanger?

—De debò que ho vols saber?

Ell va fer que sí amb el cap.

—Jo em vaig encarregar de fer dissabte. Vaig cremar tot el que hi havia per cremar. I vaig fer tirar la casa a terra. No hi hauria pogut viure, ni vendre-la, ni deixar que hi visqués algú altre. Per a mi, estava associada al mal, tota sencera. Tinc la intenció de fer construir una altra casa en aquell mateix terreny, més petita.

—I ningú no va remugar quan la vas fer enderrocar? Al capdavall, era una torre moderna preciosa.

Va somriure.

—En Dirch Frode va fer córrer la brama que hi havia problemes d’humitat tan enormes a la casa que seria molt més car reparar-la.

En Dirch Frode era l’advocat i l’home de confiança de la família Vanger.

—Com està, en Frode?

—Aviat farà setanta anys. El mantinc ocupat.

Van sopar plegats i en Mikael es va adonar tot d’un plegat que la Harriet estava a punt d’explicar els detalls més íntims de la seva vida. La va interrompre i li va preguntar per què. Ella s’ho va rumiar una mica i va respondre que probablement no hi havia al món ningú més a qui ella no tingués cap raó per amagar res. Això sense comptar que a ella se li feia difícil de no explicar els seus secrets a un marrec a qui havia fet de cangur quaranta anys endarrere.

Al llarg de la seva vida, ella havia conegut el sexe amb tres homes. Primer el seu pare i després el seu germà. Després va matar el seu pare i va fugir lluny del seu germà. D’una manera o d’una altra havia sobreviscut, havia conegut un home i s’havia construït una vida tota nova.

—Ell era tendre i amorós. No érem… vull dir, no teníem una vida íntima desbordant, però era un home honrat i tranquil·litzador. Jo era feliç amb ell. Vam viure vint anys plegats, fins que va caure malalt.

—I què ho fa, que després no t’hagis tornat a casar?

Ella va arronsar les espatlles.

—Era mare de dos fills a Austràlia, i propietària d’una gran empresa agrícola. Suposo que mai no he tingut realment la possibilitat d’escapar-me a passar un cap de setmana romàntic. Mai no m’ha faltat el sexe.

Van quedar tots dos en silenci un moment.

—És tard. Hauria de tornar a l’hotel.

En Mikael va fer que sí amb el cap.

—Tens ganes de seduir-me?

—Sí —va respondre ell.

En Mikael es va aixecar i li va agafar la mà, van entrar dins la cabana i van pujar a l’altell. Ella va deturar-lo de sobte.

—No sé gaire com m’he de comportar —va dir—. No faig aquestes coses cada dia.

Van passar el cap de setmana plegats i a continuació es van anar veient una nit cada tres mesos arran dels consells d’administració de Millennium. No era una relació pràctica, ni duradora. La Harriet Vanger treballava totes les hores del món i sempre era fora. S’estava a Austràlia mes sí, mes no. Això no obstant, havia començat a apreciar aquelles cites irregulars i esporàdiques amb en Mikael.

Dues hores més tard, la Mimmi preparava el cafè, mentre la Lisbeth continuava ajaguda, nua i suant, damunt del cobrellit. Va fumar un cigarret tot contemplant l’esquena de la Mimmi per l’escletxa de la porta. Envejava el cos de la Mimmi, amb els seus músculs tan impressionants. La Mimmi s’entrenava tres vespres per setmana, un dels quals en la boxa tai o una espècie de karate, la qual cosa havia atorgat al seu cos aquella condició física tan insolent.

Era simplement desitjable. No pas bonica com un maniquí, però veritablement atractiva. A la Mimmi li encantava provocar i excitar. Quan feia el boig en alguna festa, vestida d’aquella manera tan especial, tenia un èxit terrible. Podia obtenir el que volia. La Lisbeth no entenia per què la Mimmi s’interessava per una bleda anorèctica com ella.

Però estava contenta que fos així. Cardar amb la Mimmi era tan alliberador que la Lisbeth s’hi deixava anar, s’ho passava bé, donava i prenia.

La Mimmi va tornar amb dues tasses altes que va deixar damunt d’un tamboret.

Va pujar sobre el llit i es va inclinar per besar un dels mugrons de la Lisbeth.

—Bé, ostres, la veritat és que fan el fet —va dir.

La Lisbeth no va dir res. Va mirar els pits de la Mimmi, que tenia al davant. La Mimmi també els tenia més aviat petits, però semblaven completament naturals en el seu cos.

—T’ho dic molt de debò, Lisbeth, ets molt més que atractiva.

—No te’n fotis. Els pits no canvien res, però ara almenys en tinc.

—Tens una fixació amb el teu cos.

—Sí, dona, i ho dius tu que t’entrenes com una boja.

—Jo m’entreno com una boja perquè m’agrada entrenar-me. És com un xut, quasi tan fort com el sexe. Ho hauries de provar.

—Jo faig boxa —va dir.

—No, tu dius que fas boxa. Hi anaves un cop cada dos mesos i encara perquè t’ho passaves de conya apallissant els imbècils que feien el fatxenda. Això no és entrenar-se per sentir-se bé.

La Lisbeth va arronsar les espatlles. La Mimmi va encamellar-se damunt d’ella.

—Lisbeth, t’obsessiones i et mires tant el melic en el tema del teu cos que em fots a parir. Aviam si comprens que, si m’agradava tenir-te al meu llit, no era pas pel teu aspecte físic sinó pel teu comportament. Per mi, tu ets terriblement sexy. I ja saps com funciono, jo.

—Tu també. Per això torno.

—I no és amor, doncs, això? —va preguntar la Mimmi amb una veu que semblava ferida.

La Lisbeth va fer que no amb el cap.

—Que estàs amb algú, ara mateix?

La Mimmi va dubtar un moment abans de fer que sí amb el cap.

—Potser. D’una certa manera. Podríem dir que sí, però és una mica complicat.

—No et demano que m’ho expliquis.

—Ja ho sé. Però jo sí que te’n vull parlar. Si és que se’n pot dir així, estic amb una dona que treballa a la facultat, una mica més gran que jo. Fa vint anys que és casada i ens veiem en certa manera d’esquena al marit. Ja ho saps, una torreta als afores, i tot això. Una lesbi inconfessada.

La Lisbeth va fer que sí amb el cap.

—El seu marit viatja força, i ens veiem de tant en tant. Això dura d’ençà de la tardor i ja comença a ser una mica rutinari. Però ella està molt bona. A part d’això, no cal dir que continuo veient la colla de sempre.

—De fet, la meva pregunta era aquesta: puc tornar a venir-te a veure?

La Mimmi va fer que sí amb el cap.

—Sí, tinc moltes ganes de saber de tu.

—Fins i tot encara que desaparegui sis mesos?

—Almenys mantingues el contacte. Vull saber si encara ets viva. I tant si em creus com si no, recordo la data del teu aniversari.

—Res d’exigències?

La Mimmi va sospirar i va somriure.

—Si vols que t’ho digui, tu ets una noia amb qui jo podria viure. Em deixaries tranquil·la quan tingués ganes que em deixessin tranquil·la.

La Lisbeth no va dir res.

—Deixant de banda que, de fet, tu no ets lesbiana. No gaire. Bisexual, potser. Més que res crec que sexualment ets difícil de definir. Dit d’una altra manera: t’agrada el sexe i tant te fot amb qui sigui. Sobretot ets un factor de caos permanent, em fa l’efecte.

—No sé pas el que sóc —va dir la Lisbeth—. Però he tornat a Estocolm i no estic gens dotada per a les relacions amb la gent. En resum, aquí no conec absolutament ningú. Ets la primera persona amb qui parlo d’ençà que he tornat.

La Mimmi se la va mirar amb un posat seriós.

—De debò que tens ganes de conèixer gent? Tu, la noia més anònima i inaccessible que conec?

Van callar totes dues un moment.

—Però els teus pits són collonuts, de debò.

Va posar els dits sota un mugró i va estirar la pell.

—T’estan molt bé. Ni massa grossos ni tampoc massa petits.

La Lisbeth va sospirar alleujada quan va veure que les crítiques anaven en la bona direcció.

—I quan els toques, semblen uns pits de debò.

Va estrènyer tan fort que la Lisbeth va obrir la boca, tot d’una sense alè. Van mirar-se totes dues. Després la Mimmi es va inclinar una altra vegada i va besar-la amb avidesa. La Lisbeth va estrènyer la Mimmi ben fort. El cafè es va refredar abans no se’l van beure.





Capítol 7


Dissabte, 29 de gener / Diumenge, 13 de febrer

El gegant ros va entrar al poble de Svavelsjö, entre Järna i Vagnhärad, cap a les onze del matí de dissabte. Formaven la població una quinzena de cases.

Va parar el cotxe a l’últim edifici, a uns cent cinquanta metres a l’exterior del poble. Era una antiga nau industrial envellida que en altre temps havia estat una impremta, però que, segons un rètol, es vanagloriava actualment d’aixoplugar el Moto Club de Svavelsjö. Encara que no hi havia circulació, va mirar atentament al voltant abans d’obrir la porta. Feia fresqueta. Va posar-se els guants de cuiro marró i va treure una bossa d’esport del maleter.

No temia especialment ser vist. La vella impremta estava situada de tal manera que era pràcticament impossible aparcar un cotxe sense que des de dins es veiés.

Si la bòfia volia posar l’edifici sota vigilància es veuria obligada a equipar els seus homes amb vestits de camuflatge i instal·lar-los en un fossat de l’altra banda dels camps, proveïts de telescopis. De seguida els hauria vist la gent del poble, que en parlarien, i com que tres de les cases pertanyien a membres del Moto Club, en poc temps la notícia arribaria a l’amo del club.

Per contra, no tenia cap interès a entrar dins la casa. Dues o tres vegades, la policia havia irromput en el local del club i era possible que hi haguessin instal·lat un sistema d’escolta discret. Això significava que les converses quotidianes de l’interior quedaven limitades als cotxes, a les dones i a la cervesa, a vegades fins i tot als projectes econòmics, però rarament als secrets d’una importància primordial.

Així, doncs, el gegant ros va esperar pacientment que en Carl-Magnus Lundin sortís al pati. En Magge Lundin, de trenta-sis anys, era el president del club. Si bé al començament era magre de constitució, en pocs anys s’havia engreixat tant que feia la panxa característica dels bevedors de cervesa. Es recollia els cabells rossos amb una cua de cavall lligada al clatell, i duia botines, uns texans negres i una gran caçadora d’hivern. L’home tenia cinc condemnes en el seu palmarès. Dues per petites infraccions en matèria de drogues, una per encobriment amb agreujant i una altra per robatori d’un cotxe i conducció en estat d’embriaguesa. La cinquena condemna, la més important, li havia costat un any de presó per lesions amb agreujants, un acte inútil i totalment gratuït d’uns quants anys abans en el qual, sota els efectes de l’alcohol, havia destrossat un bar d’Estocolm.

Van encaixar la mà. En Magge Lundin va fer un senyal amb el cap i van començar a caminar lentament al llarg de la tanca del voltant del pati.

—Feia uns quants mesos que no ens vèiem —va dir en Magge.

El gegant ros va fer que sí amb el cap.

—Tenim un cop entre mans. Més de tres quilos de metamfetamina, 3.060 grams, per ser més exacte.

—El mateix termini que l’última vegada?

—Si fa no fa.

En Magge Lundin va treure un paquet de tabac de la butxaca de la caçadora. Va fer que sí amb el cap. Li agradava fer negocis amb el gegant ros. La metamfetamina es venia després als carrers a un preu entre 160 i 230 corones el gram, segons l’oferta del moment. 3.060 grams representaven més de 600.000 corones. Concretament, el Moto Club Svavelsjö distribuiria els tres quilos en forma de porcions d’uns 250 grams a revenedors fixos. En aquesta anella de la cadena, el preu només era de 120-130 corones el gram, la qual cosa disminuïa, no cal dir-ho, els ingressos teòrics.

Es tractava d’un bon negoci per al Moto Club Svavelsjö. Contràriament a tots els altres proveïdors, el gegant ros mai no insistia perquè el paguessin per endavant ni per imposar els seus preus. Ell entregava la mercaderia i exigia el cinquanta per cent dels beneficis, una participació completament raonable. Les dues parts sabien, aproximadament, el que reportaria un quilo de metamfetamina; el valor exacte de les participacions depenia de l’eficàcia d’en Magge Lundin a l’hora de vendre. Una diferència d’uns quants bitllets de mil en un sentit o en un altre respecte del preu previst era lògica, però un cop enllestit el negoci, el gegant ros tornaria per cobrar una suma d’unes 190.000 corones i una part igual quedaria a la caixa del Moto Club Svavelsjö.

Feia anys que el negoci funcionava amb el mateix sistema. En Magge Lundin sabia que el gegant ros hauria pogut doblar els seus guanys si s’hagués ocupat ell mateix de la distribució. Sabia també per què el gegant ros acceptava un benefici inferior; i és que el paio quedava amagat, mentre que era el Moto Club Svavelsjö qui corria tots els riscos. El gegant ros guanyava menys, però amb menys perill. I, contràriament a tots els altres proveïdors de qui en Lundin havia sentit parlar, la relació estava basada en els principis del negoci, del crèdit i de la bona voluntat. Ni una paraula més alta que l’altra, res de merders ni res d’amenaces.

Una vegada, fins i tot, arran d’un lliurament d’armes que va acabar malament, el gegant ros es va haver d’empassar una pèrdua de prop de 100.000 corones. En Magge Lundin no coneixia ningú més en el sector capaç d’encaixar una pèrdua com aquella amb una calma tan estoica. Ell mateix estava aterrit quan el va tornar a veure per explicar-li el que havia passat. Va explicar detalladament per què el negoci se n’havia anat en orris, i per què un policia del centre de Prevenció Criminal havia anat a investigar a casa d’un membre de la Fraternitat Ària del Värmland.

Però el gegant ni tan sols va arrufar una cella. Més aviat va mostrar-se molt simpàtic. Són coses que passen, va dir. En Magge Lundin no havia pogut fer els beneficis previstos i el cinquanta per cent de no res era zero. Assumpte arxivat.

A en Magge Lundin no li faltava intel·ligència. Comprenia que un profit més petit però relativament poc arriscat era simplement una bona idea comercial.

Mai no li havia passat pel cap d’entabanar el gegant ros. Allò no hauria estat joc net. El gegant ros i els seus socis acceptaven un guany més petit sempre que els comptes fossin honrats. Si provava d’engalipar el gegant, l’home el vindria a veure de tota manera, i en Magge Lundin tenia molts motius per creure que hi deixaria la pell. Consegüentment, res de discussions.

—Quan me’l pots entregar?

El gegant ros va deixar la bossa d’esport a terra.

—Ja està entregat.

En Magge Lundin no es va molestar a obrir la bossa i controlar-ne el contingut.

Es va limitar a allargar-li la mà per significar que havien arribat a un acord en el qual a ell li corresponia de complir la seva part.

—Hi ha una altra cosa —va dir el gegant ros.

—Què?

—Et voldria llogar per a una feina especial.

—T’escolto.

El gegant ros va treure’s un sobre de la butxaca interior de la caçadora. En Magge Lundin el va obrir i en va treure una fotografia de carnet i un full amb dades personals. Va arrufar les celles amb un punt d’interrogació.

—S’anomena Lisbeth Salander, viu a Lundagatan, a Södermalm, a Estocolm.

—Sí, ja ho veig.

—Ara mateix es troba segurament a l’estranger, però tornarà a treure el cap d’un moment a l’altre.

—Molt bé.

—Al meu client li agradaria tenir una conversa privada amb ella sense que el molestessin. Així és que cal entregar-la viva. Per exemple en aquest hangar de prop d’Yngern. S’ha de pensar en algú per fer net després de la conversa. Cal que desaparegui sense deixar rastre.

—Sembla factible. Com ho sabré, quan arribarà?

—Jo t’avisaré en el moment oportú.

—I de quant parlem?

—Et proposo deu quilets en total. No és una feina complicada. Puges a Estocolm, l’enxampes i me la dones. Van encaixar la mà una altra vegada.

En la seva segona visita a Lundagatan, la Lisbeth es va asseure al sofà ple de boletes per pensar. Havia de prendre unes quantes decisions estratègiques, una de les quals era determinar si havia de conservar o no aquell pis.

Va encendre un cigarret, va treure el fum cap al sostre i va deixar caure la cendra en una llauna buida de coca-cola.

No tenia cap motiu per apreciar aquell apartament on s’havia instal·lat amb la seva mare i la seva germana quan tenia quatre anys. La seva mare ocupava el menjador, mentre que ella i la Camilla compartien l’habitació petita. Quan tenia dotze anys i va produir-se Tot el Mal, primer la van col·locar en una clínica pediàtrica i després, als quinze anys, en diverses famílies d’acollida. El seu administrador ad hoc legal, en Holger Palmgren, havia rellogat el pis i s’ho va muntar perquè ella el pogués recuperar quan va arribar a la majoria d’edat i necessitava un sostre.

Mai no havia estat el pis de la felicitat, però havia representat un punt fix durant la major part de la seva vida. Ara no en tenia cap necessitat, però la idea d’abandonar-lo i que uns perfectes desconeguts hi posessin els peus la revoltava.

El problema logístic era que tot el seu correu oficial —en la mesura en què en rebia— arribava a Lundagatan. Abandonar el pis l’obligaria a donar una altra adreça. La Lisbeth Salander no tenia cap interès a ser una persona present en tota mena de fitxers. Funcionava mentalment en la paranoia i no tenia cap motiu per refiar-se ni de les autoritats, ni de qualsevol altra persona, d’altra banda.

Va veure per la finestra la paret del celobert que havia contemplat tota la vida.

Tot d’una se sentia alleujada d’haver pres la decisió d’abandonar l’apartament. Mai no s’hi havia sentit bé ni segura. Sòbria o borratxa del tot, cada vegada que girava la cantonada i s’acostava cap al portal de l’edifici, comprovava tots els voltants, els cotxes aparcats o els vianants. Tenia motius per pensar que en algun lloc hi havia gent que li volia mal i tot feia creure que aquella gent passaria a l’atac quan entrés o sortís de casa seva.

Així i tot, mai no s’hi va produir cap agressió ni va passar-hi mai res. Això no volia pas dir que ella afluixés la vigilància. L’adreça de Lundagatan era coneguda en tots els fitxers oficials i, durant tots aquells anys, mai no havia tingut la possibilitat d’augmentar la seva seguretat més que estant en guàrdia de manera permanent.

Ara la situació havia canviat. No volia de cap manera que ningú conegués la seva nova adreça de Fiskaregatan. El seu instint l’empenyia a continuar sent tan anònima com fos possible.

Però això no resolia el problema de què havia de fer amb el pis. Va cremar-s’hi les celles una estona més i després va obrir el telèfon mòbil i va trucar a la Mimmi.

—Hola, sóc jo.

—Hola, Lisbeth. Aquest cop ja dones senyals de vida al cap d’una setmana?

—Sóc a Lundagatan.

—Molt bé.

—Em preguntava si et vindria de gust quedar-te el pis.

—Què vols dir, quedar-me’l?

—Vius en una capsa de sabates.

—Però hi estic bé. Que te’n penses anar?

—Ja me n’he anat. El pis és buit.

La Mimmi va dubtar a l’altre extrem del telèfon.

—I em preguntes si el vull. Escolta, Lisbeth, que jo no tinc calés.

—És un lloguer cooperatiu que ja està pagat del tot. Cada mes es paguen 1.480 corones per a despeses, la qual cosa representa probablement menys del que pagues per la teva capsa de sabates.

—Però tu te’l penses vendre. Vull dir, deu valdré ben bé més d’un milió.

—Un i mig, si he de creure els anuncis de les agències.

—No tinc calés.

—No me’l penso vendre. T’hi pots traslladar aquest vespre mateix i hi podràs viure tant temps com vulguis sense haver de pagar res durant un any. No el puc rellogar, però puc fer constar en el contracte que ets la meva companya, i així t’evitaràs tots els problemes amb la copropietat.

—Pel que dius, Lisbeth, m’estàs demanant en matrimoni! —va riure la Mimmi.

La Lisbeth va fer cara de jutge.

—El pis no em serveix de res i no me’l penso vendre.

—Vols dir que hi puc viure de franc? Ho dius de debò?

—Sí.

—Per quant de temps?

—Tant com vulguis. T’interessa?

—Evidentment. No passa cada dia que m’ofereixin un pis gratuït a Söder, però viure en un barri tan fi, això ja em tempta.

—Només hi ha una cosa.

—Digues.

—Hi pots viure tant temps com vulguis però sempre serà la meva adreça, i la meva correspondència arribarà aquí. L’únic que et demano és que em recullis el correu i que contactis amb mi si hi ha res interessant.

—Lisbeth, ets la noia més sonada que conec. Es pot saber què maquines? On viuràs tu, ara?

—Ja en parlarem més endavant —va dir la Lisbeth fugint d’estudi.

Es van posar d’acord per trobar-se més tard, a la tarda, per tal que la Mimmi pogués fer-se una idea del pis. Un cop arranjades les coses d’aquesta manera, la Lisbeth va sentir-se molt millor. Va consultar el rellotge i va constatar que li quedava molt de temps abans no arribés la Mimmi. Es va aixecar i se’n va anar a peu fins a Handelsbanken, a Hornsgatan, on va agafar el número de tanda i va esperar pacientment que quedés lliure una caixa.

Va ensenyar el carnet d’identitat i va explicar que havia passat un cert temps a l’estranger i que volia consultar el saldo del compte d’estalvi. El seu capital oficialment declarat era de 82.670 corones. El compte havia restat inactiu durant més d’un any, tret d’un ingrés de 9.312 corones que hi va fer a la tardor. Era l’herència de la seva mare.

La Lisbeth Salander va retirar en metàl·lic la suma corresponent a l’herència. Va reflexionar un moment. Volia utilitzar aquells diners per a alguna cosa que li hagués agradat a la seva mare. Alguna cosa circumstancial. Se’n va anar a l’edifici de correus de Rosenlundsgatan i, sense saber gaire el perquè d’aquella tria, va fer un donatiu anònim al compte de SOS-Dones en perill.

Eren les vuit del vespre de divendres quan l’Erika va tancar l’ordinador i es va estirar. Acabava de passar-se nou hores fent la darrera revisió al número de març de Millennium i tenint en compte que la Malou Eriksson treballava a temps complet en el número monogràfic d’en Dag Svensson, n’havia hagut de fer una bona part de la redacció ella mateixa. En Henry Cortez i la Lottie Karim li havien donat un cop de mà, però eren més corresponsals i investigadors que no pas redactors.

L’Erika Berger, doncs, estava cansada i li feia mal al cul, però globalment estava satisfeta de la jornada i de la vida en general. Les finances de la revista eren estables, les gràfiques anaven en una bona direcció, els textos arribaven abans de la data límit o en tot cas sense gaire retard, el personal estava content i, un any després, continuava estimulat per l’impuls d’adrenalina que havia representat el cas Wennerström.

Va dedicar un moment a intentar fer-se una mica de massatge al clatell, va dir-se que una dutxa li aniria la mar de bé i es va plantejar d’utilitzar el lavabo petit situat just al darrere de la cuina. Però li feia massa mandra i es va limitar a posar els peus sobre la taula, i va constatar que faria quaranta-cinc anys al cap de tres mesos, i que aquell famós futur de què parlava tothom començava cada vegada més a formar part del passat. Els contorns dels ulls i de la boca ja estaven vorejats per una fina xarxa de petites arrugues, però sabia que continuava sent bonica i que tenia en el seu programa dues sessions infernals al gimnàs. Reconeixia que li costava cada cop més pujar a dalt de tot del pal durant les travessies marítimes amb el seu marit. Sempre era ella qui s’encarregava d’enfilar-s’hi quan calia —en Lars, el seu marit, patia fàcilment de vertigen.

Va dir-se també que els seus primers quaranta-cinc anys, malgrat alguns alts i baixos, havien estat globalment feliços. Tenia diners, una posició social, una casa envejable i un treball que adorava. Tenia un marit tendre que l’estimava i del qual ella, al cap de quinze anys de matrimoni, continuava bojament enamorada. I, a més, un amant agradable i aparentment perdurable, que era ben cert que no satisfeia la seva ànima però sí el seu cos en moments d’urgent necessitat.

Va somriure tot d’una pensant en en Mikael Blomkvist. Va preguntar-se quan s’armaria de valor per confessar-li que tenia un embolic amb la Harriet Vanger. Ni en Mikael ni la Harriet no havien dit mai ni piu de la seva relació, però l’Erika no era de la darrera fornada. Per una impressió sobtada arran d’un consell d’administració de l’agost, havia comprès que alguna cosa s’estava tramant en sorprendre un esguard que es van intercanviar en Mikael i la Harriet. Gata maula, havia intentat trucar-los a tots dos al mòbil més tard, al vespre, i no la va sorprendre constatar que els tenien desconnectats. Això, certament, no constituïa pas cap prova decisiva, però en les reunions següents havia remarcat que en Mikael no era localitzable al vespre. Fins i tot era divertir veure la rapidesa amb què la Harriet havia abandonat el restaurant després de l’assemblea general amb el pretext del cansament i de la necessitat d’anar a dormir. L’Erika no era gelosa ni volia portar la investigació més enllà, però tenia la intenció de fer-los la punyeta a tots dos en aquest tema.

No tenia per costum ficar el nas en els embolics de faldilles d’en Mikael —nombrosos i complicats alhora—, però esperava que d’aquella relació amb la Harriet no en sobrevinguessin problemes de direcció. Tanmateix, no s’hi atabalava; en Mikael estava dotat per submergir les seves coneixences femenines en una plàcida satisfacció, de la mateixa manera que sabia posar fi a un embolic sense fer-ne cap drama. Continuava sent sempre un bon amic de les seves antigues amants, i rarament s’havia trobat en dificultats.

Personalment, l’Erika Berger estava encantada de ser l’amiga i la confident d’en Mikael. En certs aspectes, era perfectament beneit i en altres era tan perspicaç que semblava ben bé un oracle. En Mikael mai no havia entès l’amor que ella tenia pel seu marit. Li costava avenir-se amb en Lars Beckman i mai no havia comprès per què l’Erika el considerava un ésser fascinador, càlid, excitant i generós, i sobretot desproveït de tants i tants defectes que ella detestava en molts homes. En Lars era l’home amb qui volia fer-se vella. Volia tenir fills amb ell, però això s’havia demostrat impossible i ara ja era massa tard. Però en la seva elecció de parella, no podia imaginar-se cap altra alternativa millor i més estable —un home amb qui ella podia tenir tota la confiança i que sempre era allí quan ella en tingués necessitat.

En Mikael era diferent. Era un home amb alguns trets de caràcter tan canviants que, als seus ulls, semblava a vegades dotat de múltiples personalitats. Pel costat professional, era caparrut i concentrat en la feina d’una manera quasi malaltissa.

S’apoderava d’una història i avançava de manera obstinada fins a un punt proper a la perfecció, on tots els aspectes estaven esclarits. Quan estava en el seu millor moment, era francament brillant, i si el moment no era tan bo, sempre era força millor que la mitjana. Semblava que posseís un do gairebé intuïtiu per ficar la banya en històries en les quals hi havia gat amagat i per deixar de banda allò que mai no seria més que un afer de pacotilla. En cap moment l’Erika no s’havia penedit d’haver-se associat amb en Mikael.

Mai no havia lamentat tampoc haver-se convertit en amant seva.

L’únic que havia entès la passió sexual de l’Erika Berger per en Mikael Blomkvist era el seu marit i l’entenia perquè ella gosava discutir amb ell sobre les seves necessitats. No es tractava d’una infidelitat, sinó d’un desig. Jeure amb en Mikael la submergia en unes delícies que cap altre home, incloent-hi en Lars, no li sabia procurar.

El sexe era important per a l’Erika Berger. Havia perdut la virginitat als catorze anys i havia passat una gran part de la seva adolescència frustrada buscant la satisfacció. Aleshores, ho havia tastat tot: relació apassionada amb companys de classe, relació complicada amb un professor molt més gran que ella, sexe per telèfon i sexe tou amb un neuròtic. Havia intentat tot el que li interessava en el terreny de l’erotisme. S’havia divertit amb la pràctica del bondage i havia estat membre del club Xtrem, que organitzava festes poc recomanables. Diverses vegades havia provat el sexe amb altres dones i havia constatat, decebuda, que allò no era per a ella i que les dones eren incapaces d’encendre-la com ho feia un home. O dos. Havia provat el sexe amb dos homes —en Lars i un galerista conegut.

S’havia adonat que el seu marit tenia una inclinació bisexual molt pronunciada i que ella mateixa quedava gairebé paralitzada pel plaer de sentir dos homes acariciant-la i satisfent-la, de la mateixa manera que sentia un plaer tèrbol quan veia el seu marit acariciat per un altre home. En Lars i ella havien reiterat aquella pràctica amb parelles regulars i els havia complagut.

Així, doncs, no era pas que la vida sexual amb en Lars fos avorrida i insatisfactòria. Era, simplement, que en Mikael Blomkvist li donava tota una altra experiència.

Tenia talent. Era, simplement, un refotut bon amant.

Tan bo que a ella li feia l’efecte que havia arribat a l’equilibri òptim amb en Lars com a marit i en Mikael com a amant substitut segons les necessitats. Ella no podia prescindir ni de l’un ni de l’altre i no tenia cap intenció de triar entre tots dos.

El que més la seduïa en la seva relació amb en Mikael era que no tenia cap mena de propensió a controlar-la. No era gelós en absolut i si ella mateixa havia tingut diverses crisis de gelosia al començament de la seva relació vint anys abans, després havia descobert que, en el seu cas, no tenia per què ser-ne, de gelosa. La seva relació es basava en l’amistat i ell era d’una lleialtat sense límits en el terreny de l’amistat. La seva relació podia sobreviure a proves pitjors.

L’Erika Berger era conscient de pertànyer a un cercle de gent l’estil de vida del qual no seria aprovat per l’Associació de Mestresses de Casa Cristianes de la Suècia profunda. Això no li plantejava cap problema. D’ençà que era jove, ja havia decidit que allò que feia al llit i la seva manera de viure la vida només era cosa d’ella. Però estava empipada de veure tants amics seus que xafardejaven sobre la seva relació amb en Mikael Blomkvist i que li estaven contínuament a sobre.

En Mikael era un home. Se’n podia anar d’un llit a l’altre sense que ningú piulés.

Ella, en canvi, era una dona i el fet que tingués un amant, un de sol, i amb la benedicció del seu marit —i que a més ella fos fidel al seu amant des de feia vint anys—, suscitava converses com a mínim interessants en els sopars a la ciutat. És ben clar que la gent no té res més a fer! Va rumiar un moment, va agafar tot seguit el telèfon i va trucar al seu marit.

—Sóc jo. Què fas, amor?

—Estic escrivint.

En Lars Beckman no era tan sols un artista plàstic; era sobretot un especialista en història de l’art i autor de diversos llibres sobre el tema. Participava regularment en el debat públic i importants societats d’arquitectes el consultaven tot sovint. Els sis últims mesos, havia treballat en la importància de la decoració artística dels edificis i en la qüestió del benestar experimentat per la gent en uns edificis i no en d’altres. El llibre havia anat agafant el caire d’un pamflet sobre el funcionalisme que, a parer de l’Erika, faria enrenou en el debat estètic.

—Te’n vas sortint?

—Sí. Això raja tot sol. I tu?

—Justament acabo de tancar el pròxim número. Dijous entrarà a la impremta.

—Enhorabona.

—Em sento com si m’haguessin buidat.

—Em sembla que estàs maquinant alguna cosa.

—Que tens previst res aquest vespre o et sabrà molt de greu si no vinc aquesta nit?

—Digue-li a en Blomkvist que està a punt de jugar amb foc —va dir en Lars.

—Em sembla que se li’n fot.

—D’acord. Digue-li que ets una bruixa insaciable i que es farà vell abans d’hora.

—Ja ho sap.

—Doncs en aquest cas ja només em falta suïcidar-me. Escriuré fins que caigui mort de son. Diverteix-te.

Van bescanviar petons per telèfon i en acabat l’Erika va trucar a en Mikael Blomkvist. Era a casa d’en Dag Svensson i la Mia Bergman a Enskede, perquè estaven acabant de recapitular al voltant d’alguns detalls no prou clars del llibre d’en Dag. Ella li va preguntar si estava compromès per a tota la nit o si podia considerar la possibilitat de fer una mica de massatge a una esquena adolorida.

—Ja tens les claus. Fes com si fossis a casa teva.

—Ja hi compto —va respondre ella—. Així, doncs, ens veiem d’aquí a una hora.

Va necessitar deu minuts per anar a peu fins a Bellmansgatan. Es va despullar, es va dutxar i va preparar-se un cafè ben curt; després va ficar-se dins el llit d’en Mikael i va esperar tota nua i plena d’impaciència.

Li va passar pel cap la idea que la satisfacció òptima per a ella seria probablement un triangle amorós amb el seu marit i en Mikael Blomkvist, cosa que, amb una probabilitat propera al cent per cent, mai no es faria realitat. En Mikael era heterosexual fins al punt que, per fer-li la guitza, ella l’acusava de ser homòfob.

Ni tan sols ho havia provat amb altres homes. Sospir. Allò només demostrava que no es pot tenir tot en aquest món.

Emprenyat, el gegant ros va arrufar les celles mentre, al volant del cotxe, anava avançant a quinze quilòmetres per hora per una pista forestal tan mal conservada que hi va haver un moment que va creure que, d’una manera o d’una altra, havia interpretat malament els senyals indicadors. Just quan la nit ja començava a caure, el camí va eixamplar-se i la casa finalment va aparèixer. Va aparcar, va parar el motor i va mirar al voltant. La casa era a una cinquantena llarga de metres.

Es trobava prop de Stallarholmen, no gaire lluny de Mariefred. Era una caseta senzilla dels anys cinquanta, construïda al mig del bosc. Entre els arbres, podia distingir una franja clara de glaç damunt el llac de Mälaren.

Li costava moltíssim entendre que a algú li pogués agradar passar el seu temps lliure en un bosc aïllat. Va baixar del cotxe, va tancar la porta i, instantàniament, es va sentir incòmode. El bosc li semblava immens i amenaçador. Se sentia observat.

Va començar a caminar cap al pati i després va sentir un soroll sobtat que va fer-lo parar en sec.

Va mirar fixament cap al bosc. Tot estava silenciós i tranquil en el crepuscle. Es va quedar quiet durant un parell de minuts, amb els sentits alerta, fins que va veure de cua d’ull una silueta que es movia a poc a poc entre els arbres. Quan va concentrar la mirada, la silueta es va quedar completament immòbil a una trentena de metres dins el bosc i va mirar-lo de fit a fit.

El gegant ros va tenir una vaga sensació de pànic. Va intentar distingir-ne detalls. Va veure un rostre fosc i angulós. La criatura semblava un nan d’aproximadament un metre d’alçada i portava un camuflatge que recordava un vestit fet de molsa i de branques d’avet. Un follet dels boscos? Un gnom? Eren perillosos?

El gegant ros va retenir un instant la respiració. Va notar que els cabells se li posaven de punta.

Tot seguit va aclucar vigorosament els ulls i va brandar el cap. Quan va tornar a mirar, l’ésser s’havia desplaçat una dotzena de metres cap a la dreta. No hi ha res.

Sabia que estava al·lucinant. Tanmateix, continuava distingint l’ésser entre els arbres. I de sobte l’ésser es va moure, es va atansar. Semblava que avancés de pressa i que descrivís un semicercle irregular per col·locar-se en posició d’atac.

El gegant ros va tornar en si i va afanyar-se a anar cap a la casa. Va trucar a la porta una mica massa fort, d’una manera massa apressada. Així que va sentir moviments humans a l’interior, el pànic el va abandonar. Va fer un cop d’ull per damunt de l’espatlla. No hi havia res.

Però no va respirar fins que la porta es va obrir. L’advocat Nils Erik Bjurman el va saludar educadament i va convidar-lo a entrar.

La Miriam Wu estava sense alè quan va pujar del local de les escombraries on havia baixat l’última bossa amb les coses que havia deixat la Lisbeth Salander. El pis estava esterilitzat i feia bona olor de sabó negre, de pintura i de cafè calent.

Això darrer era cosa de la Lisbeth. Estava asseguda en un tamboret i contemplava pensativa aquell pis tan despullat, on les cortines, les catifes, els tiquets dels descomptes de la nevera i el seu poti-poti tradicional del rebedor havien desaparegut miraculosament. Estava tota sorpresa de veure fins a quin punt ara el pis semblava tan gran.

La Miriam Wu i la Lisbeth Salander no tenien pas els mateixos gustos, ni en matèria de roba, ni de mobles, ni d’estimulació intel·lectual. Més exactament: la Miriam Wu tenia un gust i uns punts de vista molt concrets sobre com volia que fos casa seva, sobre els mobles que desitjava i sobre la roba que més l’afavoria. La Lisbeth Salander, segons la Mimmi, no en tenia gens, de gust.

Un cop va haver inspeccionat el pis de Lundagatan amb els ulls d’un especulador, totes dues van parlamentar i la Mimmi va concloure que caldria treure-ho pràcticament tot. Sobretot aquell sofà ronyós i de color marronós que hi havia al menjador. Volia guardar res, la Lisbeth? No. Així, doncs, la Mimmi es va passar unes quantes jornades i unes quantes hores cada vespre durant quinze dies llençant els vells mobles recuperats dels contenidors d’escombraries, netejant els armaris, fregant i rascant la banyera i repintant la cuina, el menjador, el dormitori i el rebedor, així com polint el parquet del menjador sala d’estar.

La Lisbeth era completament hermètica a aquella mena d’exercicis, però havia anat a veure-ho i havia descobert, tota fascinada, l’obra de la Mimmi. Ara el pis estava buit, llevat d’una tauleta de cuina de fusta massissa que la Mimmi tenia la intenció de polir i envernissar, dos tamborets sòlids de què la Lisbeth s’havia apropiat quan un veí de l’escala havia netejat les seves golfes i una prestatgeria robusta del menjador que la Mimmi considerava que encara podia aprofitar.

—Em trasllado aquest cap de setmana. Estàs segura que no te’n penediràs?

—No el necessito, aquest pis.

—Però si és un pis genial. Vull dir, n’hi ha de més grans i de millors, però en altres barris diferents de Söder, i les despeses són mínimes. Lisbeth, t’estàs perdent una fortuna amb això de no vendre’l.

—Ja tinc prou diners per tirar endavant.

La Mimmi va callar, sense saber gaire com interpretar els comentaris lacònics de la Lisbeth.

—I on viuràs tu ara?

La Lisbeth no va respondre.

—Podré venir-te a veure?

—De moment, no.

La Lisbeth va obrir el seu sarró i en va treure uns papers que va allargar a la Mimmi.

—M’he encarregat del contracte amb la copropietat. Tal com et deia, no puc rellogar-lo. Així, doncs, el més senzill és que jo declari que vius amb mi i que et vengui la meitat del pis. El preu de venda és d’una corona. Cal que signis el contracte.

La Mimmi va agafar el bolígraf i va posar la seva signatura i la seva data de naixement en el document.

—I amb això ja n’hi ha prou?

—Sí.

—Lisbeth, jo no vull posar en dubte el teu senderi, però ja t’has adonat que m’acabes de regalar la meitat del teu pis? No hi tinc res en contra, però no voldria que te’n penedissis un dia i que això creés mal rotllo entre nosaltres.

—Mai no tindrem cap mal rotllo. Vull que visquis aquí. Això és tot.

—Però de franc. Sense cap compensació. Estàs com un llum.

—Tu encarrega’t de les meves cartes. Aquesta és l’única condició.

—Això em tindrà ocupada quatre segons a la setmana. Però, escolta, almenys tens la intenció de venir de tant en tant a fer l’amor amb mi?

La Lisbeth va mirar de fit a fit la Mimmi. Va quedar-se un instant sense dir res.

—Mimmi, jo em deleixo per fer l’amor amb tu, però això no forma part del contracte. T’hi pots negar sempre que vulguis.

La Mimmi va sospirar.

—I jo que ja començava a fer-me la idea de poder-me sentir com una dona amistançada. Ja saps què vull dir, amb una mestressa que em pagui un piset i que es presenti de tant en tant per fer una rebolcada amb mi. Lisbeth, has d’entendre que et trobi completament guillada.

La Lisbeth no va respondre. Després la Mimmi es va aixecar tota resoluda, se’n va anar cap al menjador i va apagar la bombeta que penjava tota despullada del sostre.

—Vine cap aquí.

La Lisbeth va seguir-la.

—Mai no he fet l’amor per terra en un pis acabat de pintar i encara sense mobles. Però un dia vaig veure una pel·lícula d’en Marlon Brando que passava a París i ell s’estava amb una noia.

La Lisbeth va abaixar els ulls fins al parquet.

—Tinc ganes de divertir-me. I tu?

—Jo en tinc gairebé sempre.

—Doncs aquest vespre em ve gust de ser jo qui porti la veu cantant. Sóc jo que decideixo. Despulla’t.

El rostre de la Lisbeth es va il·luminar tot d’una amb una mitja rialla. Es va despullar. Només li van caldre deu segons.

—Estira’t de panxa a terra.

La Lisbeth va obeir. El parquet era fred i la pell se li va posar de gallina. La Mimmi va utilitzar la samarreta de la Lisbeth que duia la inscripció You have the right to remain silent per lligar-li les mans a l’esquena.

De sobte, la Lisbeth va pensar que aquell bacó de l’advocat Nils Bjurman també l’havia lligada de la mateixa manera dos anys enrere.

Però totes les semblances s’acabaven aquí.

Amb la Mimmi, la Lisbeth es limitava a esperar-se tota plena de desig. Es va deixar fer dòcilment quan la Mimmi la va fer girar de cara i li va separar les cames.

En la penombra, va veure com la Mimmi també es desvestia, i va quedar fascinada per la curvatura dels seus pits. Després la Mimmi li va cobrir els ulls amb la samarreta que s’acabava de treure. La Lisbeth va sentir un fregadís de roba quan la Mimmi va acabar de despullar-se. Uns quants segons més tard, va notar la llengua de la Mimmi per damunt del seu ventre, just sobre el melic, i els seus dits a l’interior de les cuixes. Tot d’un plegat es va excitar com feia molt de temps que no li passava. Va tancar els ulls sota la bena i va deixar que fos la Mimmi qui anés marcant el ritme.





Capítol 8


Dilluns, 14 de febrer / Dissabte, 19 de febrer

En Dragan Armansky va aixecar els ulls en sentir el copet fet amb la punta d’una sabata a la porta i va veure la Lisbeth Salander. Portava dos vasos de la màquina dels cappuccinos, un a cada mà. Va deixar el bolígraf sobre la taula sense pressa i va apartar l’informe.

—Hola —va dir ella.

—Hola —li va respondre l’Armansky.

—És una visita amistosa —va dir ella—. Puc passar?

En Dragan Armansky va tancar els ulls durant un segon. Després va indicar la butaca de les visites. Va fer un cop d’ull al rellotge. Eren dos quarts de set de la tarda. La Lisbeth Salander li va allargar un dels vasos i es va asseure. Van estar un moment observant-se.

—Més d’un any —va dir en Dragan. La Lisbeth va fer que sí amb el cap.

—Que estàs enfadat?

—Hauria d’estar-ne?

—No vaig dir-te adéu.

En Dragan va arrufar el nas. Se sentia alleujat de comprovar que almenys la Lisbeth Salander no era morta. Però va sentir també una violenta irritació i un cansament.

—No sé què dir —va respondre—. No tens cap obligació d’informar-me de les teves ocupacions. Què vols?

La veu li va sonar més freda del que hauria volgut.

—No ho sé ben bé. Em penso que he vingut més que res a dir-te hola.

—Necessites feina? No tinc intenció de recórrer a tu de nou.

Ella va fer que no amb el cap.

—Treballes en algun altre lloc?

Ella va tornar a fer que no. Semblava que intentés dir alguna cosa. En Dragan es va esperar.

—He estat de viatge —va acabar dient—. No fa gaire que he tornat a Suècia.

L’Armansky va moure pensativament el cap i la va examinar. De sobte es va adonar que la Lisbeth Salander havia canviat. Tenia una espècie de nova… maduresa en la tria de la roba i en el comportament. I s’havia embotit els sostenidors.

—Has canviat. On eres?

—Una mica pertot arreu… —va respondre ella evasivament, però després va reaccionar quan va veure la seva expressió irritada—. Vaig anar a Itàlia, i després vaig continuar per l’Orient Mitjà i fins a Hong-Kong via Bangkok. Em vaig quedar una mica a Austràlia i a Nova Zelanda i vaig anar saltant per les illes del Pacífic. Vaig passar un mes a Tahití. Després vaig travessar els Estats Units i els darrers mesos els he passat a les Antilles.

Ell va assentir-hi.

—No sé per què no vaig dir adéu a ningú.

—Doncs perquè, si he de dir les coses pel seu nom, se te’n refot de l’altra gent —va dir en Dragan Armansky, amb una veu objectiva.

La Lisbeth Salander va mossegar-se el llavi. Va reflexionar un instant.

Segurament era veritat allò que ell deia, però va sentir com a injusta l’acusació.

—En general, més aviat són els altres a qui se’ls en fot de mi.

—Collonades —va respondre l’Armansky—. Tens un problema d’actitud i tractes la gent que intenta fer-se realment amiga teva com si fossin una merda. Es tan senzill com això.

Silenci.

—Vols que me’n vagi?

—Fes el que vulguis. És el que sempre has fet. Però si ara te’n vas, no et vull tornar a veure mai més.

La Lisbeth Salander va tenir una por sobtada. Va sentir que aquell home, que ella respectava, estava a punt de rebutjar-la. No sabia pas què dir.

—Ja fa dos anys que en Holger Palmgren va tenir l’hemorràgia cerebral. No l’has anat a veure ni una sola vegada —va continuar l’Armansky d’una manera inexorable.

La Lisbeth va mirar fixament l’Armansky amb uns ulls totalment sorpresos.

—En Palmgren encara és viu?

—O sigui que ni tan sols saps si és mort o viu.

—Els metges van dir que…

—Els metges van dir moltes coses —va tallar-la l’Armansky—. Estava molt malalt i no podia comunicar-se amb el seu entorn. Aquest darrer any, el seu estat ha millorat molt. Li costa parlar, balbuceja i se l’ha d’escoltar amb molta atenció per entendre el que diu. Necessita ajuda per a moltes coses, però ja pot anar al lavabo tot sol. La gent que l’aprecien l’acostumen a anar a veure.

La Lisbeth va quedar muda. Va ser ella qui va descobrir en Palmgren sense sentits al seu pis quan va tenir l’atac dos anys abans. Va cridar l’ambulància, i els metges van moure el cap i van constatar que el pronòstic no era gaire optimista. La primera setmana, ella es va instal·lar de forma permanent a l’hospital, fins que un metge li va dir que en Palmgren estava en coma i que hi havia molt pocs símptomes que indiquessin que pogués despertar-se algun dia. Des d’aleshores, ella va deixar de preocupar-se’n i el va esborrar de la seva vida. Es va aixecar i va abandonar l’hospital sense mirar cap endarrere. I aparentment sense controlar els esdeveniments.

Va arrufar les celles. Va ser a partir d’aleshores que es va enredar amb l’advocat Nils Bjurman i que aquell porc va acaparar una gran part de la seva atenció. Però ningú, ni tan sols l’Armansky, no li havia explicat que en Palmgren encara era viu, i menys encara que potser estava en via de recuperació. Per la seva banda, ella mai no havia contemplat aquella possibilitat.

De sobte, va notar com se li omplien de llàgrimes els ulls. Mai abans no s’havia sentit tan avergonyida, tan miserable i egoista. I mai no s’havia deixat esbroncar amb un to tan dur i tan sord. Va abaixar el cap.

No van dir-se res durant una estona. Va ser l’Armansky qui va trencar el silenci.

—Com estàs?

La Lisbeth va arronsar les espatlles.

—De què vius? Tens alguna feina?

—No, no tinc feina i no sé pas a què vull dedicar-me. Però tinc prou diners per tirar endavant.

L’Armansky la va escrutar amb els seus ulls penetrants.

—Només he passat a saludar-te… no busco feina. No ho sé… així i tot, potser m’agradaria fer alguna feina per a tu, si en un moment determinat em necessites, però llavors caldria que fos alguna cosa interessant.

—M’imagino que no em vols explicar què va succeir a Hedestad l’any passat, oi?

La Lisbeth no va dir res.

—I prou que va passar-hi alguna cosa, allà baix. En Martin Vanger es va matar amb el cotxe després que tu haguessis vingut aquí a buscar material de vigilància perquè havíeu rebut amenaces. I la seva germana va ressuscitar. Com a notícia bomba no està gens malament.

—Vaig prometre que no en parlaria.

L’Armansky va fer que sí amb el cap.

—I suposo que tampoc no em pots parlar del teu paper en el cas Wennerström…

—Vaig ajudar en Kalle Blomkvist en les seves investigacions —la seva veu va refredar-se tot de cop—. Això és tot. No vull barrejar-me amb tot això.

—En Mikael Blomkvist t’ha estat buscant com un boig. Encara truca com a mínim una vegada al mes per preguntar-me si tinc notícies teves. Un altre que estava amoïnat.

La Lisbeth va guardar silenci, però l’Armansky va notar que la boca se li transformava en un tret rígid.

—No sé què pensar d’aquest home —va continuar l’Armansky—. Però el cas és que, com jo, es preocupa seriosament per tu. El vaig conèixer la tardor passada. Ell tampoc no volia parlar de Hedestad.

La Lisbeth Salander no volia parlar d’en Mikael Blomkvist.

—He passat només per saludar-te i per informar-te que ja he tornat a la ciutat. No sé si m’hi quedaré. Aquí tens el meu número del mòbil i la meva nova adreça de correu electrònic, per si necessites posar-te en contacte amb mi.

Va allargar un tros de paper a l’Armansky i es va aixecar. Ell el va agafar. Ja havia arribat a la porta quan ell la va tornar a cridar.

—Espera’t un segon. Què penses fer?

—Aniré a veure en Holger Palmgren.

—Bé. Però vull dir… de feina…

Ella se’l va mirar amb uns ulls pensarosos.

—No ho sé.

—Però bé cal que et guanyis la vida.

—Ja t’he dit que en tinc prou per tirar endavant.

L’Armansky es va inclinar cap endarrere en la butaca i va reflexionar. Quan es tractava de la Lisbeth Salander, mai no sabia ben bé com havia d’interpretar les seves paraules.

—Estava tan enrabiat amb tu després de la teva desaparició que ja havia decidit pràcticament que mai no recorreria a tu… —Va fer una ganyota—. No me’n puc refiar. Però ets una fura excepcional. Potser tinc una feina en curs que et podria convenir.

Ella va fer que no amb el cap. Però va tornar cap a la seva taula.

—No vull cap feina teva. Vull dir, no necessito calés. T’ho dic de debò. Sóc econòmicament independent.

En Dragan Armansky va arrufar les celles amb un gest de dubte. Finalment, va assentir-hi.

—D’acord, ets econòmicament independent, vés a saber què vol dir això. Confio en la teva paraula. Però si necessites feina…

—Dragan, ets la segona persona que he vingut a veure d’ençà que he tornat. No necessito els teus calés. Dit això, el cert és que durant uns quants anys has estat una de les poques persones que jo he respectat.

—Entesos. Però tothom necessita guanyar-se la vida.

—Em sap greu, però ja no m’interessa investigar per a tu. Posa’t en contacte amb mi quan topis amb un veritable problema.

—Quina mena de problema?

—Un problema d’aquells que no saps com resoldre. Quan quedes bloquejat i ja no saps què fer i la situació és desesperada. Si he de treballar per a tu, cal que em portis alguna cosa que m’interessi. Potser alguna cosa d’intervenció.

—D’intervenció? Tu? Que desapareixes sense deixar ni rastre quan et convé?

—Para el carro. Mai no t’he fallat quan ja t’havia acceptat un encàrrec.

En Dragan Armansky se la va mirar, desemparat. La noció d’unitat d’intervenció era una cosa del seu argot, es tractava de treball sobre el terreny. Anava des de la protecció més propera a càrrec d’algun escorta personal fins a missions de vigilància particular en exposicions d’art. El seu equip d’intervenció estava constituït per veterans sòlids i estables, sovint amb experiència a la policia. A més, el noranta per cent eren homes. La Lisbeth Salander representava quelcom diametralment oposat a tots els criteris que ell havia formulat davant el personal de les unitats d’intervenció de Milton Security.

—Home… —va dir ell, dubtant.

—No t’hi trenquis el cap. Només accepto feines que m’interessin, i és molt probable que t’hagi de dir que no. Fes-m’ho saber, si et trobes amb un problema realment gruixut. Sóc bona per als enigmes.

Va girar cua i va desaparèixer per la porta. En Dragan Armansky va moure el cap. Està completament sonada. De debò, completament sonada.

Un segon després, la Lisbeth Salander va tornar a la porta.

—Per cert… Tens dos paios que s’han dedicat tot un mes a protegir aquesta actriu, com es diu ara, la Christine Ruterford, d’aquell boig que li va escriure unes cartes d’amenaces anònimes. Us penseu que és cosa d’algú molt proper a ella, vistos tots els detalls que l’autor de les cartes coneix sobre la seva vida.

En Dragan Armansky es va mirar la Lisbeth Salander de fit a fit. Un corrent elèctric li va recórrer el cos de dalt a baix. Ja hi tornem a ser. Parlava d’un assumpte que no podia conèixer en absolut. No pot ser que n’estigui al corrent.

—I quèèè…?

—Treu-t’ho del cap. És una enganyifa. Són ella i el seu company els qui escriuen les cartes, per tal de cridar l’atenció. D’aquí a pocs dies en tornarà a rebre una altra i la filtraran als mitjans la setmana que ve. Corres el risc que acusin Milton de la filtració. L’hauries d’esborrar dels teus clients.

Abans que en Dragan Armansky hagués tingut temps de fer-li cap pregunta, ella ja havia desaparegut. Ell va quedar-se, doncs, mirant la porta buida. No podia saber res del cas Ruterford. Per força havia de tenir algun confident a Milton que coneixia l’assumpte. Però ell mateix, el cap del grup d’intervenció i les poques persones que investigaven sobre les amenaces… tots eren uns professionals contrastats i fiables. L’Armansky es va fregar la barbeta. O bé, per un atzar increïble, potser coneixia la Christine Ruterford o un dels seus amics o…

Va mirar la seva taula de treball. La carpeta del cas Ruterford estava tancada amb clau al calaix del seu despatx. I el despatx estava connectat a l’alarma. Es va mossegar pensativament el llavi, va mirar quina hora era una altra vegada i va comprovar que en Harry Fransson, el cap de la secció tècnica, ja havia plegat. Va engegar el programa de correu electrònic i va enviar un missatge a en Fransson en el qual li demanava que instal·lés una càmera de vigilància amagada al seu despatx, l’endemà mateix.

La Lisbeth Salander va tornar directament a casa seva de Fiskaregatan. Va apressar el pas amb la sensació sobtada que es tractava d’una cosa urgent.

Va trucar a l’hospital de Söder i, després d’haver insistit un moment en diferents serveis, va aconseguir localitzar en Holger Palmgren. Feia catorze mesos que es trobava al centre de reeducació d’Ersta. Li van tornar al pensament les imatges de la residència on havia estat la seva mare, perquè allò tampoc no devia ser gaire diferent. Quan hi va trucar, li van dir que estava a punt d’anar-se’n a dormir, però que podia visitar-lo l’endemà.

La Lisbeth es va passar aquell vespre caminant amunt i avall pel pis. Se sentia incòmoda. Al final, es va ficar al llit ben d’hora i es va adormir quasi immediatament. Es va despertar a les set del matí, es va dutxar i va baixar a esmorzar al 7-Eleven. Cap a les vuit se’n va anar a l’agència de lloguer de cotxes de Ringvägen. Cal que tingui un cotxe. Va llogar el mateix Nissan Micra de quan havia anat a recuperar les coses de la seva mare.

Mentre aparcava al centre de reeducació d’Ersta estava tota nerviosa, però es va armar de valor, va entrar a la recepció i va demanar per veure en Holger Palmgren.

La dona de la recepció, Margit segons el distintiu, va consultar uns papers i va explicar que en aquells moments es trobava en una sessió de reeducació i que no tornaria fins a les onze. Li va dir que podia esperar-se a la sala d’espera o tornar més tard. La Lisbeth se’n va tornar a l’aparcament, va seure al cotxe i va fumar-se tres cigarrets. A les onze, va tornar a la recepció. Li van indicar el menjador, pel passadís a la dreta i després de seguida a l’esquerra.

Va aturar-se a la porta i va buscar amb els ulls en Holger Palmgren en un menjador que era mig buit. Tenia el rostre girat cap on ella era, però tota la seva capacitat de concentració estava dirigida en aquells moments envers un plat.

Agafava la forquilla amb una mà maldestra i feia un gran esforç per conduir els aliments cap a la boca. Hi fracassava aproximadament un cop de cada tres i llavors deixava caure el que hi havia a la forquilla.

Se’l veia gris fosc i enfonsat, i semblava que tingués cent anys. Tenia el rostre estranyament paralitzat. Seia en una cadira de rodes. Només llavors la Lisbeth Salander va acceptar el fet que encara vivia i que l’Armansky no li havia mentit.

En Holger Palmgren va renegar interiorment quan, per tercera vegada, va intentar arreplegar una porció del gratinat dels macarrons amb la forquilla. Es resignava a no poder caminar i a no poder fer un munt de gestos. Però no podia sofrir no poder menjar correctament i bavejar com una criatura.

Intel·lectualment, sabia molt bé el que havia de fer. Col·locar la forquilla amb una bona inclinació, empènyer, aixecar-la i portar-la a la boca. Però hi havia un problema amb la coordinació. Semblava que la mà visqués la seva pròpia vida.

Quan donava l’ordre d’aixecar, la mà empenyia lentament cap al costat. Quan la portava a la boca, la mà canviava de direcció en el darrer moment i se n’anava cap a la galta o a la barbeta.

Però ell sabia que la reeducació donava resultats. Gairebé sis mesos enrere, la mà li tremolava de tal manera que no arribava a engolir ni una sola bocinada ell tot sol. Ara, en canvi, els àpats es desenvolupaven molt a poc a poc, certament, però així i tot aconseguia poder menjar tot sol. No tenia cap intenció de deixar-ho córrer fins que no hagués recuperat el control dels seus membres.

Va abaixar la forquilla per agafar una altra bocinada, quan una mà se li va avançar des del darrere i li va agafar suaument la forquilla. Va veure com la forquilla arreplegava una porció del gratinat dels macarrons i com aixecava el menjar. Va reconèixer immediatament aquella fina mà de nina, va girar el cap i va trobar els ulls de la Lisbeth Salander a menys de deu centímetres del seu rostre. El seu esguard estava a l’expectativa. Semblava angoixada.

Una bona estona, en Palmgren va restar immòbil i va mirar de fit a fit el seu rostre. De sobte, el cor se li va posar a bategar d’una manera increïble. Després va obrir la boca i va acceptar l’aliment.

Ella el va peixar, una bocinada rere l’altra. Normalment, en Palmgren no podia sofrir que l’ajudessin en els àpats, però va comprendre la necessitat de la Lisbeth Salander. No es tractava pas d’ell, que era una nosa impotent. Ella el peixava amb una espècie de gest d’humilitat —una actitud afectuosa extremament rara en ella.

Li preparava les racions amb una bona mida i s’esperava que acabés de mastegar.

Quan li va ensenyar el vas amb la canya, li va allargar calmosament perquè pogués beure.

No van dir-se ni una sola paraula durant tot l’àpat. Quan es va haver empassat la darrera bocinada, ella va deixar la forquilla a la taula i va interrogar-lo amb la mirada. Ell va fer que no amb el cap. No, gràcies, no en vull més.

En Holger Palmgren es va deixar anar a la cadira de rodes i va respirar fondo. La Lisbeth va agafar el tovalló i li va eixugar la boca. Ell va sentir-se tot d’un plegat com un padrí de la màfia en una pel·lícula americana en què un capo di tutti capi testimoniava el seu respecte. Se la va imaginar fent-li un petó a la mà, i aquella imatge ridícula el va fer somriure.

—Creus que és possible prendre cafè, aquí?

Ell es va empatollar. Els llavis i la llengua no volien articular els mots correctament. Tenia la boca rígida.

—Ia’l carro dsrvei lla rcó. —Hi ha el carro del servei allà al racó.

—En vols? Amb llet i sense sucre com abans?

Va fer que sí amb el cap. Ella va aixecar la safata i va tornar un minut més tard amb dues tasses de cafè. Va notar que ella prenia el cafè sol, cosa que era ben poc habitual. Va somriure en veure que ella havia guardat la canya del seu vas de llet per a la tassa del cafè. No van dir-se res. En Holger Palmgren tenia mil coses a dir, però tot d’una se sentia incapaç d’articular ni una sola síl·laba. En canvi, els seus ulls es van trobar unes quantes vegades. La Lisbeth Salander feia un posat terriblement culpable. Al final, ella va trencar el silenci.

—Em creia que eres mort —va dir—. T’ho ben asseguro, no sabia que eres viu. Si ho hagués sabut, mai no hauria… t’hauria vingut a veure ja faria molt de temps.

Ell va fer que sí amb el cap.

—Perdona’m.

Ell va tornar a fer que sí. Va somriure. El seu somrís era de biaix, una curvatura dels llavis.

—Estaves en coma i els metges deien que estaves a punt de morir. Es pensaven que et moriries aquell dia i jo…, jo simplement me’n vaig anar. Podràs perdonar-m’ho algun dia?

Ell va aixecar la mà i la va deixar caure sobre la maneta de la Lisbeth. Ella va agafar-la amb força, l’hi va estrènyer i al final va respirar.

—Vies despargut. —Havies desaparegut.

—Vas parlar amb en Dragan Armansky.

Ell va fer que sí amb el cap.

—He estat de viatge. Me n’havia d’anar. No vaig dir adéu a ningú i me’n vaig anar, simplement. Vas patir per mi?

Ell va fer que no amb el cap.

—Mai no t’hauràs de preocupar per mi.

—No aig ptir mai. Tu empre ten surts. Pro l’Armsky sí que patia. —No vaig patir mai. Tu sempre te’n surts. Però l’Armansky sí que patia.

Ella va somriure per primera vegada i en Holger Palmgren es va relaxar. Era la seva mitja rialla acostumada. Va examinar-la, va comparar el record que en tenia amb la noia que ara veia davant seu. Havia canviat. Anava ben vestida, neta i cuidada. Havia perdut aquella anella del llavi i… hmmm… el seu tatuatge de la vespa del coll també havia desaparegut. Tenia un aspecte adult. Va riure tot d’una per primera vegada des de feia setmanes. Semblava que hagués tingut un accés de tos.

El somriure de la Lisbeth encara va sortir més de gairell i ella va experimentar de cop una escalfor que envaïa el seu cor, una escalfor que feia molt de temps que no sentia.

—T na sortt bé. —Te n’has sortit bé.

Li va indicar els vestits. Ella va fer que sí amb el cap.

—Sí, me’n surto la mar de bé.

—Om va’l nou ttor? —Com va el nou tutor?

En Holger Palmgren va veure com canviava i com s’enfosquia el rostre de la Lisbeth. La boca se li va estrebar una mica. Ella se’l va mirar amb uns ulls càndids.

—Està bé… el tinc sota control.

Les celles d’en Palmgren es van contreure en un punt d’interrogació. La Lisbeth va mirar al voltant del menjador i va canviar de tema.

—Quant temps fa que ets aquí?

En Palmgren no era de la primera volada. Havia tingut un atac i li costava d’enraonar i de coordinar els moviments, però les seves capacitats de comprensió estaven intactes i el seu radar va notar immediatament la diferència de to en la veu de la Lisbeth Salander. En el transcurs dels anys en què l’havia tractada havia entès que ella no li mentia mai directament, però que tampoc no li era del tot franca. La seva manera de mentir consistia a desviar la seva atenció. Definitivament, el nou tutor no era sant de la seva devoció. Cosa que no va sorprendre gens en Holger Palmgren.

Tot d’una, va sentir-se tot contrit. Tantes vegades que havia tingut la intenció de posar-se en contacte amb el seu col·lega Nils Bjurman per demanar-li com estava la Lisbeth Salander i tantes vegades que s’havia abstingut de fer-ho, per què no va oposar-se que la sotmetessin a tutela quan encara tenia forces per fer-ho? Ell sabia per què —d’una manera certament egoista, havia volgut mantenir viu el contacte amb ella. Li agradava aquella refotuda mossa tan complicada com si fos la filla que mai no havia tingut, i necessitava alguna raó per mantenir el contacte amb ella. I també era massa difícil i massa feixuc per a una nosa com ell, i en una residència, posar-se a furgar quan es trobava en un estat en què ni tan sols es podia obrir la bragueta quan anava al lavabo. Tenia la impressió que, en realitat, era ell qui havia traït la Lisbeth Salander. Però ella sempre sobreviu… És la persona més competent que hagi conegut mai.

—El trbl.

—No t’entenc.

—El tribnal.

—El tribunal? Què vols dir?

—S’ha nular a tva tut… tut… tutela.

El rostre d’en Holger Palmgren es va tornar vermell i es va arquejar en veure que no li sortien les paraules. La mà de la Lisbeth va agafar-lo del braç i l’hi va estrènyer suaument.

—Holger… no pateixis per mi. Ja tinc previst abordar el tema de la meva tutela ben aviat. Tu no t’hi has d’amoïnar… però pot molt ben ser que necessiti els teus consells en el moment oportú. Què et sembla? Podràs ser el meu advocat si et necessito?

Ell va fer que no amb el cap.

—Assa vell —va donar un cop amb els artells de les mans—. Vell… xruc.

—Sí, ets un vell xaruc dels pebrots si adoptes aquesta actitud. Necessito un advocat. I et vull a tu. Potser no podràs fer cap al·legat davant el tribunal, però em podràs aconsellar quan em convingui. Entesos?

Ell va tornar a fer que no. Després va fer que sí.

—Eu all?

—No t’entenc.

—Quin é el teu tball? L’Armski no. —Quin és el teu treball? L’Armansky no.

La Lisbeth va dubtar un minut tot reflexionant sobre la manera d’explicar la seva situació. Era complicat.

—Holger, ja no treballo per a l’Armansky. No necessito treballar per guanyar-me les garrofes. Tinc diners i estic la mar de bé.

Les celles d’en Palmgren es van contreure de bell nou.

—D’ara endavant penso venir-te a veure tot sovint. Ja t’ho explicaré… però no cal que anem massa de pressa. De moment, hi ha una altra cosa que em ve molt de gust de fer.

Es va inclinar cap endavant, va pujar una bossa sobre la taula i en va treure un tauler d’escacs.

—Ja fa dos anys que no he tingut l’oportunitat de guanyar-te.

Ell s’hi va resignar. Aquella noia tenia alguna cosa tèrbola entre mans que no li volia explicar. Estava convençut que ell hi tindria algunes coses a dir, però tenia prou confiança en ella per saber que, fes el que fes, potser era Jurídicament Dubtós, però no un delicte contra les Lleis de Déu. I és que, contràriament a la majoria de la gent, en Holger Palmgren estava segur que la Lisbeth Salander era una persona autènticament moral. El problema era que la seva moral no es corresponia sempre amb la que la llei preconitzava.

Va disposar els escacs davant seu i ell va comprendre, amb gran sorpresa per part seva, que es tractava del seu tauler. Devia robar-lo del pis després de tenir l’atac. Potser com un record? Ella li va deixar les blanques. De sobte, ell va sentir-se tan feliç com un brivall.

La Lisbeth Salander es va quedar amb en Holger Palmgren durant un parell d’hores. Ja l’havia guanyat tres vegades quan va venir una infermera a interrompre les seves batusses damunt del tauler per explicar que era l’hora de la sessió de reeducació de la tarda. La Lisbeth va arreplegar les peces i va plegar el tauler.

—Pot dir-me en què consisteix la reeducació? —va dir-li a la infermera.

—Entrenament muscular i coordinació. I prou que fem progressos, oi?

La darrera pregunta anava adreçada a en Holger Palmgren. Ell va fer que sí amb el cap.

—Ja aconsegueix caminar uns quants metres. Aquest estiu ja es podrà passejar tot sol pel parc. És la seva filla?

Els ulls de la Lisbeth i d’en Holger Palmgren es van encreuar.

—Illa dptiva. —Filla adoptiva.

—Què bé que l’hagis vingut a veure. Traducció: i on collons has estat durant tots aquests mesos?

La Lisbeth va ignorar la crítica subliminal. Va inclinar-se i va besar-li la galta.

—Divendres tornaré a venir.

En Holger Plamgren es va aixecar amb penes i treballs de la cadira. Van caminar junts fins a un ascensor, on els seus camins es van separar. Així que les portes de l’ascensor es van haver tancat, ella va córrer cap a la recepció i va demanar de poder parlar amb el responsable. Li van indicar un tal Dr. A. Sivarnandan, que va trobar en un despatx allunyat del passadís. S’hi va presentar i va explicar que era la filla adoptiva d’en Holger Palmgren.

—Voldria saber com està i com li aniran les coses.

El Dr. Sivarnandan va obrir la carpeta d’en Holger Palmgren i va llegir-ne les primeres pàgines. Tenia la pell gravada i un bigoti tot finet que irritava la Lisbeth.

Al final va aixecar els ulls. Parlava de manera sorprenent amb un accent finlandès.

Semblava ben bé un personatge dels Moomin[4].

—No tinc cap nota que indiqui que el senyor Palmgren tingui cap filla o cap filla adoptiva. De fet, el seu parent més pròxim sembla que és un cosí de vuitanta-sis anys del Jämtland.

—Ell es va ocupar de mi des dels tretze anys i fins que va tenir l’atac. Jo en tenia vint-i-quatre, aleshores.

Va furgar dins la butxaca interior del vestit i va llançar un bolígraf sobre la taula, davant del Dr. A. Sivarnandan.

—Em dic Lisbeth Salander. Apunti el meu nom a la carpeta. Sóc el seu parent més pròxim en aquest món.

—És possible —va respondre A. Sivarnandan, impertèrrit—. Però trobo que, per ser el seu parent més pròxim, has trigat bastant a donar senyals de vida. Pel que sé, només hi ha una sola persona, que ni tan sols és de la família, que l’ha vingut a veure de tant en tant. És la persona a qui s’ha d’avisar si el seu estat empitjorés o si es morís.

—En Dragan Armansky, sens dubte.

El Dr. A. Sivarnandan va arrufar les celles i va moure pensativament el cap.

—El nom és correcte. Això vol dir que el coneixes.

—Li pot trucar i comprovar qui sóc.

—No caldrà. Ja et crec. M’han explicat que t’has passat un parell d’hores jugant amb el senyor Palmgren als escacs. Però, sigui com sigui, no puc parlar del seu estat de salut amb tu sense que ell hi doni el vistiplau.

—I ell mai no donarà aquest vistiplau, tossut com és, aquesta vella mula. Sosté la teoria que no m’ha de carregar amb els seus dolors i que ell sempre és responsable de mi, i no al revés. L’hi explicaré… durant dos anys em vaig pensar que en Palmgren era mort. Vaig assabentar-me ahir mateix que encara vivia. Si hagués sabut que… és difícil d’explicar, però vull saber quin és el seu pronòstic i si es curarà.

El Dr. A. Sivarnandan va agafar el bolígraf i va apuntar minuciosament el nom de la Lisbeth Salander a la carpeta d’en Holger Palmgren. Li va demanar el número del carnet d’identitat i el número de telèfon.

—Molt bé, ara ets formalment la seva filla adoptiva. No és que això sigui del tot correcte, però al capdavall ets la primera persona que l’ha vingut a veure de Nadal ençà, quan va venir el senyor Armansky… Bé, ja l’has vist i has pogut comprovar que té problemes de coordinació i dificultats per parlar. Va tenir un atac cerebral.

—Ja ho sé. Sóc jo qui el va trobar i qui va trucar a l’ambulància.

—Justa la fusta. Doncs sàpigues que va passar-se tres mesos a cures intensives. Va estar en coma durant un llarg període. Generalment, els pacients no se’n surten, però a vegades això passa. Aparentment no era la seva hora. Al començament el van traslladar a un servei de geriatria per a malalts crònics que es troben en una incapacitat total per ocupar-se de si mateixos. Però, contra tot pronòstic, va mostrar símptomes de millora i llavors el van traslladar cap aquí, a reeducació, ara fa nou mesos.

—I el pronòstic de futur?

El Dr. A. Sivarnandan va separar les mans en un gest d’impotència.

—Necessitaries una bola de vidre de més bona qualitat que la meva. Si t’he de ser franc, no en tinc ni idea. Pot tenir una altra hemorràgia cerebral aquesta mateixa nit i morir-se demà al matí. O pot viure una vida relativament normal durant vint anys més. No ho sé. Diguem que és a les mans de Déu.

—I si viu vint anys més?

—La reeducació ha estat laboriosa en el seu cas, i només hi hem pogut percebre algunes millores sensibles en els darrers mesos. Fa sis mesos, encara no podia menjar tot sol. Fa un mes, no podia pràcticament aixecar-se de la cadira, entre altres coses perquè tots els seus músculs estaven atrofiats de tant fer llit. Avui, en canvi, pot caminar distàncies curtes.

—Millorarà?

—Sí. Fins i tot d’una manera considerable. El primer llindar era difícil de passar, però ara hi notem progressos cada dia. Va perdre gairebé dos anys de la seva vida. D’aquí a uns quants mesos, l’estiu que ve, jo espero veure’l caminar per fora, al parc, tot sol.

—I la parla?

—El problema és que el centre de la parla va quedar afectat al mateix temps que la motricitat. Durant molt de temps va quedar com un vegetal. Després, l’hem induït a poder recuperar el control del cos i a tornar a aprendre a parlar. Li costa recordar-se del mot que ha de fer servir, es veu obligat a tornar-se a apropiar de les paraules. Però alhora això no és com ensenyar a parlar un infant: ell ja sap què vol dir cada paraula, només que és incapaç de formular-la. Dóna-li uns quants mesos, i ja veuràs com la seva elocució haurà millorat en comparació amb avui. I amb l’orientació passa una cosa semblant. Fa nou mesos, li costava establir la diferència entre la dreta i l’esquerra, i pujar i baixar amb l’ascensor.

La Lisbeth Salander va brandar el cap tota pensarosa. Va rumiar un parell de minuts i tot d’una es va adonar que li queia bé el Dr. A. Sivarnandan amb el seu cap d’indi i el seu accent finlandès.

—Què vol dir la A? —va preguntar-li amb brusquedat.

Ell se la va mirar amb una expressió divertida.

—Anders.

—Anders?

—Vaig néixer a Sri Lanka, però vaig ser adoptat a Åbo quan només tenia pocs mesos.

—Molt bé, Anders, digui’m com el puc ajudar.

—Vine’l a veure. Ofereix-li una estimulació intel·lectual.

—Puc venir cada dia.

—No cal que vinguis cada dia. Si t’estima, voldria que s’alegrés per endavant de les teves visites i que no s’hi avorreixi.

—Hi ha alguna mena de cures especialitzades que podrien fer augmentar les seves possibilitats? Pagaria el preu que calgués.

Ell va somriure de sobte a la Lisbeth Salander i després es va tornar a posar ben seriós, també de sobte.

—Em temo que ja som nosaltres, les cures especialitzades. No cal dir que m’agradaria molt disposar de més mitjans i que no ens deneguessin tants crèdits, però t’asseguro que rep unes atencions molt competents.

—I si ja no s’hagués de preocupar dels crèdits que li deneguen? Què més li hauria pogut oferir?

—Si jo tingués tots els mitjans que necessito… home, l’ideal per a pacients com ara en Holger Palmgren seria evidentment poder-li oferir un terapeuta ocupacional per a ell tot sol i a temps complet. Però ja fa molt de temps que no tenim aquesta mena de recursos a Suècia.

—Contracti’n un.

—Com dius?

—Contracti un terapeuta personal per a en Holger Palmgren. Busqui el millor de tots. I faci-ho demà mateix. Asseguri’s que disposa de tot el que necessita en matèria d’equipament tècnic i tota aquesta mena de coses. Jo m’encarregaré que li transfereixin els diners abans del cap de setmana per al seu sou i per a l’equipament que faci falta.

—És una broma?

La Lisbeth es va mirar el Dr. Anders Sivarnandan amb els seus grans ulls inexpressius on no hi havia cap rastre d’humor.

La Mia Bergman va frenar i va arrambar el Fiat al costat de la vorera davant de l’estació de metro de Gamla Stan, en el camí de retorn a casa seva. En Dag Svensson va obrir la porta i es va asseure al seient del passatger. Es va inclinar i li va fer un petó, mentre ella tornava a introduir el cotxe en la riuada de cotxes darrere un autocar.

—Hola —va dir-li ella sense apartar la vista de la circulació—. Quan he arribat feies una cara tota seriosa. Que ha passat res?

En Dag Svensson va sospirar i es va cordar el cinturó de seguretat.

—No, res de greu. Que m’he complicat una mica la vida amb el text.

—Què vols dir?

—Només queda un mes per a la data límit. He fet nou dels vint-i-dos acaraments que tenia previstos. Tinc problemes amb en Björck a la Säpo. Aquest imbècil està de baixa per llarga malaltia i no em contesta al telèfon de casa seva.

—Pot ser que sigui a l’hospital?

—No ho sé pas. Has provat mai d’obtenir informació de la Säpo? No reconeixen ni tan sols que aquest paio treballi per a ells.

—Ho has provat amb els pares?

—Tots dos són morts. I no està casat. Té un germà que viu a Espanya. És molt senzill, no sé pas com trobar-lo.

La Mia Bergman va fer una mirada de reüll al seu company mentre conduïa el cotxe per la intersecció de Slussen en direcció al túnel de Nynäsvägen.

—En el pitjor dels casos, puc suprimir el passatge sobre en Björck. En Blomkvist té interès que tots els que posem en qüestió tinguin una oportunitat d’aportar el seu comentari abans que els denunciem.

—I seria una llàstima perdre’s un representant de la policia secreta que sol anar de putes… Què penses fer, doncs?

—Buscar-lo i trobar-lo, és clar. I tu, com estàs?

—Jo? No puc estar més tranquil·la.

Ell li va fer pessigolles ficant-li el dit a les costelles.

—No tens gens de nervis?

—En absolut. D’aquí a un mes defensaré la tesi i ja seré doctora. I em sento perfectament serena.

—Coneixes bé el tema. Per què hauries de patir?

—Mira al seient del darrere.

En Dag Svensson es va girar i va veure una bossa. Va ficar-hi la mà i…

—Mia, ja està? —va cridar.

Va esgrimir una tesi ja impresa.

Des de Rússia amb amor. Tràfic de dones, crim organitzat i mesures adoptades per les autoritats, per Mia Bergman

—Em creia que no sortiria fins la setmana que ve. Ostres… hem de destapar una ampolla de vi així que arribem. Enhorabona, doctora.

Ell es va inclinar i va fer-li un altre petó a la galta.

—Calma… No seré doctora fins d’aquí a tres setmanes. I vigila les mans mentre condueixo.

En Dag Svensson va riure. Després es va tornar a posar seriós.

—D’altra banda, i si em permets que faci una mica d’esgarriacries… oi que ara fa un any vas entrevistar una meuca que es deia Irina P.?

—Sí, Irina P., vint-i-dos anys, de Sant Petersburg. Va venir a Suècia per primera vegada el 1999 i després va fer unes quantes anades i vingudes. Per què m’ho preguntes?

—Avui m’he trobat amb en Gulbrandsen. És el policia que portava la investigació sobre el bordell de Södertälje. ¿Vas llegir la setmana passada que van trobar una noia que flotava al canal de Södertälje? Els diaris del vespre li van dedicar grans titulars…

—Sí.

—Doncs era la Irina P.

—Mare meva!

Van passar davant de Skanstull en silenci.

—Surt a la meva tesi —va acabar dient la Mia Bergman—. Hi figura amb el pseudònim de Tamara.

En Dag Svensson va obrir Des de Rússia amb amor pel capítol de les entrevistes i va anar passant fulls fins a trobar la Tamara. Va llegir-s’ho ben concentrat mentre la Mia travessava Gullmarsplan i Globen.

—El qui la va fer venir és algú que tu anomenes Anton…

—No vull fer servir els noms autèntics. Ja em van avisar que m’ho poden retreure quan defensi la tesi, però no puc anomenar les noies. Correrien el risc que les apallissessin fins a matar-les. De manera que tampoc no puc donar el nom de tots aquests malparits: descobririen de seguida quina de les noies es va deixar entrevistar. Per això només hi ha pseudònims i gent anònima en tots els meus estudis dels casos, sense detalls específics.

—I qui és l’Anton?

—Probablement es diu Zala. Mai no me n’he sortit d’identificar-lo, però crec que és polonès o iugoslau i que en realitat es diu d’una altra manera. Vaig parlar amb la Irina P. quatre o cinc vegades i no el va anomenar fins a la quarta trobada. Estava posant ordre a la seva vida i volia deixar-ho, però li tenia una por terrible.

—Hmm… —va fer en Dag Svensson.

—Què vol dir hmm?

—Em pregunto… vaig topar amb el nom de Zala fa una o dues setmanes.

—On?

—Vaig fer un acarament amb en Sandström; ja saps qui vull dir, aquell puter malparit que és periodista. Merda. És un bacó de collons, aquest paio.

—Com va anar?

—De fet no és un periodista de debò. Dissenya tríptics publicitaris per a empreses. Però s’omple la closca amb fantasies realment recargolades de violacions que posa en pràctica amb aquella noia…

—Ja ho sé. Sóc jo qui la va entrevistar.

—Bé, però sabies que va ser ell qui va supervisar un fullet d’informació sobre les malalties de transmissió sexual per a l’Institut de la Salut Pública?

—No, no ho sabia.

—El vaig enxampar la setmana passada. És un podrit de collons. Va quedar fotut quan li vaig treure tota la paperassa i li vaig preguntar per què freqüentava putes menors d’edat dels països de l’Est per dur a terme les seves fantasies. Vaig acabar traient-ne una mena d’explicació per part seva.

—Ah sí?

—En altre temps, en Sandström es va trobar en una situació en què no tan sols era client de la màfia del sexe, sinó també una mena de lacai seu. Va donar-me els noms que coneixia i va pronunciar el nom de Zala. No és que en digués res d’especial, però és un nom molt poc corrent.

La Mia Bergman va mirar-se’l de reüll i va arrufar les celles.

—Tu no saps qui és? —va preguntar en Dag.

—No. Mai no l’he pogut identificar. És un nom que surt de tant en tant. Té increïblement acollonides les noies i, és clar, elles es mosseguen la llengua.

—Hmm —va dir en Dag Svensson.





Capítol 9


Diumenge 6 de març / Divendres 11 de març

El Dr. A. Sivarnandan va alentir el pas quan va veure en Holger Palmgren i la Lisbeth Salander pel passadís vidrat del menjador. Estaven inclinats damunt el tauler d’escacs. Aparentment, ella havia agafat el costum d’anar-hi un cop per setmana, en general el diumenge. Arribava sempre cap a les tres i es passava unes quantes hores jugant als escacs amb ell. Se n’anava cap a les vuit del vespre, quan ell s’havia de ficar al llit. S’havia adonat que el tractava amb un respecte absolut i com si no fos un malalt —al contrari, semblava que s’esbatussessin educadament i ella es deixava servir de bona gana deixant que fos ell qui anés a buscar el cafè.

El Dr. A. Sivarnandan va arrufar les celles. No acabava de tenir ben definida aquella noia estranya que es considerava la filla adoptiva d’en Holger Palmgren.

Tenia un aspecte completament singular i semblava que vigilés tot el voltant amb una gran desconfiança. Fer broma amb ella era pràcticament impossible.

També semblava quasi impossible tenir-hi una conversa normal. Una vegada, ell li va demanar quina era la seva professió, i ella li va respondre d’una manera molt evasiva.

Uns quants dies després de la seva primera visita, va tornar amb un plec de papers que preveien la creació d’una fundació que tindria com a objectiu donar suport a la residència en el seu treball de restabliment d’en Holger Palmgren. El president de la fundació era un advocat domiciliat a Gibraltar. La junta estava formada per dues persones, un altre advocat domiciliat a Gibraltar i un interventor de nom Hugo Svensson, d’Estocolm. La fundació feia una contribució de 2,5 milions de corones, de les quals el Dr. A. Sivarnandan podia disposar com li semblés, per bé que l’objectiu declarat era que els diners fossin utilitzats per procurar a en Holger Palmgren totes les atencions imaginables. Per poder utilitzar els fons, en Sivarnandan estava obligat a adreçar una petició a l’interventor, el qual procedia seguidament a fer les transferències corresponents.

Es tractava d’una fórmula francament inusual, per no dir única.

En Sivarnandan s’ho havia estat rumiant uns quants dies per saber si aquella fórmula comportava o no alguns aspectes que anessin en contra de l’ètica. No va saber-hi trobar cap objecció immediata i, consegüentment, va decidir contractar Johanna Karolina Oskarsson, de trenta-nou anys, com a assistenta i ergoterapeuta personal d’en Holger Palmgren. Era cinesiterapeuta diplomada, amb crèdits en psicologia i una gran experiència en cures de reeducació. Formalment, estava llogada per la fundació i, per a gran sorpresa d’en Sivarnandan, la primera mensualitat li va ser pagada per endavant en el moment de la signatura del contracte. Fins aleshores, ell s’havia estat preguntant vagament si tot plegat no es tractava d’una espècie de broma estúpida.

I va semblar que els resultats arribaven de seguida. En el transcurs del mes anterior, la coordinació i l’estat general d’en Holger Palmgren havien millorat d’una manera considerable, tal com ho demostraven els tests setmanals. En Sivarnandan es preguntava quina part calia atribuir a la teràpia ocupacional i quina corresponia a les visites de la Lisbeth Salander. Era evident que, com un marrec que espera els Reis de l’Orient, en Holger Palmgren s’esforçava fins a l’extrem i s’alegrava per endavant de les seves visites. I semblava trobar gust a deixar-se guanyar regularment als escacs.

El Dr. Sivarnandan els va fer companyia durant una partida. Una partida ben curiosa, per cert. En Holger Palmgren tenia les blanques i havia fet una obertura siciliana d’acord amb les regles. Abans de cada moviment, s’ho havia estat pensant una bona estona. Fossin quins fossin els handicaps físics derivats de l’atac que havia sofert, la seva agudesa intel·lectual funcionava en tot cas perfectament.

Pel que fa a la Lisbeth Salander, estava immersa en un llibre sobre un tema tan estrafolari com el calibratge de freqüència dels radiotelescopis en estat d’ingravidesa. S’havia posat un coixí sota les cuixes per arribar a una altura acceptable a la taula. Quan en Palmgren va moure el seu peó, ella va aixecar els ulls i va desplaçar una peça aparentment sense cap mena de reflexió, i després va tornar al seu llibre. En Palmgren va capitular després del vint-i-setè moviment. La Salander va aixecar novament el cap i es va mirar el tauler uns quants segons, amb el front arrugat.

—No —va dir ella—. Tens una opció de fer taules.

En Palmgren va sospirar i va examinar el tauler durant cinc minuts. Finalment, va clavar els ulls en els de la Lisbeth Salander.

—Ensenya-m’ho.

Ella va fer girar el tauler i va reprendre el joc d’en Palmgren. Va arrencar les taules en el moviment trenta-novè.

—Me cago en déna —va dir en Sivarnandan.

—Ella és aaaaixí. No s’hi jugui mai calés, cregui’m —va dir en Palmgren.

Encara s’embarbussava una mica.

En Sivarnandan jugava als escacs des de la seva infantesa, i d’adolescent havia participat en els campionats d’Åbo, on havia quedat segon. Es considerava un aficionat competent. Es va adonar que la Lisbeth Salander era una jugadora temible. Aparentment, mai no havia jugat en cap club i, quan ell va esmentar que la partida semblava que fos una variant d’una partida clàssica d’en Lasker, va fer un posat perplex. Semblava que mai no hagués sentit a parlar d’Emmanuel Lasker.

Es moria de ganes de preguntar-li si el seu talent era innat i, en aquest cas, si tenia altres dons que poguessin interessar un psicòleg.

Però no li va fer cap pregunta. Es va limitar a comprovar que en Holger Palmgren semblava trobar-se més bé que mai d’ençà de l’arribada de la Lisbeth Salander a Ersta.

L’advocat Nils Bjurman va tornar a casa seva tard, al vespre. S’havia passat quatre setmanes seguides a la casa muntanyenca de prop de Stallarholmen. Estava abatut. A part del fet que el gegant ros li havia transmès el missatge que la seva proposta els interessava —li costaria 100.000 corones—, no havia passat res que hagués canviat fonamentalment la seva situació tan miserable.

Darrere la porta d’entrada, sota l’obertura de la bústia, hi havia acumulat un munt de correspondència. Va recollir els sobres i els va posar sobre la taula de la cuina. Sentia un gran buit i havia anat desenvolupant un gran desinterès per tot el que tenia a veure amb la feina i el món exterior. Més tard, ja de nit, els seus ulls es van fixar en la pila de cartes i les va anar fullejant d’una manera distreta.

Un dels sobres portava el remitent del Handelsbanken. El va obrir i gairebé va tenir un xoc quan va descobrir que era la còpia de l’extracte d’un reintegrament de 9.312 corones efectuat en el compte de la Lisbeth Salander.

Havia tornat.

Se’n va anar al despatx i va deixar el document sobre la taula. El va mirar amb els ulls plens d’odi durant més d’un minut, mentre recuperava els sentits. Calia que trobés el número de telèfon. Tot seguit va despenjar i va marcar el número d’un mòbil anònim amb targeta. Va sentir el gegant ros amb el seu lleuger accent.

—Digui’m.

—Sóc en Nils Bjurman.

—Què vols?

—Ha tornat a Suècia.

Es va fer un breu silenci a l’altre telèfon.

—Entesos. No tornis a trucar a aquest número.

—Però…

—Ja rebràs instruccions ben aviat.

Per a gran irritació seva, la comunicació es va interrompre. En Bjurman va renegar interiorment. Se’n va anar al moble bar i es va servir una dotzena de centilitres de bourbon. Amb un parell de glopades, va deixar el got ben escurat. He de rebaixar l’alcohol, va pensar. Tot seguit, se’n va omplir un altre dit i es va emportar el got cap al despatx, on va observar un cop més l’extracte del Handelsbanken.

La Miriam Wu estava fent un massatge a l’esquena i a la nuca de la Lisbeth Salander. Feia vint minuts ben bons que, de manera aplicada, anava recorrent una Lisbeth que s’havia limitat bàsicament a un o dos sospirs de satisfacció. Posar-se a les mans de la Mimmi era terriblement bo i la Lisbeth se sentia com un gatet que només té un sol desig: fer nones i moure les potetes.

Va retenir un sospir de decepció quan la Mimmi li va donar un copet al cul per fer-li saber que ja s’havia acabat. Es va quedar un moment sense bellugar-se amb l’esperança vana que la seva amiga continués, però quan va sentir que la Mimmi recuperava el seu vas de vi, es va tombar.

—Gràcies —va dir.

—Tinc la impressió que et passes tot el dia immòbil davant l’ordinador. Per això tens mal d’esquena.

—M’he lesionat un múscul, res més.

Totes dues estaven despullades damunt del llit de la Mimmi, al pis de Lundagatan. Uns quants vasos de vi les havien anat posant més aviat alegres. La Lisbeth va arrufar les celles. Des que havia tornat a posar-se en contacte amb la Miriam Wu, era com si mai no en tingués prou. Havia agafat el mal costum de trucar a la Mimmi cada dos per tres —francament massa sovint perquè es tractés d’un desig senzill i saludable. Va mirar-se la Mimmi i va repetir-se un cop més que havia d’evitar a qualsevol preu d’enredar-se amb ningú més. Al capdavall, sempre en sortiria ferida.

La Miriam Wu es va deixar anar tot d’una cap endarrere per damunt de la vora del llit i va obrir el calaix de la tauleta. En va treure un paquetet tot pla embolicat amb paper de regal florejat i lligat amb una cinta daurada, que va llançar als braços de la Lisbeth.

—Què és això?

—El teu regal d’aniversari.

—Però si falta un mes, per al meu aniversari.

—És el de l’any passat. En aquell moment no et vaig poder localitzar. Vaig trobar el paquet quan feia les caixes per al trasllat.

La Lisbeth es va quedar silenciosa un instant.

—L’obro?

—És clar que sí; si vols, vaja…

Va deixar el vas, va sacsejar el paquet i el va obrir ben a poc a poc. Hi havia una bonica petaca de metall negre i blau decorada amb uns quants signes xinesos.

—Hauries de deixar de fumar —va dir la Miriam Wu—. Però si penses continuar fent-ho, almenys tingues el tabac en un embolcall que faci més bonic.

—Gràcies —va dir la Lisbeth—. Ets l’única que em fa regals d’aniversari. Saps què signifiquen aquests signes?

—Com vols que ho sàpiga? Jo no entenc el xinès. Simplement és un detallet que vaig trobar en uns encants.

—És bonic, l’estoig.

—Res, una bagatel·la. Però vaig pensar que t’agradaria. Saps que ja no ens queda gens de beguda? I si anéssim a fer una cerveseta?

—Però llavors ens hem de llevar i vestir, no?

—Em temo que sí. Però, de què serveix viure en un barri com Söder si no vas a un cafè de tant en tant?

La Lisbeth va sospirar.

—Som-hi —va dir la Miriam Wu toquejant el brillant del melic de la Lisbeth—. Tens una fixació en el sexe. Però després del bar podem tornar aquí al pis.

La Lisbeth va sospirar de bell nou, va posar un peu a terra i es va estirar per agafar les calces.

En Dag Svensson estava instal·lat davant la taula de despatx que li havien deixat en un racó de la redacció de Millennium quan de sobte va tenir la sorpresa de sentir el clic del pany de la porta d’entrada. Va mirar el rellotge i va veure que ja eren les nou del vespre. En Mikael Blomkvist també va quedar ben parat de descobrir que hi havia algú a la redacció.

—Coi, noi, que fas hores extra?

—Hola, Micke. Amb la fal·lera del llibre, ja perdo la noció del temps que passa. Què fas per aquí?

—Només he vingut a buscar un llibre que havia oblidat. Tot va bé?

—Sí, bé, no… Fa tres setmanes que miro de seguir la pista d’aquest cap de cony d’en Björck, de la Säpo. Sembla que l’hagin raptat els serveis d’espionatge estrangers. Se n’ha perdut el rastre.

En Dag va explicar els seus infortunis. En Mikael va agafar una cadira, va seure i va reflexionar un instant.

—Ja has intentat el truc del sorteig guanyador?

—Què?

—Inventa’t un remitent que quedi bé, i escriu-li una carta anunciant-li que ha guanyat un telèfon mòbil amb GPS o el que et vingui de gust. La imprimeixes amb molt de compte i l’envies a la seva adreça, en aquest cas al seu apartat de correus. La gràcia és dir-li que ha guanyat el mòbil. Llavors només queda concretar on el vol anar a buscar. I com que té dret a la bonificació, és una de les vint persones que poden continuar i guanyar 100.000 corones. Se li demana tan sols que participi en una enquesta sobre diferents productes. L’enquesta es fa en una hora i l’executa un enquestador professional. I després… bé, ja m’has entès.

En Dag Svensson es va mirar en Mikael amb un pam de boca oberta.

—Ho dius de debò?

—I per què no? Ja ho has provat tot, i jo crec que fins i tot un peix gros de la Säpo hauria de ser capaç de comprendre que la possibilitat de guanyar 100.000 corones és prou honrada si ell és un dels vint seleccionats.

En Dag Svensson va descobrir tot d’una que l’altre es cargolava de riure.

—Estàs completament sonat. És legal, això?

—Em costaria de creure que fos il·legal regalar un telèfon mòbil.

—Collons! Ets un paio increïble, tu.

En Dag Svensson encara va riure un moment. En Mikael va dubtar. De fet, ja tornava cap a casa, i no tenia per costum freqüentar els bars, però li agradava la companyia d’en Dag Svensson.

—Què et semblaria anar a fer una cervesa? —li va preguntar.

En Dag Svensson va consultar el rellotge.

—Això em tempta —va dir—. I per què no? Però de pressa. Faig un truc a la Mia. Ha sortit amb unes amigues i m’ha de recollir quan torni.

Van anar al Molí, sobretot perquè era còmode, i a prop. A en Dag Svensson se li escapava de tant en tant el riure mentre anava component mentalment la carta per a en Björck. En Mikael va llançar d’amagat una mirada escèptica al seu col·laborador, que semblava divertir-se tan fàcilment. Just quan arribaven al bar, una parella se n’anava, de manera que van poder agafar la taula de prop de l’entrada. Van demanar una canya, es van acostar l’un a l’altre i es van posar a parlar sobre l’assumpte que en aquells moments acaparava la vida professional d’en Dag Svensson.

En Mikael Blomkvist no va veure la Lisbeth Salander al bar amb la Miriam Wu.

La Lisbeth, per la seva banda, va fer un pas enrere de manera que la Mimmi quedés entre ella i en Mikael. El va observar per damunt de l’espatlla de la Mimmi, amb el rostre neutre.

Era la primera vegada que sortia des que havia tornat a Suècia, i havia hagut d’anar a topar justament amb ell. En Kalle Blomkvist dels pebrots.

Era la primera vegada des de feia més d’un any que el veia.

—Cap problema? —va preguntar-li la Mimmi.

—No, no res —va dir la Lisbeth Salander.

Van continuar parlant. O més aviat la Mimmi va continuar explicant la història d’una noia que havia conegut arran d’un viatge a Londres uns quants anys abans.

Anava d’una visita a una galeria d’art i d’una situació que es feia cada cop més divertida a mesura que la Mimmi intentava lligar-se aquella noia. La Lisbeth movia el cap de tant en tant i, com de costum, es va perdre la part més atractiva de la història.

Va poder comprovar que en Mikael Blomkvist no havia canviat gens. Era terriblement guapo, relaxat i còmode amb les seves vambes, però tanmateix amb el seu aire tan formal.

Escoltava amb atenció el que li deia el seu company de taula i movia el cap regularment. No semblava que la conversa fos gaire divertida.

La Lisbeth va desplaçar el seu esguard cap al company d’en Mikael. Un noi ros amb els cabells molt curtets, uns quants anys més jove que en Mikael, que parlava amb un posat concentrat i semblava estar explicant alguna cosa. Mai abans havia vist aquell paio i no tenia ni idea de qui era.

De sobte, un grup de persones es va acostar a la taula d’en Mikael per encaixar-li la mà. Una de les dones li va donar un copet amistós a la galta i va dir alguna cosa que els va fer riure a tots. En Mikael semblava una mica cohibit, però va riure amb els altres. Era ben clar que el tractaven com una celebritat després del seu èxit en el cas Wennerström.

La Lisbeth Salander va arrufar una cella.

—No m’escoltes —va dir la Mimmi.

—És clar que t’escolto.

—Ets pèssima com a companya de bar. Deixem-ho córrer. Vols que tornem a fer l’amor?

—D’aquí a un moment —va respondre la Lisbeth.

Es va col·locar un xic més a prop de la Mimmi, li va posar la mà sobre el maluc i li va fer lliscar discretament el dit per sota del jersei per toquejar-li la panxa. La Mimmi va abaixar els ulls cap a ella.

—Tinc ganes de morrejar-te a la boca.

—No ho fessis pas.

—Que tens por que la gent et prengui per una lesbiana?

—No vull cridar l’atenció justament ara.

—Doncs tornem cap a casa. Tinc ganes de divertir-me.

—No encara. Espera’t una mica.

No es van haver d’esperar gaire estona. Al cap de vint minuts d’haver arribat, l’home que acompanyava en Mikael va rebre una trucada al mòbil. Van buidar els gots de cervesa i es van aixecar tots dos alhora.

—Ei, mira aquell paio —va dir la Mimmi—. És en Mikael Blomkvist. Després del cas Wennerström, es va fer més famós que una estrella de rock.

—Ah sí? —va fer la Lisbeth.

—T’ho vas perdre. Va ser més o menys quan te’n vas anar a l’estranger.

—Ja n’he sentit a parlar.

La Lisbeth va esperar encara cinc minuts més i llavors va mirar-se la Mimmi.

—Volies morrejar-me a la boca.

La Mimmi se la va mirar, tota sorpresa.

—Ho deia per fer-te la guitza.

La Lisbeth es va incorporar sobre la punta dels dits, va atreure el rostre de la Mimmi fins a la seva altura i li va clavar un petó de cargol que va durar ben bé un parell de minuts. La gent les va aplaudir.

—Estàs com un llum de ganxo —va dir la Mimmi.

La Lisbeth Salander no va arribar a casa seva fins a les set del matí. Es va estirar la samarreta per olorar-se les aixelles i va dubtar si banyar-se o no, però va deixar-ho córrer. Va abandonar la roba per terra de qualsevol manera i se’n va anar a dormir. Va clapar fins a les quatre de la tarda, es va llevar i se’n va anar a esmorzar al mercat de Söder.

Va reflexionar sobre en Mikael Blomkvist i sobre la reacció que havia tingut respecte d’ell. De fet, la seva presència l’havia neguitejat fortament, però també va constatar que ja no li feia mal veure’l. S’havia transformat en un puntet a l’horitzó, una lleugera pertorbació en l’existència.

Hi havia altres pertorbacions molt pitjors a la vida.

Però li va saber greu tot d’una de no haver-se atrevit a anar-lo a saludar.

O d’arribar a l’extrem d’estossinar-lo.

Dubtava entre totes dues possibilitats, però de sobte va tenir la curiositat de saber en què estava treballant. Aquella mateixa tarda, va anar a comprar quatre coses i va tornar cap a les set, va engegar el seu PowerBook i va activar el programa Asphyxia 1.3. La icona MikBlom/laptop va continuar apareixent en el servidor d’Holanda. Va clicar-hi al damunt un parell de vegades i va obrir una còpia del disc dur d’en Mikael Blomkvist. Era la primera visita al seu ordinador d’ençà que havia marxat de Suècia, feia més d’un any. Va notar amb satisfacció que encara no havia actualitzat la darrera versió del MacOS, la qual cosa hauria significat l’eliminació d’Asphyxia i el final del pirateig. Va dir-se també que havia de reescriure el programari per impedir que una actualització no el destruís.

El volum del disc dur havia augmentat en 6,9 Go d’ençà de la seva visita anterior. Bona part de l’augment consistia en fitxers pdf i en còpies Quark de cada número de Millennium. Els documents Quark no ocupaven gaire memòria, contràriament a les carpetes d’imatges, fins i tot comprimides. Aparentment, i arran d’haver-se convertit un altre cop en l’editor responsable de la publicació, havia arxivat una còpia de cada número de la revista.

Va classificar per dates el disc dur amb els documents més antics a dalt de tot, i va observar que en Mikael havia ocupat els seus darrers mesos sobretot en una carpeta titulada [DAG SVENSSON] i que era, evidentment, un projecte de llibre.

Després va obrir els correus electrònics d’en Mikael i va passar revista a la llibreta d’adreces de la seva correspondència.

En un moment determinat, va aixecar les celles. El 26 de gener, en Mikael havia rebut un missatge de la Harriet Vanger dels pebrots. Va obrir-lo i va llegir unes quantes ratlles relatives a una propera assemblea general de Millennium, que s’acabaven amb l’anunci que la Harriet havia reservat la mateixa habitació d’hotel que l’última vegada.

La Lisbeth va digerir la informació durant un breu instant. Després va arronsar les espatlles i es va copiar tots els correus d’en Mikael Blomkvist i el manuscrit d’en Dag Svensson, titulat Les Sangoneres i subtitulat Eh beneficiaris de la indústria de la prostitució. Va trobar també la còpia d’una tesi titulada Des de Rússia amb amor, escrita per una tal Mia Bergman.

Es va desconnectar i va anar a la cuina a engegar la cafetera. Després es va instal·lar en el nou sofà del menjador amb el seu PowerBook. Va obrir la petaca que la Mimmi li havia regalat, va encendre un Marlboro Light i va dedicar la resta de la vetllada a la lectura.

Cap a les nou del vespre ja havia acabat la tesi de la Mia Bergman. Va mossegar-se pensativament el llavi inferior.

A dos quarts d’onze, ja havia acabat el llibre d’en Dag Svensson. Va comprendre que Millennium no trigaria gaire a tornar a treure uns grans titulars.

A dos quarts de dotze, mentre arribava al final dels correus d’en Mikael Blomkvist, es va incorporar tot d’un plegat i va obrir uns ulls immensos.

Va sentir una esgarrifança que li recorria l’esquena.

Es tractava d’un missatge d’en Dag Svensson a en Mikael Blomkvist.

L’Svensson li deia que s’estava fent algunes preguntes sobre un gàngster de l’Europa de l’Est, un tal Zala, que podria convertir-se eventualment en un capítol sencer del llibre —però constatava que ja no quedava gaire temps fins a la data de lliurament del manuscrit. En Mikael no havia respost aquell missatge.

Zala.

La Lisbeth Salander es va quedar immòbil i va reflexionar fins que va enfosquir-se el protector de pantalla.

En Dag Svensson va deixar el quadern sobre la taula i es va rascar el cap. Va contemplar pensatiu l’única paraula escrita a dalt de tot de la pàgina oberta. Quatre lletres.

Zala.

Desconcertat, va passar-se tres minuts gargotejant un cert nombre de cercles laberíntics al voltant d’aquell nom. Després es va aixecar i va anar a buscar una tassa de cafè a la cuineta de la redacció. Va mirar el rellotge i va constatar que ja se n’havia d’anar cap a casa a dormir, però havia descobert que li agradava força quedar-se treballant fins tard a la redacció de Millennium, quan el local estava en calma i tranquil. La data límit del lliurament s’atansava d’una manera inexorable.

Tenia controlat el manuscrit, però, per primera vegada d’ençà que havia iniciat aquell projecte, tenia un dubte més o menys vague. Es preguntava si no se li havia escapat un detall essencial.

Zala.

Fins aleshores, havia tingut la impaciència d’enllestir el manuscrit i de veure el llibre publicat. Ara, en canvi, desitjava tenir-lo més temps a la seva disposició.

Va pensar en l’informe de l’autòpsia que l’inspector Gulbrandsen li havia deixat llegir. La Irina P. havia estat trobada al canal de Södertälje. Tenia signes d’haver patit una violència extrema, probablement per mitjà d’alguna eina feixuga. El rostre i la caixa toràcica mostraven grans contusions. La causa de la defunció era la nuca trencada, però almenys dues ferides més havien estat considerades mortals. Tenia sis costelles trencades i el pulmó esquerre perforat. Tenia la melsa esbotzada com a conseqüència dels cops esgarrifosos que havia rebut. L’origen de les ferides era difícil de determinar. L’autòpsia havia avançat la hipòtesi d’una maça de fusta embolicada amb roba. Resultava inexplicable per què un assassí havia hagut d’embolicar l’arma amb algun teixit, però les ferides no revelaven res que fos característic dels instruments habituals.

El crim encara no estava resolt, i en Gulbrandsen havia pogut constatar que les perspectives de trobar un culpable eren extremament migrades.

El nom de Zala havia sorgit quatre vegades en el material que la Mia Bergman havia reunit aquells últims anys, però sempre en la perifèria, sempre fugitiu com un fantasma. Ningú no sabia qui era, ni tan sols si existia. Algunes noies n’havien parlat de la mateixa manera que unes nenes poden parlar de l’home del sac o de qualsevol altre monstre imprecís —una amenaça no identificada que constituïa un perill per als desobedients. Va dedicar tota una setmana a mirar d’obtenir més informació sobre en Zala i va fer preguntes als policies, als periodistes i a diverses fonts que havia catalogat relacionades amb el comerç del sexe.

Es va posar en contacte novament amb el periodista Per-Åke Sandström, a qui tenia la intenció de denunciar sense manies en el seu llibre. En aquell estadi, en Sandström va començar a comprendre com era de greu la situació. Va suplicar a en Dag Svensson que tingués pietat d’ell. Li va oferir diners. I com que en Dag Svensson no tenia cap intenció d’abstenir-se de denunciar-lo, va utilitzar sense vergonya la seva posició de força per rampinyar tot el que va poder d’en Sandström.

El resultat va ser decebedor. En Sandström era un porc corromput que havia fet el joc a la màfia del sexe. No havia conegut mai en Zala, però hi havia parlat per telèfon i sabia que existia. Potser. No, no tenia el seu número de telèfon. No, no podia explicar qui hi havia establert el contacte. Pietat, t’ho suplico.

En Dag Svensson va comprendre tot d’una que en Per-Åke Sandström tenia por.

Una por que anava més enllà de l’amenaça de ser denunciat. Temia per la seva vida. Per què?





Capítol 10


Dilluns 14 de març / Diumenge 20 de març

Utilitzar el transport públic per anar-se’n al centre de reeducació d’Ersta representava una gran pèrdua de temps, i gairebé resultava igual de complicat llogar un cotxe per a cada visita a en Holger Palmgren. A mitjan març, doncs, la Lisbeth Salander es va decidir a comprar un cotxe i va començar procurant-se una plaça de pàrquing. Cosa que es va revelar com a més problemàtica que no pas la compra mateixa del cotxe.

Disposava d’una plaça al garatge del soterrani del seu edifici de Fiskaregatan, però no tenia cap intenció d’utilitzar-la. El cotxe s’associaria al seu propietari i ella no volia que s’establís aquest vincle entre ella i l’immoble. Per contra, uns quants anys abans, s’havia inscrit per a una plaça de pàrquing al garatge del seu antic pis de Lundagatan, per al cas que s’arribés a comprar un cotxe. Va trucar per saber si encara era a la llista d’espera, i va saber que era la primera. I encara millor: el mes següent, una plaça quedaria lliure. Una xamba. Va trucar a la Mimmi i li va demanar que correguessin a signar els papers. L’endemà, va començar la recerca d’un cotxe; va necessitar exactament quatre hores i vint minuts per trobar-lo.

Tenia prou diners per comprar qualsevol Rolls o Ferrari de color mandarina, però no tenia interès en cap vehicle llampant que cridés l’atenció de la gent. Se’n va anar a veure dos venedors de segona mà a Nacka i va triar un vell Honda de color granat, amb canvi automàtic.

Durant una hora, i per a desesperació del venedor, va examinar el motor a fons.

Per principi, va regatejar i va fer abaixar el preu uns quants bitllets de mil, i després va pagar en efectiu.

A continuació, va conduir l’Honda fins a Lundagatan i va trucar a casa de la Mimmi per dipositar-hi un joc de claus. Naturalment, la Mimmi podia fer servir el cotxe, sempre que l’avisés per endavant. Com que la plaça de pàrquing no estaria disponible fins a començament de mes, mentrestant van deixar el cotxe al carrer.

La Mimmi estava a punt de marxar per a una cita per anar al cinema, una ocupació tan excitant per a la Lisbeth com un debat pressupostari al Parlament. A més, sortia amb una amiga de qui la Lisbeth mai no havia sentit a parlar. Com que la Mimmi es va maquillar amb excés, es va vestir amb un conjunt de roba trash i es va guarnir amb una espècie de collar de gos al voltant del coll, la Lisbeth va suposar que es tractava d’un dels seus embolics i, per tant, encara que la Mimmi li va proposar d’acompanyar-la, va dir-li que no. No tenia cap ganes de tornar-se a trobar en un drama triangular amb una de les amigues de la Mimmi que devia tenir les cames llargues, que probablement era supersexy i que la faria sentir com una idiota. Se’n van anar plegades fins al metro de Hötorget, on es van separar.

La Lisbeth va fer a peu el trajecte fins a OnOff, a Sveavägen, i va entrar a la botiga dos minuts abans que tanquessin. Va comprar un cartutx per a la impressora làser i va demanar que li traguessin l’embalatge perquè se’l pogués ficar a la motxilla.

Sortint de la botiga, tenia una mica de gana. Se’n va anar cap a Stureplan, on va entrar, per pur atzar, al cafè Hedon, un indret de moda on mai no havia posat els peus. Immediatament hi va reconèixer l’advocat Nils Erik Bjurman, situat gairebé del tot d’esquena, i va fer mitja volta a la porta. Es va col·locar prop del gran finestral que donava a la vorera i va estirar el cap per poder observar, amagada per un taulell, el seu tutor.

La visió d’en Bjurman no va despertar cap emoció especial en la Lisbeth Salander. No va sentir ni còlera, ni odi, ni por. A parer seu, el món sens dubte seria un lloc millor sense aquell individu, però ell vivia perquè ella havia decidit que li era més útil d’aquella manera. Va desplaçar la mirada cap a l’home que tenia al davant i es va sobresaltar quan aquest es va aixecar bruscament.

au.

L’home era particularment alt, dos metres si no més, i molt ben fet.

Excepcionalment ben fet, fins i tot. El seu rostre era delicat, els cabells rossos tallats arran sobre les temples i amb un serrell molt curt al front, però la impressió general era d’una forta virilitat.

La Lisbeth va veure com el gegant ros s’inclinava i deia alguna cosa en veu baixa a en Bjurman, que va fer que sí amb el cap. Van encaixar la mà i la Lisbeth va veure com en Bjurman retirava vivament la seva.

Ves per on, i tu qui ets? I què fots amb en Bjurman?

La Lisbeth Salander va baixar una mica més avall del carrer i es va parar a l’entrada d’un estanc. S’estava mirant els titulars dels diaris quan el ros va sortir de l’Hedon i va girar a l’esquerra sense tombar-se. Va passar a menys de trenta centímetres de l’esquena de la Lisbeth. Ella va deixar que se li avancés uns quinze metres abans de seguir-lo.

La passejada no va durar gaire. El gegant ros va baixar de seguida al metro a Birger Jarlsgatan i va comprar el bitllet a la màquina. Es va esperar a l’andana en direcció sud —que també era, de tota manera, la direcció de la Lisbeth— i va pujar al comboi en direcció a Norsborg. Va baixar a Slussen i va anar cap a Farsta, però va baixar a l’estació de Skanstull i se’n va anar caminant al cafè Blomberg, a Götgatan.

La Lisbeth Salander es va quedar a fora. Va examinar pensativament l’home amb qui es va reunir el gegant ros. Clic. La Lisbeth li va atribuir el perfil males notícies. Un tipus gros, amb un rostre magre i una panxota de bevedor de cervesa.

Duia els cabells rossos agafats en una cua i un bigoti ros. Anava vestit amb uns texans negres, una jaqueta també texana i unes botines amb talons. Al dors de la mà dreta hi tenia un tatuatge, però la Lisbeth no en va poder distingir el motiu des de tan lluny. Duia una cadeneta d’or al canell i fumava Lucky Strike, a jutjar pel paquet de sobre la taula. La Lisbeth va notar la seva mirada errant, cosa que associava a la gent que es droga. Va notar també que portava una armilla sota la jaqueta texana. Va associar-lo de seguida amb els motoristes.

El gegant ros no va demanar res. Semblava que s’expressés en veu baixa.

Explicava alguna cosa. L’home de la jaqueta texana anava movent el cap, però no semblava contribuir a la conversa. Déu meu, com és que no porto el meu micro ultrasensible?!

Al cap de cinc minuts, el gegant ros es va aixecar i va abandonar el cafè Blomberg. La Lisbeth va apartar-se ràpidament, però ell ni tan sols va mirar cap on era ella. Va caminar una quarantena de metres i va pujar les escales d’Allhelgonagatan, on es va avançar i va obrir la porta d’un Volvo blanc. Va engegar i es va incorporar a poc a poc a la calçada. La Lisbeth hi era tan a la vora que va tenir temps d’apuntar el número de matrícula abans que ell no desaparegués a la cantonada.

La Lisbeth va romandre uns segons pensativa mirant el lloc on havia estat aparcat el Volvo. Després va fer mitja volta i es va afanyar a tornar al cafè Blomberg. Havien passat només tres minuts, però la taula ja era buida. Es va girar i va mirar en tots dos sentits per la vorera, sense poder veure l’home de la cua de cavall i la jaqueta texana. Després va mirar cap a l’altre costat del carrer i va veure que empenyia la porta del McDonald’s.

Es va veure obligada a entrar-hi per poder-lo veure una altra vegada. Seia al fons en companyia d’un altre home que portava roba semblant i que era molt clarament identificable. Aquest últim duia l’armilla per sobre de la jaqueta texana.

La Lisbeth va llegir-hi una inscripció: MOTO CLUB SVAVELSJÖ. Amb una roda de moto estilitzada que semblava una creu cèltica adornada amb una destral.

La Lisbeth va sortir a Götgatan i va quedar-se indecisa un minut abans de marxar cap al nord per tornar a casa. Se n’anava amb la sensació que, de sobte, tot el seu sistema d’alerta s’havia disparat.

La Lisbeth es va aturar a Götgatan, al 7-Eleven, a comprar les coses de la setmana: un gran paquet de pizzes congelades, tres gratinats de peix cuinats, tres pastissos de bacon, un quilo de pomes, dos pans, un bon tall de formatge, llet, cafè, un cartó de Marlboro Light i els diaris del vespre. Va agafar Svartensgatan per pujar cap a Fiskaregatan i va mirar atentament al voltant abans de teclejar el codi del seu edifici. Va ficar un dels pastissos de bacon dins el microones i va beure a morro del bric de la llet. Va engegar la cafetera elèctrica i es va instal·lar tot seguit davant l’ordinador, va clicar Asphyxia 1.3 i va entrar en el servidor holandès i en la rèplica del disc dur de l’advocat Bjurman. Va repassar amb lupa el contingut del seu ordinador.

No hi va trobar absolutament res que fos digne d’interès. Semblava que en Bjurman utilitzava molt poc el seu correu electrònic i només hi va trobar una dotzena de missatges breus i personals intercanviats amb amics. No hi havia res del correu que tingués cap relació amb la Lisbeth Salander.

Va trobar una carpeta nova amb fotografies porno hard que indicaven que continuava interessant-se en dones denigrades en situacions sàdiques. La seva mirada va endurir-se una mica, però allò no era cap transgressió formal de la regla que li prohibia freqüentar dones.

Va copiar la carpeta que contenia els documents relatius a la missió de Bjurman com a tutor de l’anomenada Lisbeth Salander i va llegir atentament els seus informes mensuals. Cadascun corresponia escrupolosament a les còpies que li havia ordenat que enviés per correu a una de les seves nombroses adreces electròniques.

Tot era perfectament normal.

Llevat, potser, d’una minúscula variació… Quan va comprovar la llista, va constatar que en general creava els documents a començament del mes, que dedicava una mitjana de quatre hores a redactar qualsevol informe i que l’enviava puntualment a la Comissió d’Assumptes Tutelars el 20 de cada mes. Llavors ja era mitjan març i encara no s’havia posat a fer l’informe mensual. Negligència? Un endarreriment? Estava ocupat en alguna altra cosa? Alguna cosa tèrbola que s’estava tramant? Una arruga va travessar el front de la Lisbeth Salander.

Va apagar l’ordinador, es va asseure al racó de la finestra i va obrir la petaca que li havia regalat la Mimmi. Va encendre un cigarret i va mirar fixament enllà de la foscor. Trobava que havia descuidat el control sobre en Bjurman. És més fals que una hiena, aquest bacó.

Una profunda inquietud s’apoderava d’ella. Primer aquest Kalle Blomkvist dels pebrots, després en Zala i ara aquest bacó dels pebrots d’en Nils Bjurman en companyia d’un mascle inflat de tants anabolitzants i relacionat amb una banda de bikers. En pocs dies, unes quantes pífies havien intervingut en la vida organitzada que la Lisbeth Salander intentava anar constituint.

A dos quarts de tres de la mateixa nit, la Lisbeth Salander va obrir la porta d’entrada de l’edifici on vivia l’advocat Nils Bjurman. Es va aturar davant del seu pis, va abaixar la placa basculant de la bústia i hi va introduir el micròfon extremament sensible que havia comprat a la Counterspy Shop de Mayfair, a Londres.

Ella mai no havia sentit a parlar de l’Ebbe Carlsson, però va ser en aquella mateixa botiga on va comprar el famós material d’escolta que, a finals dels anys vuitanta, va obligar sobtadament el ministre suec de Justícia a dimitir. Va col·locar-se els auriculars i en va ajustar el volum.

Va sentir el brunzit sord d’una nevera i els tic-tac sonors d’almenys dos rellotges, un dels quals era de paret i es trobava al menjador sala d’estar, a l’esquerra de la porta d’entrada. Va regular el volum de l’aparell i va escoltar sense respirar. Va sentir tota mena de cruixits i de remors de l’edifici, però cap soroll d’activitat humana. Va necessitar un minut per distingir el remoreig feble d’una respiració pesada i regular.

En Nils Bjurman dormia.

Va retirar el micròfon i se’l va ficar dins la butxaca interior de la jaqueta de cuiro. Anava vestida amb uns texans foscos i portava unes sabatilles d’esport amb sola de cautxú. Sense fer soroll, va ficar la clau al pany i va entreobrir la porta.

Abans d’obrir-la del tot, va treure’s una porra elèctrica de la butxaca de la jaqueta.

Era l’única arma que duia. Considerava que no en necessitava cap més per arribar a controlar en Bjurman.

Va entrar al rebedor, va tancar la porta d’entrada i es va esmunyir de puntetes pel passadís cap a la seva habitació. Es va aturar en sec en veure la claror d’un llum, però en aquell punt ja va poder sentir els seus roncs sense l’ajuda del micròfon. Va esquitllar-se dins el dormitori. Hi havia encès un llum a l’ampit de la finestra. Què passa, Bjurman? Que tens por de dormir a les fosques?

Va acostar-se al llit i va contemplar-lo durant uns quants minuts. Havia envellit i semblava haver-se abandonat. Una mala olor a la cambra indicava que descuidava la seva higiene.

No va sentir gens de compassió. Durant l’espai d’un segon, una punta d’odi despietat va espurnejar als seus ulls, d’altra banda tan inexpressius. Va veure que hi havia un vas a la tauleta de nit i es va inclinar per ensumar-lo. Alcohol.

Al final va abandonar l’habitació. Va fer un breu tomb per la cuina, no hi va trobar res de particular, va continuar pel menjador i es va aturar a la porta del despatx. Va ficar-se la mà a la butxaca i en va treure una dotzena de bocins de torrada, que va escampar pel parquet en la foscor. Si algú s’esmunyia pel menjador, el cruixit l’avisaria.

Es va instal·lar a la taula de l’advocat Nils Bjurman i va col·locar la porra elèctrica a l’abast de la mà. Va posar-se a furgar sistemàticament pels calaixos. Va examinar els extractes bancaris dels comptes privats d’en Bjurman i va mirar en diagonal les diverses operacions efectuades. Va observar que s’havia tornat inconstant i més esporàdic en les seves actualitzacions, però no hi va trobar res que fos digne d’interès.

El darrer calaix de la taula estava tancat amb clau. La Lisbeth Salander va arrufar les celles. Quan li havia fet la visita un any abans, tots els calaixos estaven oberts. La mirada se li va enterbolir quan va intentar recordar la imatge del contingut d’aquell calaix. En aquella època, al calaix hi havia una màquina de retratar, un teleobjectiu, un petit dictàfon Olympus, un àlbum de fotografies tot relligat de cuiro i una capseta amb collarets, joies i una aliança d’or amb la inscripció Tilda i Jacob Bjurman - 23 abril 1951. La Lisbeth sabia que eren els noms dels seus pares i que tots dos ja eren morts. Va suposar que conservava l’anell com a record. Uns objectes que tenien una espècie de valor afectiu, doncs. D’acord, l’home tanca amb clau allò que considera preciós.

Va posar-se a examinar el moble amb portes corredisses que hi havia darrere la taula i en va treure dos arxivadors que contenien la seva missió com a tutor.

Durant un quart d’hora, va mirar minuciosament tots els papers, un full rere l’altre.

Els informes eren impecables i deixaven entendre que la Lisbeth Salander era una noia ben educada i polida. Quatre mesos abans, havia presentat un informe que estipulava que, a parer seu, semblava tan racional i competent que era lògic, quan es produís l’examen de l’any següent, que s’encetés el debat sobre la pertinència de mantenir la tutela. Estava formulat elegantment i constituïa la primera pedra en l’anul·lació de la seva tutela.

L’arxivador contenia igualment unes anotacions a mà que indicaven que una tal Ulrika von Liebenstaahl, de la Comissió d’Assumptes Tutelars, s’havia posat en contacte amb en Bjurman per a una entrevista relacionada amb l’estat general de la Lisbeth. Els mots «necessitada d’una avaluació psiquiàtrica» estaven subratllats.

La Lisbeth va arrufar el nas, va tornar a col·locar els arxivadors al seu lloc i va mirar al voltant.

A primera vista, no hi trobava res a dir. En Bjurman semblava comportar-se escrupolosament segons les seves instruccions. Va mossegar-se el llavi. Així i tot, tenia la impressió que hi havia alguna cosa que no acabava de lligar.

Ja s’havia aixecat i estava a punt d’apagar el llum de la taula del despatx quan es va aturar. Va treure de nou els arxivadors i els va tornar a examinar.

Desconcertada.

Els arxivadors haurien hagut de contenir més coses. Un any abans, hi havia un resum de la Comissió d’Assumptes Tutelars sobre la seva evolució des de la infantesa. Ara ja no hi era. Per què en Bjurman devia haver tret aquells papers de la carpeta? Va arrufar les celles. No aconseguia trobar-hi ni una sola raó lògica.

Llevat que guardés altres dades en algun altre lloc. Va fer un cop d’ull al moble de les portes corredisses i després va abaixar els ulls cap a l’últim calaix de la taula.

No havia portat cap rossinyol i va tornar silenciosament a l’habitació d’en Bjurman. Va trobar el seu manat de claus a l’americana penjada en un galant de nit. Al calaix, hi havia els mateixos objectes que un any abans. Però la col·lecció s’havia completat amb una capsa plana amb la foto d’un Colt 45 Magnum a la tapa.

La mirada se li va enterbolir una altra vegada quan va passar revista mentalment a la recerca que havia fet sobre en Bjurman gairebé dos anys abans.

Practicava el tir en un club. Tenia legalment una llicència per a un Colt 45 Magnum.

A contracor, va haver de concloure que tenia raó de mantenir el calaix tancat amb clau.

L’estat de les coses no li feia gens el pes, però de moment no trobava cap pretext per despertar en Bjurman i inflar-li els morros.

La Mia Bergman es va despertar a dos quarts de set del matí. Sentia tot fluixet les notícies de la tele al menjador i li arribava l’olor del cafè. Va sentir també el soroll del teclat de l’iBook d’en Dag Svensson. Va somriure.

Mai, abans, no havia vist el seu company tan enderiat en una feina. Treballar per a Millennium era molt absorbent. En Dag fanfarronejava sempre una mica, però el tracte amb en Blomkvist, la Berger i els altres tenia un efecte benèfic en ell. Cada vegada més sovint, tornava abatut a casa després que en Blomkvist li hagués assenyalat alguns defectes i torpedinat algun dels seus raonaments. A continuació, treballava el doble.

Ella es va posar la mà a la panxa i es va preguntar si havia escollit bé el moment per alterar la seva capacitat de concentració. La regla ja se li havia endarrerit tres setmanes. No n’estava segura, però un test d’embaràs de la farmàcia resoldria els dubtes.

Es preguntava si aquell era realment el moment més oportú.

Estava a punt de fer trenta anys. Al cap d’un mes, defensaria la tesi. Doctora Bergman! Va somriure de nou i va decidir no dir-ne res a en Dag abans d’estar-ne segura, i potser fins i tot esperar-se que ell hagués enllestit el llibre i ella hagués presentat la seva tesi.

Va mandrejar encara dins el llit deu minuts més, fins que es va llevar i se’n va anar cap al menjador, tota embolicada amb un llençol. Ell va aixecar els ulls.

—Ja saps que encara no han tocat les set? —va dir-li ella.

—En Blomkvist està carregat de punyetes —va respondre ell.

—Que potser s’ha portat malament amb tu? Això no et farà cap mal. Et cau bé, no?

En Dag Svensson es va deixar anar en el sofà i les seves mirades van encreuar-se. Al cap d’un moment, ell va fer que sí amb el cap.

—Millennium és un bon lloc per treballar. Vaig parlar amb en Mikael l’altre dia, quan érem al Molí abans que em vinguessis a buscar. Em va preguntar què pensava fer un cop hagués enllestit aquest projecte.

—Molt bé. I tu què li vas respondre?

—Que no ho sabia. Fa tants anys que penco com freelance… M’agradaria tenir una feina més estable.

—Millennium.

Ell hi va assentir.

—En Micke va sondejar el terreny i em va demanar si m’interessaria una mitja jornada. El mateix contracte que en Henry Cortez i la Lottie Karim. Tindria una taula i Millennium em pagaria un sou base, i per a la resta jo ja m’apanyaria pel meu compte.

—T’agradaria una cosa així?

—Si em fan una oferta concreta, els diré que sí.

—Entesos, però no sempre són les set del matí ni és un dissabte.

—Xttt. Precisament ara volia ajustar una cosa en un capítol.

—Doncs jo trobo que hauries de tornar al llit i ajustar una altra cosa.

Ella li va fer un somriure preciós i va obrir un plec del llençol. Ell va posar llavors el seu ordinador en l’opció de «pausa en espera».

La Lisbeth Salander es va passar una bona part dels dies i les nits següents davant el PowerBook fent recerques en totes direccions; de moment, no acabava de saber exactament què era el que estava buscant.

Una part de la recollida de dades era ben simple. A partir dels arxius dels diaris, va poder reconstruir l’historial del Moto Club Svavelsjö. La primera vegada que el club va aparèixer a les notícies dels diaris va ser el 1991, amb el nom de Tälje Hog Riders, quan la policia va fer una incursió al local, en aquella època instal·lat en una escola desafectada prop de Södertälje. Uns veïns preocupats van advertir la policia que algú estava disparant trets a l’interior de l’antiga escola; els policies hi van entrar amb nombrosos efectius i van interrompre una festa abundosament regada de cervesa, que havia degenerat en un concurs de tir amb un AK 4 que va resultar que havia estat robat a principis dels anys vuitanta de l’antic vintè regiment d’infanteria del Västerbotten.

Segons la llista establerta per un diari del vespre, el MC Svavelsjö tenia sis o set membres i una dotzena de hang arounds. Tots els membres regulars havien estat condemnats per la justícia una o més vegades, per delictes relativament menors però que no excloïen la violència. Dos bordegassos del club destacaven per damunt de tots els altres. El cap del MC Svavelsjö era un tal Carl-Magnus, dit «Magge» Lundin; la pàgina web de l’Aftonbladet en feia un retrat després que la policia hagués fet una altra incursió al local del club el 2001. En Lundin havia estat condemnat cinc vegades a finals dels anys vuitanta i a l’inici dels noranta. Tres dels casos tenien a veure amb robatoris, encobriments i infraccions lligades a la droga.

Una de les condemnes tenia relació amb un registre criminal més seriós, amb lesions amb circumstàncies agreujants que li havien costat divuit mesos a la garjola. En Lundin va quedar en llibertat el 1995 i poc després va ser ascendit a «president» dels Tälje Hog Riders, ara batejats amb el nom de MC Svavelsjö.

El número dos del club era, segons la policia, un tal Benny Nieminen, de trenta-set anys, que tenia com a mínim vint-i-tres condemnes registrades en els seus antecedents penals. La seva carrera va començar a l’edat de setze anys i va ser sotmès a un control judicial i a mesures educatives. En el transcurs dels deu anys següents, en Benny Nieminen havia estat condemnat cinc vegades per robatori, un cop per robatori amb agreujant, dos cops per amenaces, dos per infraccions lligades a la droga, xantatge, violència contra un funcionari, dos cops per tinença il·lícita d’armes, i un per tinença il·lícita d’armes amb circumstància agreujant, conducció en estat d’embriaguesa i un mínim de sis casos de lesions. Havia estat condemnat, segons un barem incomprensible per a la Lisbeth Salander, a més del control judicial, a multes i a entrades i sortides de la presó per a estades d’un o dos mesos, fins que el 1989 va ser condemnat a deu mesos de presó per lesions amb agreujants i robatori amb violència. Alliberat uns quants mesos més tard, va anar amb peus de plom fins a l’octubre del 1990, en què la seva participació en una baralla en un bar de Södertälje, seguida d’un homicidi, va desembocar en una pena de presó de sis anys. En Nieminen va sortir de nou el 1995 i a partir d’aquell moment es va convertir en l’amic més pròxim d’en Magge Lundin.

El 1996, el van enxampar per complicitat en un atracament a mà armada contra un transport de fons. No va participar personalment en l’atracament, però va proveir tres individus joves de les armes necessàries. Aquella va ser la seva segona desaparició de l’escenari. Va ser condemnat a quatre anys de presó i deixat anar el 1999. Després d’allò, en Nieminen va aconseguir miraculosament que no l’enxampessin per altres delictes. Segons un article de diari del 2001, en què en Nieminen no hi figurava però que presentava un historial tan detallat que no era gaire difícil d’entendre que de fet hi al·ludia, va ser considerat sospitós de complicitat de com a mínim un homicidi, quan un membre d’un club rival va ser assassinat.

La Lisbeth es va copiar les fotografies d’en Nieminen i d’en Lundin. En Nieminen tenia un rostre agradable amb uns cabells castanys arrissats i uns ulls agressius. En Magge Lundin tenia el cap d’un retardat mental. No va tenir cap problema a identificar en Lundin com l’home que s’havia reunit amb el gegant ros al cafè Blomberg, i en Nieminen com l’home que s’esperava al McDonald’s.

Una intrusió en el registre de mines li va permetre trobar la pista del propietari del Volvo blanc amb el qual el gegant ros havia marxat. Es tractava d’una empresa de lloguer de cotxes, Auto-Expert, a Eskilstuna. Va marcar el número i se li va posar al telèfon un tal Refik Alba.

—Sí, bon dia, em dic Gunilla Hansson. Ahir, un cotxe que després no es va aturar va aixafar el meu gos. Aquell malparit va fugir, però el número de matrícula demostra que li van llogar vostès. Era un Volvo blanc.

Va indicar el número.

—Em sap greu…

—Vull més que això. Vull el nom d’aquest desgraciat per reclamar-li una indemnització.

—Ho ha denunciat a la policia?

—No, prefereixo arreglar aquesta història d’una manera amistosa.

—Ho lamento, però no li puc donar el nom dels nostres clients si no hi ha una declaració a la policia.

La veu de la Lisbeth Salander es va enfosquir. Va preguntar si era una bona política d’empresa obligar a denunciar els seus clients més que no pas arreglar-ho a les bones. En Refik Alba va tornar-ho a lamentar i va dir que, dissortadament, no podia fer-hi res. Ella va continuar discutint-ho uns quants minuts més, però no se’n va sortir d’obtenir el nom del gegant ros.

El nom de Zala també semblava conduir a un cul-de-sac. Amb dues interrupcions per menjar-se una pizza acompanyada d’una ampolla ben gran de coca-cola, la Lisbeth Salander es va passar la major part de les vint-i-quatre hores següents davant l’ordinador.

Va trobar centenars de Zalas —des d’uns esportistes italians d’alt nivell fins a un compositor de l’Argentina. Però no el que ella buscava.

Va intentar-ho amb Zalatxenko, però tampoc no va trobar res que valgués.

Frustrada, va acabar tentinejant per l’habitació i dormint d’una sola tirada. Es va despertar a les onze del matí, va engegar la cafetera i es va preparar un bany al jacuzzi afegint-hi un oli escumejant. Va portar-se el cafè i les torrades al bany i va esmorzar ben escarxofada a la banyera i somiant en la presència de la Mimmi al seu costat. Però era impossible. Ella encara no li havia dit on vivia.

Cap al migdia, va sortir de l’aigua, es va eixugar i es va posar un barnús. Va engegar l’ordinador una altra vegada.

Va obtenir més bons resultats amb els noms d’en Dag Svensson i de la Mia Bergman. Ràpidament es va poder fer una idea de les seves activitats en els últims anys. Va fer unes quantes còpies d’articles d’en Dag i en va trobar una foto a tall de signatura d’un article. Sense gaire sorpresa, va comprovar que era l’home que havia vist en companyia d’en Mikael Blomkvist al Molí pocs dies abans. Ara el nom tenia un rostre, i a l’inrevés.

Va trobar diversos textos sobre o de la Mia Bergman. Uns quants anys abans, s’havia fet notar per un informe sobre la diferent manera amb què la justícia tractava els homes i les dones. El seu informe havia estat rescatat en editorials i articles de fons en les revistes de diverses organitzacions feministes; la Mia Bergman havia contribuït personalment al debat amb alguns articles. La Lisbeth Salander s’ho va llegir amb una gran atenció. Algunes feministes consideraven importants les seves conclusions, mentre que d’altres criticaven la Mia Bergman i l’acusaven de «difondre il·lusions burgeses», sense que tanmateix precisessin quines eren aquelles il·lusions burgeses.

Cap a les dues de la tarda, es va connectar a l’Asphyxia 1.3, però més que el MikBlom/laptop va escollir el MikBlom/office, l’ordinador d’en Mikael Blomkvist a la redacció de Millennium. Sabia per experiència que l’ordinador del despatx d’en Mikael no contenia pràcticament res. A part del fet que l’utilitzava de tant en tant per navegar per internet, treballava pràcticament de manera exclusiva amb el seu iBook. Per contra, en Mikael tenia el dret de supervisió sobre tota la redacció de Millennium. Va trobar ràpidament la informació necessària amb el codi d’accés a la xarxa interna de Millennium.

Per poder entrar als altres ordinadors de Millennium, la rèplica del disc dur en el servidor d’Holanda no era suficient; l’original del MikBlom/office havia d’estar engegat i connectat a la xarxa interna. Va tenir sort, perquè en Mikael Blomkvist es trobava aparentment al seu lloc de treball i l’ordinador estava engegat. Va esperar-se deu minuts, però no hi va veure signes d’activitat. Va interpretar-ho com un indici que en Mikael havia engegat l’ordinador en arribar al despatx i que potser l’havia utilitzat per navegar per internet, i després l’havia deixat encès mentre s’ocupava d’alguna altra cosa o treballava amb el seu ordinador portàtil.

Calia fer-ho amb discreció. Al llarg de l’hora següent, la Lisbeth Salander va piratejar progressivament els ordinadors, un darrere l’altre, i va copiar els correus electrònics de l’Erika Berger, d’en Christer Malm i d’una tal Malou Eriksson que no coneixia. Per acabar, va trobar l’ordinador d’en Dag Svensson, que, segons la informació del sistema, era un vell Macintosh PowerPC amb un disc dur de 750 Mo, és a dir, una autèntica cafetera probablement utilitzada només per al tractament de textos per part d’usuaris ocasionals. Estava connectat, cosa que volia dir que en Dag Svensson es trobava a la redacció de Millennium en aquell moment. En va copiar el correu electrònic i va recórrer el seu disc dur. Va trobar una carpeta que es titulava simplement [ZALA].

El gegant ros estava descontent i se sentia incòmode. Acabava de recuperar 203.000 corones en efectiu, una quantitat superior a la que confiava obtenir pels tres quilos de metamfetamina entregats a en Magge Lundin a finals de gener. Es tractava igualment d’un benefici correcte per unes quantes hores de treball efectiu —anar a buscar la metamfetamina a l’intermediari, conservar-la un cert temps, lliurar-la a en Magge Lundin i després ingressar el cinquanta per cent dels guanys.

El Moto Club Svavelsjö no tenia aparentment cap problema per transformar en diners una suma com aquella regularment cada mes, i la banda d’en Magge Lundin tan sols era un de tres operadors semblants —els altres dos treballaven als sectors de Göteborg i de Malmö. Tots tres junts podien recaptar més de mig milió de corones de benefici net al mes.

Això no obstant, se sentia tan incòmode que es va arrambar al voral de la carretera i va parar el motor. No havia dormit des de feia gairebé trenta hores i estava rebentat. Va obrir la porta per estirar les cames i va orinar al voral. Feia fred i el cel era serè. Es trobava davant un camp, no gaire lluny de Järna.

El conflicte era més aviat de naturalesa ideològica. L’oferta de metamfetamina era il·limitada a menys de quatre-cents quilòmetres d’Estocolm. La demanda en el mercat suec era indiscutible. La resta no devia ser res més que una qüestió de logística —com transportar el producte demanat des d’un punt A a un punt B o, més exactament, d’un soterrani de Tallinn al port franc d’Estocolm?

Aquell problema logístic es presentava constantment —com garantir un transport regular d’Estònia a Suècia? Era el punt crucial i l’anella realment feble de la cadena, ja que, al cap d’uns quants anys d’esforços, encara continuaven funcionant amb improvisacions permanents i solucions temporals.

El problema era que, en aquells darrers temps, la màquina s’havia encallat massa sovint. Ell estava orgullós dels seus dots d’organització. En pocs anys, havia muntat una mecànica ben greixada de contactes, mantinguts amb dosis ben sospesades de pastanaga i de bastó. Era ell qui havia gestionat la part pràctica, identificat els socis, negociat els acords i vetllat perquè el lliurament arribés sempre a bon port.

La pastanaga era la incitació oferta als intermediaris com en Magge Lundin —un bon guany gairebé sense riscos. El sistema era impecable.

En Magge Lundin només havia d’alçar un dit perquè els productes li fossin entregats —res de viatges de compra complicats ni de negociacions obligatòries amb persones que qui sap què acabarien sent, des de policies de la brigada d’estupefaents fins a la màfia russa, i que podien perfectament entabanar-lo a tort i a dret. En Lundin sabia que el gegant ros entregava el gènere i després es ficava a la butxaca el seu cinquanta per cent.

El bastó era necessari, perquè cada vegada més sovint alguns grans de sorra s’havien anat ficant dins l’engranatge. Un petit revenedor de barri amb el nas hi havia après massa coses sobre la cadena del negoci i havia estat a punt de comprometre el Moto Club Svavelsjö. El ros s’havia vist obligat a intervenir i a castigar-lo.

El gegant ros estava dotat per als càstigs.

Va sospirar.

Notava que l’activitat estava agafant unes dimensions massa grans. Simplement era massa diversificada.

Va encendre un cigarret i va estirar les cames al voral de la carretera.

La metamfetamina era una font d’ingressos excel·lent, discreta i manejable —un gran guany amb riscos mínims. Els negocis d’armes estaven justificats en una certa mesura si les feines annexes poc pertinents podien ser identificades i evitades.

Tenint en compte els riscos, simplement no era defensable des d’un punt de vista econòmic entregar un parell de petards per uns quants miserables bitllets de mil a uns mocosos completament sonats que somiaven a apuntar al quiosc de la cantonada.

Alguns casos d’espionatge industrial o de contraban de components electrònics cap a l’Est es podien justificar, encara que el mercat s’hagués reduït dramàticament aquells últims anys.

En canvi, les putes dels països bàltics eren indefensables des d’un punt de vista econòmic. Les putes només aportaven la setmanada i, per damunt de tot, representaven una complicació que podia desembocar en qualsevol moment en articles hipòcrites als diaris i en debats en aquell Parlament suec tan estrany que anomenaven el Riksdag, que tenia unes regles de joc que, a parer del gegant ros, eren com a mínim poc clares. L’avantatge amb les putes era que no representaven pràcticament cap risc jurídic. I és que a tothom li agraden les putes —el fiscal, el jutge, els policies i un parlamentari de tant en tant. Ningú no aprofundiria gaire endins amb ganes de posar fi a aquella activitat.

Ni tan sols una puta morta causava necessàriament problemes. Si la policia aconseguia detenir un sospitós evident en poques hores i el sospitós encara tenia rastres de sang a la roba, era condemnat a uns quants anys de presó o internat en algun obscur centre de tractament. Però el ros sabia per experiència que, si no es trobava cap sospitós en quaranta-vuit hores, la policia no trigava gaire a ocupar-se de coses més importants.

Fos com fos, al gegant ros no li agradava el comerç de la prostitució. No li agradaven les meuques, amb els seus rostres maquillats amb excés i els seus riures estridents d’alcohòliques. No eren pures. Eren un capital humà d’aquell tipus que costa tant com aporta. I com que es tractava de capital humà, hi havia sempre el risc que alguna meuca perdés el control i s’imaginés que podia deixar-ho córrer o comencés a xerrar als policies, als periodistes o a d’altres tafaners. En aquest cas, llavors calia que ell hi intervingués i castigués. I si les revelacions eren prou precises, la cadena de fiscals i de policies es veuria obligada a actuar —si no, l’assumpte acabaria saltant a aquell Parlament dels pebrots. O sigui que parlar del comerç de les putes era el mateix que parlar de merders.

Els germans Atho i Harry Ranta eren l’exemple tipus d’aquella classe de merders. Dos paràsits que estaven massa al corrent de tota l’activitat. Ell hauria preferit lligar-los una cadena al coll i fotre’ls al fons del port. En comptes d’això, havia hagut d’acompanyar aquells dos senyors al ferri de Tallinn i s’havia hagut d’esperar pacientment fins que embarquessin. Les seves vacances forçoses eren degudes a un periodista dels collons que havia començat a furgar en els seus negocis, de manera que es va decidir que es tornessin invisibles fins que hagués passat l’alerta.

Va sospirar de bell nou.

I, més que res, al gegant ros no li agradaven gens aquells treballs annexos com ara el de la Lisbeth Salander. Per ell, no tenia cap mena d’interès. No en treia cap benefici.

No li agradava l’advocat Nils Bjurman i no arribava a entendre per què havien accedit a la seva demanda. Però ara la pilota ja estava llançada. S’havien donat les ordres oportunes i s’havia subcontractat l’encàrrec al Moto Club Svavelsjö.

Finalment, la conjuntura d’aquell moment tampoc no li agradava. Tenia mals pressentiments.

Mentre llençava la burilla a la cuneta, els seus ulls es van dirigir al camp submergit a l’ombra. I tot d’una va captar de reüll un moviment. Es va paralitzar i va allargar la vista. No hi havia cap mena de claror més enllà d’una migrada mitja lluna, però així i tot podia distingir els contorns d’un personatge ombrívol que s’arrossegava cap a ell a uns trenta metres de la carretera. Aquell ésser avançava lentament fent petites pauses.

El gegant ros va notar tot d’un plegat una suor freda al front.

Odiava aquell ésser de dins el camp.

Durant més d’un minut, va quedar gairebé immòbil, amb els ulls clavats en el progrés lent però constant de la silueta. Quan la criatura ja va ser tan a prop que podia distingir-ne els ulls espurnejants enmig de la foscor, va girar cua i va córrer cap al cotxe. Va obrir amb un cop sec la porta i va buscar febrilment la clau de contacte. Va sentir com el pànic l’anava posseint fins que finalment va aconseguir engegar i encendre els llums. La criatura havia arribat a la carretera i el gegant en va poder distingir finalment els detalls gràcies a la claror dels llums. Semblava un enorme peix manta que s’arrossegava per terra. Tenia un dard com un escorpí.

Una cosa era segura: la criatura no era d’aquest món. No estava descrita en cap llibre conegut sobre la fauna. Era un monstre que venia directe de l’infern.

Va posar la primera i va arrencar a tota velocitat. Quan el cotxe va passar davant de la criatura, va veure com intentava un atac, però no el va atrapar. No va parar de tremolar fins uns quants quilòmetres més lluny.

La Lisbeth Salander va dedicar tota aquella nit a llegir el resultat de les recerques que en Dag Svensson i Millennium estaven fent sobre el tràfic de dones.

A poc a poc en va anar obtenint una imatge prou completa, encara que es basava en fragments misteriosos espigolats en el correu electrònic de què se servia per construir el trencaclosques.

L’Erika Berger enviava una pregunta a en Mikael Blomkvist sobre com progressaven els acaraments; ell li responia breument que tenien problemes per trobar l’home clau. Va comprendre que un dels individus que seria enxampat en el reportatge treballava a la Säpo. La Malou Eriksson enviava un resum d’una investigació annexa a en Dag Svensson, amb còpia per a en Mikael Blomkvist i l’Erika Berger. L’Svensson i en Kalle Blomkvist responien amb comentaris i propostes per desplegar. En Mikael i en Dag bescanviaven missatges uns quants cops al dia. En Dag Svensson donava compte d’un acarament que havia tingut amb un tal Per-Åke Sandström, periodista.

Amb els correus d’en Dag Svensson, va poder constatar que es comunicava amb un tal Gulbrandsen a través d’una adreça de Yahoo. Va necessitar un moment abans no va comprendre que en Gulbrandsen devia ser policia i que l’intercanvi es feia de manera confidencial en una adreça neutral, en comptes de l’adreça d’en Gulbrandsen a la policia. Així, doncs, aquell xicot era una font.

La carpeta [ZALA] era d’una migradesa decebedora: només contenia tres documents Word. El més llarg, de 128 Ko, s’anomenava [Irina P.] i contenia fragments de la vida d’una prostituta. Per l’informe de l’autòpsia que donava en Dag Svensson, la Lisbeth va comprendre que la noia era morta.

En la mesura que la Lisbeth ho va poder entendre, la Irina P. havia estat víctima de violències tan extremes que tres de les seves ferides havien estat mortals.

La Lisbeth va reconèixer una formulació en el text que semblava una citació textual de la tesi de la Mia Bergman. A la tesi, es tractava d’una dona que es deia Tamara. La Lisbeth es va dir que la Irina P. i la Tamara devien ser la mateixa persona, i va llegir atentament el passatge de la tesi amb la seva entrevista.

El segon document s’anomenava [Sandström] i era molt més curt. Contenia el mateix resum que en Dag Svensson havia enviat per correu a en Kalle Blomkvist i que demostrava que un periodista anomenat Per-Åke Sandström era un dels clients que havia explotat una noia d’un país bàltic, però també que havia estat l’home de la màfia del sexe i que havia estat pagat amb droga o bé amb sexe. La Lisbeth estava fascinada veient que, al costat de la seva producció de revistes d’empresa, en Sandström també havia escrit diversos articles en un diari on condemnava amb indignació el comerç del sexe. Revelava entre altres coses que un home de negocis suec, del qual no deia el nom, havia freqüentat un bordell a Tallinn.

El nom de Zala no apareixia ni a [Sandström] ni a [Irina P.], però la Lisbeth es va dir que, ja que tots dos documents estaven col·locats en una carpeta titulada [ZALA], per força hi havia d’haver algun lligam. El tercer i últim document de la carpeta [ZALA] també portava el nom de [ZALA]. Era breu i estava redactat en forma de llista.

Segons en Dag Svensson, el nom de Zala havia aparegut nou vegades relacionat amb els estupefaents, les armes o la prostitució d’ençà de mitjan anys noranta. Ningú no semblava saber qui era en Zala, però diverses fonts l’havien esmentat com a iugoslau, polonès o eventualment txec. Totes les informacions eren de segona mà; cap de les persones amb qui en Dag Svensson havia parlat no semblava haver conegut mai en Zala.

En Dag Svensson havia parlat àmpliament sobre en Zala amb la font G. (Gulbrandsen?) i havia avançat la teoria que en Zala podia ser el responsable de l’assassinat de la Irina P. Si bé no es deia res sobre el parer de la font G. pel que fa a aquesta teoria, la Lisbeth va saber, per contra, que, un any abans, en Zala havia estat objecte de discussió arran d’una reunió del «grup especial d’investigació sobre el crim organitzat». El nom havia sorgit tantes vegades que la policia havia començat a fer preguntes i intentat formar-se una opinió sobre la realitat de l’existència d’en Zala.

Segons el que en Dag Svensson havia pogut saber, el nom d’en Zala havia sorgit per primera vegada arran de l’atracament d’un transport de fons a Örkelljunga, el 1996. Els atracadors havien arrambat més de 3,3 milions de corones, però l’havien cagat de tal manera que la policia havia identificat i detingut la banda en les primeres vint-i-quatre hores. Un dia més tard, va ser detinguda una altra persona. Se suposava que el criminal professional Benny Nieminen, membre del Moto Club Svavelsjö, havia estat el proveïdor de les armes utilitzades per a l’atracament, la qual cosa li havia costat la seva segona enganxada greu amb quatre anys a la garjola.

Una setmana després de l’atracament del transport de fons del 1996, tres persones més van ser detingudes per complicitat. La banda comprenia doncs vuit persones, set de les quals s’havien negat categòricament a parlar amb la bòfia. El vuitè, un xicot de només dinou anys, en Birger Nordman, es va enfonsar i ho va xerrar tot durant els interrogatoris. El procés va ser una victòria fàcil per al fiscal, la qual cosa podia explicar (segons avançava la font policial d’en Dag Svensson) per què dos anys més tard, després d’haver aprofitat un permís per evadir-se, en Birger Nordman hagués aparegut enterrat en un sorral del Värmland.

Segons la font G., la policia sospitava que en Benny Nieminen era l’home clau que hi havia darrere de la banda. Sospitava igualment que en Benny Nieminen havia ordenat la mort d’en Nordman, però no hi havia res que confirmés aquelles presumpcions. En Nieminen era considerat extremament perillós i sense escrúpols.

A la garjola, en Nieminen havia entrat en relació amb la Fraternitat Ària, una organització nazi de les presons, vinculada a la Fraternitat Wolfpack i, més enllà, tant amb altres bandes criminals en la nebulosa dels motoristes com amb diverses organitzacions nazis febles i violentes de l’estil del Moviment de Resistència Suec, etc.

Però el que més interessava la Lisbeth Salander era tota una altra cosa. En el transcurs dels interrogatoris, l’atracador Birger Nordman havia deixat anar que les armes utilitzades per a l’atracament procedien d’en Nieminen, que al seu torn les havia obtingut d’un iugoslau, desconegut de Nordman, que es deia «Sala».

En Dag Svensson n’extreia la conclusió que es tractava d’un personatge molt discret en el món del delicte. Vist que ningú no responia per Zala en el registre civil, en Dag es deia que en Zala devia ser un sobrenom, però que podia tractar-se també d’un delinqüent particularment caut que actuava expressament amb un nom fals.

El darrer punt de la llista incloïa una breu memòria de les informacions sobre en Zala donades pel periodista puter Sandström. Una cosa molt magra. Segons en Dag Svensson, en Sandström havia parlat una vegada per telèfon amb una persona que portava aquell nom. Les notes no esmentaven el contingut d’aquella conversa.

Cap a les quatre de la matinada, va tancar el PowerBook, es va asseure al racó de la finestra i va contemplar la badia de Saltsjön. Es va quedar immòbil durant un parell d’hores pensant i fumant cigarrets l’un darrere l’altre. Estava a punt de veure’s obligada a prendre algunes decisions estratègiques i necessitaria procedir a analitzar-ne les conseqüències.

Va concloure que li havia arribat l’hora de trobar en Zala i de posar fi, d’una vegada per totes, als seus petits negocis.

Dissabte al vespre de la setmana abans de Pasqua, en Mikael Blomkvist va anar a visitar una antiga amiga a Slipgatan, prop de Hornstull. Fet raríssim, havia acceptat la seva invitació a una festa. Ella ara era casada i era la menys interessada del món a tenir relacions més profundes amb en Mikael, però treballava en els mitjans de comunicació i solien saludar-se quan es trobaven. Acabava de treure un llibre que havia estat elaborant durant deu anys com a mínim i que abordava el curiós tema de la visió que el món dels mitjans tenia sobre les dones. Com que en Mikael hi havia col·laborat una mica, ella el va convidar.

El paper d’en Mikael s’havia limitat a una recerca sobre una qüestió ben simple.

Després d’haver-se publicat uns plans d’igualtat de sexes que l’agència TT, el Dagens Nyheter, el Rapport i un cert nombre d’altres mitjans afirmaven respectar, es va dedicar a marcar amb una creu quants homes i quantes dones hi havia en les direccions d’aquestes empreses a partir del nivell de secretari de direcció. El resultat va ser penós. President-director general: home. President del consell d’administració: home. Redactor en cap: home. Responsable del departament Internacional: home. Director de la redacció: home…, i així successivament fins que la primera dona va fer la seva aparició, en general com una excepció, a l’estil de la Christina Jutterström o de l’Amelia Adamo.

Aquell vespre, es tractava d’una festa privada i els convidats eren bàsicament persones que, d’una manera o d’una altra, havien posat el seu gra de sorra en el llibre.

La vetllada havia estat molt alegre, el menjar bo i les converses relaxades. En Mikael havia pensat de tornar-se’n d’hora, però la majoria dels convidats eren vells coneguts que es trobaven plegats ben poques vegades. Sense comptar que, per una vegada, ningú ja no insistia a parlar del cas Wennerström. Així, doncs, la xerinola es va anar allargant i fins a les dues de la matinada de diumenge el gros de tota aquella trepa no va començar a desfilar. Van baixar junts fins a Långholmsgatan, on es van anar separant.

En Mikael va veure com passava l’autobús nocturn sense que fos a temps d’arribar a la parada, però la nit no era freda i va decidir tornar a peu més que no pas esperar l’autobús següent. Va tirar per Högalidsgatan fins a l’església i després va girar per Lundagatan, cosa que li va desvetllar immediatament alguns vells records.

D’ençà del mes de desembre, en Mikael havia mantingut la seva promesa de deixar de passar per Lundagatan amb l’esperança de veure ressorgir la Lisbeth Salander. Aquella nit, però, es va aturar a la vorera davant la porta d’entrada del seu edifici. Li van venir ganes de travessar el carrer i mirar de trucar a la seva porta, però es va dir que seria massa improbable que ella ja hagués tornat de fora i que tingués ganes de parlar amb ell una altra vegada.

Finalment, va arronsar les espatlles i va continuar la seva passejada en direcció a Zinkensdamm. Havia recorregut una cinquantena de metres quan va sentir un soroll. Va girar el cap i el cor va fer-li un salt. Era difícil equivocar-se davant d’aquell cos tan raquític. La Lisbeth Salander acabava de sortir de l’edifici i s’allunyava pel carrer. Es va aturar davant un cotxe aparcat.

En Mikael va obrir la boca per cridar-la, però les paraules se li van encallar a la gola. I és que, tot d’un plegat, va veure una silueta que es destacava d’un dels cotxes aparcats al llarg de la vorera. Era un home, i es dirigia cap a la Lisbeth Salander. A en Mikael li va semblar veure que era alt i que tenia una panxa prominent. Duia els cabells lligats en una cua de cavall.

La Lisbeth Salander va sentir un soroll i va percebre de reüll un moviment just quan es disposava a ficar la clau a la porta de l’Honda de color granat. El va identificar immediatament com en Carl-Magnus, anomenat «Magge» Lundin, de trenta-sis anys, del Moto Club Svavelsjö, que uns quants dies abans s’havia reunit amb el gegant ros al cafè Blomberg.

Ella va prendre nota dels cent vint quilos d’en Magge Lundin, així com de les seves males intencions. Va utilitzar les claus com un puny americà i no va dubtar ni un micro-segon a fer-li un tall profund a la galta, de l’arrel del nas fins a l’orella, amb la rapidesa d’un rèptil. El puny d’en Lundin va colpejar en l’aire i després la Lisbeth Salander va semblar que desapareixia sota terra.

En Mikael Blomkvist va veure com la Lisbeth Salander donava el cop amb la mà.

Una dècima de segon després d’haver tocat l’agressor, es va deixar caure a terra i va rodolar entre les rodes del cotxe.

La Lisbeth va aparèixer dreta a l’altre costat del cotxe quasi instantàniament, disposada al combat o a la fugida. Va topar amb la mirada de l’enemic per damunt del capó del motor i va optar immediatament per la segona opció. Rajava sang de la galta de l’home. Abans que hagués tingut temps de poder-la distingir clarament, ella ja s’havia escapolit per Lundagatan en direcció a l’església de Högalid.

En Mikael es va quedar petrificat, amb un pam de boca oberta, veient com l’agressor accelerava tot d’una per precipitar-se carrer enllà, darrere de la Lisbeth Salander. Semblava un carro d’assalt perseguint una joguina.

La Lisbeth va grimpar de quatre en quatre els esglaons de les escales del final de Lundagatan. Un cop a dalt va fer un cop d’ull per damunt de l’espatlla i va veure com el seu perseguidor posava el peu en el primer esglaó. Collons, tresca ràpid, aquest paio! Va estar a punt d’ensopegar, però va tenir temps de llambregar en el darrer moment les plaques de senyalització i la muntanya de sorra de l’indret on els de Camins, Canals i Ports estaven fent obres.

En Magge Lundin ja gairebé havia arribat al capdamunt de les escales quan la Lisbeth Salander va aparèixer de nou en el seu camp de visió. Va tenir el temps just de percebre que llançava alguna cosa, però no de reaccionar abans que la llamborda el colpegés a la vora de la templa. El cop no havia estat d’una precisió perfecta, però la pedra era feixuga i li va obrir una segona ferida a la cara. Va sentir que perdia l’equilibri i que tot el món donava voltes fins que va caure d’esquena escales avall. Va aconseguir interrompre la caiguda agafant-se a la barana, però ja havia perdut uns quants segons.

La paràlisi d’en Mikael va cessar quan l’home va desaparèixer prop de les escales. Li va cridar que s’aturés immediatament.

La Lisbeth ja havia travessat la meitat del pati quan va captar la veu d’en Mikael Blomkvist. I d’on surt, aquest paio dels collons? Va canviar de direcció i va mirar per damunt de la barrera de seguretat de la terrassa. Va veure en Mikael Blomkvist tres metres més avall, lluny, al carrer. Va dubtar una dècima de segon abans de tornar a córrer a tota velocitat.

Just quan en Mikael es llançava corrent cap a les escales, va veure una furgoneta Dodge que arrencava davant de l’edifici de la Lisbeth Salander, just al costat del cotxe que ella havia intentat obrir. El vehicle va deixar la vorera i va passar per davant d’en Mikael en direcció a Zinkensdamm. Va tenir la breu visió d’un rostre al pas del vehicle. Amb el feble enllumenat públic, la placa de la matrícula era il·legible.

Indecís, en Mikael va mirar la furgoneta mentre continuava corrent darrere el perseguidor de la Lisbeth. El va atrapar al capdamunt de les escales. L’home s’havia aturat donant l’esquena a en Mikael, s’estava immòbil i mirava al voltant.

En el moment en què en Mikael arribava a la seva altura, es va girar i li va etzibar un violent revés a la cara. El cop va agafar en Mikael totalment desprevingut. Va rodolar escales avall, de cap.

La Lisbeth va sentir el crit ofegat d’en Mikael i gairebé es va aturar. Què passa, me cago en la merda! Després va mirar per damunt de l’espatlla i va veure com en Magge Lundin, a una quarantena de metres, esprintava cap a ella. És més ràpid.

M’atraparà.

No va dubtar gens, va girar a l’esquerra i va enfilar a tota velocitat uns quants graons fins a la terrassa que hi havia entre els immobles. Va sortir en un pati que no oferia cap mena d’amagatall i va recórrer el trajecte fins al següent revolt en un temps que li hauria pres a la Caroline Klüft unes quantes medalles en els Jocs Olímpics. Va girar a la dreta, va comprendre que estava a punt d’entrar en un carreró sense sortida i va fer mitja volta. No hi havia cap amagatall a la vista, i en el mateix moment en què arribava a la cantonada de l’edifici següent, va veure en Magge Lundin al capdamunt de l’escala pel costat del pati. Va continuar fora del seu camp de visió uns quants metres encara i es va amagar darrere d’un matoll de rododendres en una platabanda que hi havia al llarg de l’edifici.

Va sentir els passos feixucs d’en Magge Lundin, però sense veure’l. Va restar totalment immòbil entre el matoll i el mur de l’immoble.

En Lundin va passar davant del seu amagatall i es va aturar a menys de cinc metres. Va entretenir-se deu segons abans de continuar la seva cursa pel pati. Al cap d’un minut, va tornar. Va aturar-se en el mateix indret d’abans. Aquest cop va quedar-se immòbil durant trenta segons. La Lisbeth va tensar els músculs, disposada a fugir a l’instant si era descoberta. Després ell es va tornar a posar en moviment. Va passar a menys de dos metres d’ella. Ella va sentir com els seus passos desapareixien enllà del pati.

En Mikael tenia mal al clatell i a la mandíbula quan va aconseguir tornar-se a posar dret amb penes i treballs. Notava el gust de la sang al llavi ferit. Va intentar fer alguns passos, però es va entrebancar.

Va pujar l’escala novament i va mirar al voltant. Va veure l’esquena de l’agressor cent metres més avall, al carrer. L’home de la cua de cavall es va parar per espiar entre els edificis i després va reprendre la cursa. Uns quants segons més tard, havia desaparegut al final del carrer. En Mikael es va avançar cap al parapet i el va buscar amb la mirada. L’home travessava Lundagatan i pujava a la furgoneta Dodge que havia arrencat davant de l’edifici de la Lisbeth. El vehicle va desaparèixer immediatament després per la cantonada, pel costat de Zinkensdamm.

En Mikael va tornar a pujar lentament per Lundagatan a la recerca de la Lisbeth Salander. No la va veure per enlloc. No veia ningú, d’altra banda, sorprès de constatar fins a quin punt un carrer d’Estocolm podia quedar de sobte completament buit a les tres de la matinada d’un diumenge del mes de març. Al cap d’un moment, va tornar davant l’edifici de la Lisbeth, a la part de baix de Lundagatan.

En passar per l’indret on havia tingut lloc l’agressió, va trepitjar alguna cosa i va descobrir el manat de claus de la Lisbeth. S’inclinava per collir-lo quan va veure la seva bossa sota el cotxe.

En Mikael es va quedar esperant una bona estona, dubtant sobre el que havia de fer. Al final, va provar les claus en el pany de la porta de l’immoble. No eren les bones.

La Lisbeth Salander va continuar amagada en el matoll durant un quart d’hora sense moure’s si no era per mirar el rellotge. Poc després de les tres, va sentir com s’obria i es tancava una porta, així com uns passos que es dirigien cap a l’aparcament de bicicletes del pati.

Quan tots els sorolls es van haver esvaït, va posar-se a poc a poc de genolls i va treure el cap fora del matoll. Va examinar tots els racons del pati, però no va veure enlloc en Magge Lundin. Amb pas lleuger, va tornar cap al carrer, sempre a punt de girar cua i escapar-se. Va aturar-se al capdamunt de l’escala, va escrutar la part de baix de Lundagatann i va veure tot de sobte en Mikael Blomkvist davant de casa seva. Tenia la seva bossa a la mà.

Es va quedar perfectament immòbil, amagada darrere d’un fanal, quan la mirada d’en Mikael Blomkvist va recórrer tot el parapet del replà superior. No la va veure.

En Mikael Blomkvist va romandre davant el seu immoble durant mitja hora. Ella el va estar observant pacientment sense moure’s fins que ell es va decidir a anar-se’n pel costat de Zinkensdamm. Quan va ser fora de la vista, es va esperar encara un moment abans de començar a reflexionar sobre els esdeveniments.

En Mikael Blomkvist.

Li costava moltíssim comprendre com havia pogut entrar en escena d’aquella manera, sorgint d’enlloc. Per la resta, l’agressió no deixava lloc a gaires interpretacions.

Aquell cabró d’en Carl-Magnus Lundin.

En Magge Lundin s’havia reunit amb aquell gegant ros que havia vist en companyia de l’advocat Nils Bjurman.

Aquell bacó dels collons d’en Nils Bjurman.

Aquest malparit dels pebrots ha pagat un pinxo de merda perquè m’apallissés. I això que jo ja li vaig explicar sense embuts quines en podien ser les conseqüències.

Tot d’un plegat, la Lisbeth Salander es va posar a bullir interiorment. Estava tan furiosa que va sentir un gust de sang a la boca. Aquest cop, es veuria obligada a castigar-lo.





Tercera Part


Equacions impossibles

Del 23 de març al 2 d’abril

Les equacions absurdes, a les quals no escau cap solució, són qualificades d’impossibles.

(a + b)(a − b) = a2 − b2 + 1





Capítol 11


Dimecres, 23 de març / Dijous, 24 de març

En Mikael Blomkvist va posar la punta del retolador vermell al marge del manuscrit d’en Dag Svensson i va marcar un signe d’admiració encerclat, seguit de «nota pp». La qual cosa significava que volia a peu de pàgina una referència a la font del que s’havia dit.

Era dimecres, la vigília del Dijous Sant, i Millennium estava més o menys de vacances durant tota la setmana. La Monika Nilsson era a l’estranger. La Lottie Karim se n’havia anat a la muntanya amb el seu marit. En Henry Cortez hi havia anat a fer la guàrdia de la centraleta durant unes quantes hores, però en Mikael li havia dit que se’n tornés a casa atès que no trucava ningú i que de tota manera ell mateix es quedaria a la redacció. Amb un somriure beatífic als llavis, en Henry va desaparèixer per anar a trobar la que, de moment, era la seva última companya.

En Dag Svensson no hi havia tret el cap. En Mikael estava tot sol polint el seu manuscrit. Havien acabat decidint que el llibre tindria dues-centes noranta pàgines dividides en dotze capítols. En Dag Svensson n’havia entregat la versió final de nou dels dotze, i en Mikael Blomkvist havia escodrinyat cada paraula i li havia anat tornant els textos perquè els aclarís o perquè els reformulés segons les seves indicacions.

Tanmateix, en Mikael considerava en Dag Svensson un escriptor molt dotat i la seva contribució es limitava a unes quantes notes al marge. Fins i tot costava de trobar llocs on agafar-se. En el transcurs de les setmanes en què la pila del manuscrit havia anat creixent damunt la taula d’en Mikael, només havien estat en desacord total sobre un únic passatge de quasi una pàgina, que en Mikael volia suprimir i que en Dag havia defensat amb bastants arguments. En Mikael s’havia sortit amb la seva. Però es tractava de foteses.

En definitiva, el llibre que Millennium es disposava a enviar a la impremta era gruixut i en Mikael estava convençut que se’n parlaria molt. En Dag Svensson era tan despietat en la seva denúncia dels clients de les prostitutes i lligava tan perfectament la història que ningú no podria continuar ja ignorant les disfuncions del sistema. L’escriptura era perfecta i les dades que en Dag Svensson oferia eren presentades d’una manera tradicional, certament, però molt eficaç.

Aquells darrers mesos, en Mikael havia après tres coses sobre en Dag. Era un periodista meticulós que lligava amb tota cura tots els fils. No utilitzava la retòrica que solia afeixugar tants reportatges sobre la societat i els transformava en un galimaties. El llibre era més que un reportatge, era una declaració de guerra. En Mikael va somriure amb calma. En Dag Svensson tenia gairebé quinze anys menys que ell, però en Mikael reconeixia fàcilment la passió que ell mateix havia tingut un dia quan va encetar una croada contra els lamentables periodistes econòmics i va parir un llibre d’escàndol que algunes redaccions no sempre li havien perdonat.

El problema era que el llibre d’en Dag Svensson havia de resistir fins al final. El periodista que aixeca el cap d’aquesta manera ha d’estar segur al cent per cent del terreny que trepitja; si no, val més renunciar a publicar-lo. En Dag Svensson n’estava en un noranta-vuit per cent.

Quedaven uns quants punts febles per escatir i algunes afirmacions que, a parer d’en Mikael, no havia documentat de manera satisfactòria.

Cap a dos quarts de sis de la tarda, va obrir el calaix de la taula i en va treure un cigarret. L’Erika Berger havia decretat la prohibició total de fumar als despatxos, però estava sol i ningú no vindria en tot el cap de setmana. Va treballar encara tres quarts més abans d’arreplegar els papers i anar a deixar el capítol sobre la taula de l’Erika perquè el llegís. En Dag Svensson havia promès que enviaria per correu electrònic la versió final dels tres capítols restants l’endemà al matí, la qual cosa donaria a en Mikael la possibilitat de rellegir-los durant el cap de setmana. Havien programat una reunió per al dimarts de Pasqua, en què en Dag, l’Erika, en Mikael i la Malou es retrobarien per donar llum verda a la versió final del llibre, però també als articles de Millennium. Ja només quedaria la compaginació, que era incumbència d’en Christer Malm, i enviar-ho a la impremta. En Mikael no havia demanat ofertes —havia decidit fer confiança un cop més a en Hallvigs Reklam, de Morgongåva, l’impressor del seu llibre sobre el cas Wennerström, que proposava un preu i un servei incomparables en el sector.

En Mikael va mirar l’hora i es va obsequiar amb un altre cigarret clandestí. Es va asseure a la finestra i va mirar Götgatan allí baix. Amb la punta de la llengua, es va tocar suaument la ferida de l’interior del llavi. Ja cicatritzava. Per mil·lèsima vegada es va preguntar què havia passat realment davant l’edifici de la Lisbeth Salander a Lundagatan.

Les seves úniques certeses eren que la Lisbeth Salander estava realment viva, i que havia tornat a la ciutat.

Durant la setmana, va intentar cada dia posar-se en contacte amb ella. Li havia enviat correus electrònics a l’adreça que ella havia utilitzat més d’un any abans, però no en va rebre cap resposta. Cada dia va passar per Lundagatan. Ja començava a perdre l’esperança.

Havien canviat la placa amb el nom d’abans per la de Salander-Wu. Hi havia dos-cents trenta Wu en el registre civil, dels quals una mica més de cent quaranta vivien al departament d’Estocolm. Tanmateix, no n’hi havia cap de domiciliat a Lundagatan. En Mikael no tenia ni la més petita idea de qui podia viure amb la Salander, si tenia un company o si rellogava el pis. Ningú no l’havia anat a obrir quan havia trucat a la porta.

Al final, havia decidit d’escriure-li una carta com les d’abans.

Hola Sally,

No sé què va passar ara fa un any, però a hores d’ara fins i tot un carallot com ara jo ja ha pogut entendre que has tallat tots els vincles amb mi. És el teu dret i és el teu privilegi determinar amb qui et vols fer i no tinc cap intenció d’insistir-hi. Constato simplement que et considero sempre com una amiga, que et trobo a faltar i que de molt bona gana prendria un cafè amb tu, si et ve de gust.

No sé on t’entafores, però aquella baralla de Lundagatan m’inquieta. Si necessites ajuda, pots trucar-me en qualsevol moment. Com ja saps, tinc un deute molt gran amb tu.

A més a més, tinc la teva bossa. Si vols recuperar-la, només cal que donis senyals de vida. Si no em vols veure, pots simplement donar-me una adreça on te la pugui enviar. Com que has indicat clarament que no volies tenir res a veure amb mi, jo ja no provaré de veure’t.

MIKAEL



Naturalment, no en va obtenir cap mena de resposta. Quan va tornar a casa el matí després de l’agressió de Lundagatan, va obrir la bossa de la Lisbeth i va arrenglerar-ne el contingut sobre la taula de la cuina. Hi havia una cartera amb una targeta de crèdit de Correus i unes 600 corones sueques en efectiu i 200 dòlars americans, així com una targeta mensual dels transports públics d’Estocolm. Un paquet de Marlboro Light obert, tres encenedors no recarregables, una capsa de pastilles per al mal de coll, un paquet de mocadors de paper, un raspall de dents, pasta de dents i tres tampons en un compartiment a part, un paquet de preservatius intacte amb una etiqueta de revelava que havien estat comprats Gatwick a l’aeroport a Londres, un bloc amb format A5 i tapa dura, cinc bolígrafs, una bomba lacrimògena, un petit estoig amb pintallavis i maquillatge, una ràdio FM amb auriculars però sense piles i l’Aftonbladet de la vigília.

L’objecte més fascinador de la bossa era un martell fàcilment accessible en una butxaca exterior. Tanmateix, l’atac havia arribat amb tanta brutalitat que la Lisbeth no havia tingut temps de treure ni el martell ni la bomba lacrimògena.

Aparentment, havia fet servir les claus com a puny americà —hi quedaven rastres de sang i de pell.

El seu manat de claus en contenia sis. Tres eren claus típiques d’un pis —la de la porta del carrer, l’ordinària del pis i la del pany de seguretat. Cap d’elles, però, no obria la porta de Lundagatan.

En Mikael va obrir i fullejar el bloc pàgina per pàgina. Hi reconeixia l’escriptura polida i menuda de la Lisbeth, i ben aviat va poder constatar que no es tractava precisament del diari íntim i secret d’una noia jove. Aproximadament unes tres quartes parts del bloc eren plenes del que semblaven gargots matemàtics. A dalt de tot de la primera pàgina, hi figurava una equació que va reconèixer, fins i tot considerant que les matemàtiques no eren precisament el seu fort.

(x3 + y3 = z3)

En Mikael Blomkvist mai no havia tingut problemes de càlcul. Va passar el batxillerat amb excel·lents notes en matemàtiques, la qual cosa no volia dir que estigués dotat en la matèria, sinó simplement que havia sabut assimilar el que li havien ensenyat a l’institut. Les pàgines del bloc de la Lisbeth Salander contenien uns gargots que no comprenia i que no tenia cap intenció de mirar de comprendre.

Una equació s’allargava en dues pàgines senceres i s’acabava amb esborralls i canvis. Li costava determinar si es tractava de fórmules matemàtiques de debò i de solucions autèntiques, però coneixent com coneixia les capacitats de la Lisbeth Salander va suposar que els càlculs devien ser correctes, i que sens dubte tenien un significat esotèric.

Va fullejar el bloc una bona estona. Les equacions li resultaven gairebé tan comprensibles com si tingués davant del nas un quadern de signes xinesos. Així i tot, va comprendre el que intentava fer. x3 + y3 = z3. Havia quedat fascinada per l’enigma de Fermat, un clàssic del qual havia sentit a parlar. Va sospirar profundament.

L’última pàgina del bloc contenia una nota succinta i misteriosa que no tenia res a veure absolutament amb les matemàtiques però que tanmateix semblava una espècie de fórmula.

(Ros + Magge) = NEB

Estava subratllada i emmarcada, i de fet no explicava estrictament res. Al capdavall de la pàgina hi havia apuntat el número de telèfon d’una agència de lloguer de vehicles, Auto-Expert, a Eskilstuna.

En Mikael no va intentar interpretar les notes. Va arribar a la conclusió que simplement eren gargots que havia fet mentre rumiava alguna cosa.

Al final, en Mikael va apagar el cigarret i es va posar l’americana, va connectar l’alarma de la redacció i se’n va anar caminant cap a la terminal de Slussen, on va agafar l’autobús de Lännersta, el barri de moda dels yuppies. Estava convidat a sopar a casa de la seva germana, Annika Blomkvist, Giannini de casada, amb motiu dels seus quaranta-dos anys.

L’Erika Berger va començar les seves vacances de Setmana Santa fent fúting, concretament tres quilòmetres de quimeres i de fúria que es van acabar al pontó del ferri de Saltsjöbaden. Aquells últims mesos, havia descuidat els seus exercicis al gimnàs i se sentia tota encarcarada i en baixa forma. Va tornar cap a casa caminant normalment. El seu marit feia una conferència per a una exposició al Museu d’Art Modern i no tornaria abans de les vuit. L’Erika preveia destapar aquell vespre una bona ampolla de vi, engegar la sauna i seduir el marit. Tot plegat tindria la gràcia de distreure-la del problema que en aquells moments no es podia treure del cap.

Quatre dies abans, el director d’un dels grups de mitjans de comunicació més importants de Suècia l’havia convidada a dinar. Entre mos i mos a l’amanida, amb una veu tota seriosa, li va exposar la seva intenció de fitxar-la com a redactora en cap de l’Svenska Morgon-Posten, el diari més important del grup, conegut en els ambients periodístics com el Gran Drac. La direcció ha considerat diversos noms i tots pensem que tu series un formidable trumfo per al diari. Et volem a tu. L’oferta de treball anava acompanyada d’un sou que feia que el que guanyava a Millennium semblés una broma.

Aquella oferta li havia caigut al damunt com una bomba i l’havia deixat desconcertada. Per què jo, precisament?

Al començament, ell havia estat vague, però va acabar confessant que era una dona famosa, respectada i considerada per tothom com una directora competent.

La seva manera de treure Millennium de les arenes movedisses en què la revista s’havia enfonsat dos anys enrere havia estat impressionant. Després li va confessar que el Gran Drac necessitava rejovenir-se. El diari estava massa pastat a l’antiga i això reduïa contínuament els subscriptors de les noves generacions. L’Erika era coneguda com una periodista impertinent. Tenia grapa. Col·locar una dona i a més feminista al capdavant de la institució més conservadora de la Suècia dels Mascles era tot un repte, era agosarat. Tothom hi estava d’acord. Bé, gairebé tothom. Els que comptaven hi estaven d’acord.

—Però jo no comparteixo la ideologia del diari.

—Tant se li’n fot, això. Tampoc no hi estàs tant en contra. Tu seràs la redactora en cap, no un inspector polític, i pel que fa a la línia editorial ja ens posarem d’acord.

Ell no ho va dir, però hi havia també una qüestió de classe social. L’Erika era de casa bona, tenia uns orígens benestants.

Li va contestar que espontàniament estava interessada en la proposta, però que no li podia donar una resposta immediata. S’ho havia de pensar, i van acordar que li comunicaria la seva decisió en els següents dies. El director va explicar que si el que la feia dubtar era el sou, ella es trobava en una posició que probablement li permetria negociar una xifra més alta. D’altra banda, li proposarien un contracte blindat particularment atractiu. Ha arribat l’hora que comencis a pensar en la jubilació, amiga meva.

Rondava els quaranta-cinc anys. Al començament les havia passat magres.

Després havia aconseguit crear Millennium i s’havia convertit en la directora de la publicació gràcies als mèrits personals. El moment en què es veuria obligada a agafar el telèfon per dir que sí o que no s’acostava inexorablement, i encara no sabia què volia respondre. Al llarg de la setmana diverses vegades havia tingut la intenció de parlar-ne amb en Mikael, però no ho havia fet. Més aviat al contrari: s’adonava que li estava amagant alguna cosa i això li creava un punt de mala consciència.

Els inconvenients eren evidents. Un sí significaria que la seva associació amb en Mikael es trencaria. Ell no la seguiria mai de la vida al Gran Drac, per més que ella li fes una oferta suculenta. Ell no necessitava els diners i vivia la mar de bé publicant els seus propis textos d’acord amb el seu ritme.

Per la seva banda, ella estava contenta amb el seu paper de responsable de Millennium. En Mikael li havia proporcionat una posició en el món periodístic que considerava gairebé immerescuda. I és que no era pas ella qui produïa les informacions. De fet, no era la seva feina —tampoc no es considerava particularment ben dotada per a l’escriptura. En canvi, era bona periodista a la ràdio o a la televisió i, sobretot, una directora brillant. I li agradava el treball d’improvisació que el seu paper de responsable de Millennium imposava.

Però a l’Erika Berger l’havien temptada. No tant pel salari com pel fet que aquella feina la transformaria definitivament en un dels personatges més influents del món dels mitjans de comunicació. No t’ho direm dues vegades, li havia dit el director.

Un cop davant la seva torre de Saltsjöbaden, va comprendre per a gran desesperació seva que no podria dir que no. I tremolava només de pensar que havia de fer-ho saber a en Mikael Blomkvist.

Com sempre, el sopar a casa de la família Giannini es va desenvolupar en una suau atmosfera de caos. L’Annika tenia dues filles, la Mònica, de tretze anys, i la Jennie, de deu. El seu marit, l’Enrico Giannini, principal responsable per a Escandinàvia d’una societat de biotecnologia internacional, tenia la custòdia de l’Antonio, de setze anys, fill d’un primer matrimoni. Els altres comensals eren l’Antònia, mare de l’Enrico; en Pietro, germà de l’Enrico, i l’esposa d’aquest darrer, l’Eva-Lotta, amb els seus fills Peter i Nicola. A més de la germana de l’Enrico, la Marcella, que vivia en aquell mateix barri amb quatre fills. També havia estat convidada al sopar la tieta Angelina, que la família considerava completament estrafolària o en tot cas extremament excèntrica, amb el seu nou company.

Així, doncs, el factor caos era relativament elevat al voltant d’una taula de menjador d’unes generoses dimensions. Les converses, a vegades unes quantes alhora, eren conduïdes en una barreja detonant de suec i d’italià, i la situació d’en Mikael podia dir-se que era ben galdosa, ja que l’Angelina es va passar tota la vetllada preguntant-li per què continuava solter i proposant-li candidates apropiades entre les seves amigues. En Mikael va acabar declarant-li que ell prou que es casaria, però que la seva amant, dissortadament, ja era casada. Cosa que va tancar la boca una estoneta a l’Angelina.

A dos quarts de vuit del vespre, va sonar el mòbil d’en Mikael. Ell es pensava que l’havia apagat i, de fet, va intentar silenciar-lo abans de treure’l de la butxaca interior de l’americana que algú havia posat al penja-robes del rebedor. Era en Dag Svensson.

—Que et molesto?

—Bé, no gaire. Estic sopant a ca la meva germana amb un elevat contingent de la seva família política. Què passa?

—Dues coses. He intentat parlar amb en Christer Malm, però no em contesta al telèfon.

—No. Ell i el seu company aquest vespre són al teatre.

—Merda. Li vaig prometre que ens trobaríem demà al matí a la redacció amb les fotografies i les il·lustracions que volem posar en el llibre. En Christer hi havia de fer un cop d’ull durant el cap de setmana. Però la Mia acaba de decretar que se’n vol anar a veure els seus pares a Dalecarlie per Pasqua i ensenyar-los la tesi.

—D’acord.

—No les hi puc enviar per correu electrònic, perquè estan impreses en paper. ¿Seria possible que te les fes arribar a tu aquest vespre?

—Bééé, sí… però escolta, sóc a Lännersta. Encara m’estaré una bona estona aquí abans de tornar cap a casa. Enskede no és pas tan lluny. També podria passar jo per casa teva a buscar-te les fotos. T’aniria bé cap a les onze?

A en Dag Svensson li anava la mar de bé.

—Segon punt… i em sembla que no t’agradarà.

—Digue-m’ho igualment.

—Tinc un problema amb el text.

—Sí.

—Se’m resisteix un aspecte que voldria comprovar abans que el llibre no vagi a la impremta.

—Quin?

—Zala, amb una Z.

—I què és, un zala?

—En Zala és un gàngster, probablement d’un país de l’Est, potser Polònia. Te’n vaig parlar en un correu electrònic fa una o dues setmanes.

—Em sap greu, me n’havia oblidat.

—Va apareixent una mica pertot arreu en les meves històries. Sembla que té la gent acollonida i ningú no en vol parlar.

—Aaah…

—Fa pocs dies, hi vaig tornar a ensopegar. Jo crec que és a Suècia i que hauria de formar part de la llista dels puters del capítol VII.

—Dag, no pots canviar-ho tot a tres setmanes de la impressió.

—Ja ho sé. Però és com una mena de jòquer que va sortint sense parar durant tota la partida. N’he parlat amb un poli que també havia sentit a parlar d’en Zala i… em sembla que val la pena dedicar uns quants dies de la setmana que ve a comprovar-ho.

—Per què? Ja n’hi tens prou, de pocavergonyes com aquest, en el teu text.

—Però és que aquest és molt especial. Ningú no sap realment qui és. Un ocellet m’ha dit que sortiria a compte poder-hi furgar una mica més.

—Se n’ha de fer cas, dels ocellets —va dir en Mikael—. Però francament… a hores d’ara no podem ajornar la data límit. Ja la tenim lligada amb la impremta i el llibre ha de sortir al mateix temps que Millennium.

—Ja ho sé —va respondre en Dag Svensson amb un to compungit.

Just quan la Mia Bergman havia acabat de preparar cafè i l’havia abocat en el termos, van trucar a la porta. Eren quasi les nou del vespre. En Dag Svensson era més a prop de la porta que no ella i pensant que era en Mikael Blomkvist que arribava més d’hora del que havien quedat, va obrir de manera imprudent sense mirar primer per l’espiell. En lloc d’en Mikael, es va trobar al davant una noia que li era totalment desconeguda, una noia menudeta, que semblava una nina i que va prendre per una adolescent.

—Busco en Dag Svensson i la Mia Bergman —va dir la noia.

—Sóc jo, en Dag Svensson —va dir ell.

—Voldria parlar amb tu.

En Dag va mirar l’hora d’esma. La Mia Bergman va arribar al rebedor i va treure un cap encuriosit per darrere el seu company.

—És una mica tard per a una visita, no? —va dir en Dag.

La noia se’l va mirar, tan silenciosa com pacient.

—I de què voldries parlar? —va preguntar-li.

—Voldria parlar-te del llibre que tens intenció de publicar a Millennium.

En Dag i la Mia es van mirar.

—I tu qui ets, si es pot saber?

—El tema m’interessa. Puc entrar o hem de continuar parlant aquí al replà?

En Dag Svensson va dubtar un segon. Certament, la noia era una perfecta desconeguda i l’hora de la visita tampoc no era de les més habituals, però semblava prou inofensiva per obrir-li la porta del tot. Així és que la va guiar fins a la taula del menjador.

—Que vols cafè? —va preguntar-li la Mia.

En Dag va mirar de reüll la seva companya amb irritació.

—I si contestessis la meva pregunta: qui ets?

—Sí, gràcies. Pel cafè, vull dir. Em dic Lisbeth Salander.

La Mia va arronsar les espatlles i va obrir el termos. Ja havia tret tasses amb previsió de la visita d’en Mikael Blomkvist.

—I què és el que et fa creure que tinc la intenció de publicar un llibre a Millennium? —va preguntar en Dag Svensson.

De sobte, es va apoderar d’ell una profunda desconfiança, però la noia el va ignorar i va mirar directament la Mia Bergman. Va fer una ganyota que es podia interpretar com una mitja rialla.

—És una tesi interessant, la teva —va fer.

La Mia Bergman va quedar estupefacta.

—Què saps de la meva tesi?

—N’he vist una còpia —va respondre la noia misteriosament.

La irritació d’en Dag Svensson va augmentar.

—Em sembla que ja és hora que expliquis el que vols! —va dir amb una veu rude.

La noia se’l va tornar a mirar. Ell es va adonar tot d’una que el seu iris era tan fosc que els ulls se li tornaven negres com la tinta sota la claror. Va comprendre que s’havia confós amb la seva edat —era més gran del que havia pensat al principi.

—Vull saber per què fas preguntes a tot arreu sobre en Zala, l’Aleksandr Zala —va dir la Lisbeth Salander—. I, sobretot, vull saber exactament què és el que en saps.

Aleksandr Zala, va pensar en Dag Svensson totalment sorprès. Mai no havia sentit aquell nom de pila.

En Dag Svensson va examinar la noia que tenia al davant. Ella va aixecar la tassa i va beure un glop de cafè sense deixar de mirar-lo. Els seus ulls no tenien cap mena d’escalfor. Ell es va sentir de cop vagament incòmode.

Contràriament a en Mikael i als altres adults del grup, i per més que fos el seu aniversari, l’Annika Giannini només havia begut una cervesa. Tampoc no va beure ni vi ni aquavit a l’hora de sopar. Cap a dos quarts d’onze, doncs, estava perfectament sòbria i, com que ella en certes circumstàncies considerava el seu germà un perfecte imbècil del qual calia tenir cura, li va proposar generosament d’acompanyar-lo a casa amb cotxe, via Enskede. Ja havia previst igualment portar-lo fins a la parada de l’autobús de Värmdövägen, i arribar-se fins a la ciutat tampoc no li suposaria gaire temps més.

—Es pot saber per què no et compres un cotxe? —es va queixar malgrat tot quan en Mikael es va cordar el cinturó de seguretat.

—Perquè, contràriament a tu, visc tan a prop de la feina que puc anar-hi a peu i només necessito el cotxe un cop l’any si fa no fa. A més, tampoc no hauria pogut conduir, perquè el teu home m’ha fet engolir no sé quants vasos d’aquavit.

—És que s’està tornant suec. Fa deu anys, t’hauria fet beure alcohols italians.

Van aprofitar el trajecte amb cotxe per xerrar com a bons germans. A part d’una tieta obstinada per la banda paterna, dues més de menys obstinades per la materna i uns quants cosins germans o de segon i tercer grau, en Mikael i l’Annika eren els únics de la seva família. Els tres anys que es portaven no els havien aproximat especialment durant l’adolescència, però d’adults van apropar-se molt més.

L’Annika havia estudiat dret i en Mikael la considerava la més llesta de tots dos.

Va fer la carrera a tot vent, va estar-se uns quants anys en un tribunal rural i després va treballar com a passant d’un dels advocats més cèlebres de Suècia abans de plegar i obrir el seu propi despatx. L’Annika s’havia especialitzat en el dret de família, cosa que a poc a poc s’havia anat transformant en un projecte d’igualtat. Es va comprometre com a advocada de dones maltractades, va escriure un llibre sobre aquest tema i va fer-se un nom respectat entre les feministes. Per acabar-ho d’adobar, es va comprometre políticament amb els socialdemòcrates, cosa que portava en Mikael a fer-li la guitza i a tractar-lo d’oportunista. Per la seva banda, en Mikael, ja de jovenet, havia decidit que no es podia fer de cap partit polític si volia conservar una certa credibilitat com a periodista. Evitava fins i tot votar i, si ho feia, sempre es negava a revelar per qui ho havia fet, fins i tot a l’Erika Berger.

—Com van les coses? —va preguntar l’Annika quan passaven pel pont de Skurubron.

—Bé, van bé.

—Doncs aleshores quin és el problema?

—El problema?

—Vinga, Micke, que et conec. Has estat bastant moix tot el vespre.

En Mikael va guardar silenci un moment.

—És una mica complicat. En aquest moment tinc dos problemes. L’un té a veure amb la noia que vaig conèixer fa dos anys i que em va ajudar en el cas Wennerström. Immediatament després va desaparèixer de la meva vida sense dir-me ni ase ni bèstia. No n’he tingut cap notícia durant tot un any, fins la setmana passada.

En Mikael va explicar l’agressió a Lundagatan.

—Vas presentar una denúncia? —va preguntar l’Annika a continuació.

—No.

—I per què no?

—Aquesta noia s’estima terriblement la seva vida privada. És a ella a qui van agredir. És ella, doncs, qui hauria de presentar la denúncia.

En Mikael sospitava que aquest punt no devia figurar pas al capdamunt de la llista de prioritats de la Lisbeth Salander.

—Cap de trons —va dir l’Annika donant un copet a la galta d’en Mikael—. Sempre volent ocupar-te de tot. I el segon problema?

—Estem a punt de treure un tema a Millennium que farà molta forrolla. Tot el vespre m’he estat preguntant si no t’ho hauria de consultar. Com a advocada, vull dir.

L’Annika va mirar de reüll el seu germà, tota sorpresa.

—Consultar-me! —va exclamar—. Ja era hora.

—El tema en qüestió parla del tràfic de dones i de la violència contra les dones. Tu treballes justament en la violència contra les dones i ets advocada. Ja sé que no t’ocupes de la llibertat de premsa, però m’agradaria molt que llegissis el text abans d’anar a la impremta. Es tracta al mateix temps d’uns articles en un número de la revista i d’un llibre, cosa que vol dir molta teca per llegir.

L’Annika no va dir res mentre girava a l’altura de la zona industrial de Hammarby i passava la resclosa de Sickla. Va agafar uns carrerons estrets paral·lels a Nynäsvägen fins que va poder pujar per Enskedevägen.

—Saps, Mikael, només un sol cop a la vida t’he retret una cosa de debò.

—Ah, sí? —va respondre en Mikael tot sorprès.

—Va ser quan et van inculpar en el cas Wennerström i en vas sortir amb aquells tres mesos de presó per difamació. Estava tan furiosa amb tu que vaig estar a punt d’explotar.

—Per què? Vaig espifiar-la, això és tot.

—Ja l’havies espifiada moltes vegades a la vida. Però aquell cop necessitaves un advocat i l’únic que no vas consultar vaig ser jo. En lloc d’això vas acceptar que t’arrosseguessin pel fang, tant als diaris com en el procés. Ni tan sols et vas defensar. Això em va fotre molt.

—Eren unes circumstàncies especials. No hi hauries pogut fer res.

—No, però només ho vaig entendre un any més tard, quan Millennium va tornar a la palestra i vau deixar en Wennerström com un drap brut. Fins a aquell moment, m’havies decebut completament.

—No hauries pogut fer res per guanyar el procés.

—Hi ha una cosa que mai no vas pescar, estimat meu. Jo també comprenc què és un cas perdut per endavant. Vaig llegir la sentència. Però el que més em va fotre va ser que no vinguessis a demanar-me ajuda. Per exemple: hola, germaneta, necessito un advocat. Per això no em vas veure mai al jutjat.

En Mikael hi va pensar una mica.

—Em sap molt de greu. Suposo que ho hauria d’haver fet.

—Per descomptat, que ho hauries d’haver fet.

—Jo, aquell any, estava fora de combat. No vaig arribar a parlar-ne amb ningú. L’únic que volia era morir-me.

—No és exactament el que vas fer.

—Perdona’m.

L’Annika Giannini va somriure tot d’una.

—Magnífic. Disculpes dos anys després. Entesos. Llegiré el teu text. Es urgent?

—Sí. L’imprimirem molt aviat. Gira a l’esquerra, allà.

L’Annika Giannini va aparcar al costat oposat al domicili de Björneborgsvägen on vivien en Dag Svensson i la Mia Bergman.

—Només és un minut —va dir en Mikael. Va travessar el carrer ben de pressa i va teclejar el codi de la porta.

Només d’entrar, va comprendre que hi havia alguna cosa que no rutllava. Va sentir unes veus agitades que ressonaven a l’escala i va pujar a peu les tres plantes fins al pis d’en Dag Svensson i de la Mia Bergman. Va ser quan va arribar al replà que va comprendre que l’agitació tenia a veure amb el seu pis. Hi havia cinc veïns que estaven discutint al replà. La porta d’en Dag i de la Mia era entreoberta.

—Què passa? —va preguntar en Mikael més per curiositat que no per inquietud.

Les veus van emmudir. Cinc parells d’ulls es van girar cap a ell. Tres dones i dos homes, tots amb edat de jubilar-se. Una de les dones anava en camisa de dormir.

—Semblaven uns trets.

L’home que li va respondre rondava els setanta anys i portava una bata de color marró.

—Trets? —va fer en Mikael, amb una expressió estúpida a la cara.

—Fa un moment. Han disparat dins aquest pis fa un minut.

—La porta era oberta.

En Mikael es va avançar i va trucar a la porta al mateix temps que entrava al pis.

—Dag? Mia? —va cridar.

No li van respondre.

Tot d’una, va sentir que un fred glacial li recorria el clatell. Va sentir una olor de sofre. Després es va acostar a la porta del menjador. La primera cosa que va veure, me cago en cony, va ser en Dag Svensson de bocaterrosa en un bassal de sang enorme de l’amplada d’un metre, davant la taula del menjador on ell i l’Erika havien sopat feia pocs mesos.

En Mikael es va precipitar sobre en Dag traient el mòbil i va trucar al 112 del servei d’urgències. Li van respondre immediatament.

—Sóc en Mikael Blomkvist. Necessito una ambulància i policia.

Va donar l’adreça.

—Què passa?

—Un home. Sembla que hagi rebut una bala al cap. Ha perdut el coneixement.

En Mikael es va inclinar i va mirar de trobar el pols a la caròtida. Després va veure l’enorme cràter al darrere del cap d’en Dag i es va adonar que anava en la direcció del que devia representar la major part del cervell d’en Dag Svensson. Va retirar la mà a poc a poc.

Cap ambulància del món no podria salvar en Dag Svensson.

De sobte i sense cap lligam racional, va veure els bocins d’una de les tasses de cafè que la Mia Bergman havia heretat de la seva àvia i que tant s’estimava. Es va aixecar d’un cop i va mirar al voltant.

—Mia! —va cridar.

El veí amb la bata de color marró l’havia seguit fins al rebedor. En Mikael es va girar cap a la porta del menjador i va aixecar la mà.

—No es mogui! —va cridar—. Torni cap al replà.

D’entrada, el veí va semblar com si volgués protestar, però després va obeir l’ordre. En Mikael va restar immòbil uns quants segons. Després va vorejar el toll de sang, va passar a poc a poc davant d’en Dag Svensson i es va dirigir a l’habitació.

La Mia Bergman estava estirada d’esquena a terra als peus del llit.

NononoMiatutambénosisplau. Li havien disparat a la cara. La bala havia entrat per la part baixa de la mandíbula sota l’orella esquerra. La sortida per la vora de la templa era tan gran com una taronja i l’òrbita dreta era buida i ben oberta.

L’hemorràgia era, si és que això era possible, encara més important que la del seu company. L’impacte de la bala havia estat tan violent que la paret del capçal del llit, a uns quants metres de la Mia Bergman, estava tota esquitxada.

En Mikael es va adonar que aferrava el mòbil amb una mà crispada, encara connectat al 112, i que havia contingut la respiració. Va agafar aire i va aixecar el mòbil.

—Que vingui la policia. Dues persones. Em sembla que són mortes. Afanyeu-vos.

Va sentir una veu que responia a alguna cosa, però no estava en condicions d’entendre què deia. Va tenir la impressió sobtada que l’oïda no li funcionava. Tot estava silenciós al seu voltant. Ni tan sols va sentir el so de la seva pròpia veu quan va intentar dir alguna cosa. Va abaixar el mòbil i va sortir del pis a reculons. Quan va arribar a l’escala, es va adonar que li tremolava tot el cos i que el cor li bategava d’una manera anormal. Sense dir res, es va obrir pas a través del grup petrificat de veïns i es va asseure en un esglaó. Va sentir al lluny els veïns que li feien preguntes. Què hi ha? Estan ferits? Ha passat res? El so de les seves veus semblava que sortís d’un túnel.

En Mikael estava paralitzat. Va comprendre que es trobava en estat de xoc. Va abaixar el cap entre els genolls. Després es va posar a pensar. Déu meu —els han assassinat. Els acaben de disparar. L’assassí encara podria ser allà dintre… no, l’hauria vist. El pis només fa cinquanta-cinc metres quadrats. No aconseguia que li parés el tremolor. En Dag estava ajagut sobre el ventre i en Mikael no li havia vist el rostre, però la imatge de la cara destrossada de la Mia li havia quedat incrustada a la retina.

Tot d’un plegat, l’oïda va retornar com si algú hagués girat el botó del volum. Es va aixecar de sobte i va mirar el veí de la bata de color marró.

—Vostè —va fer—. Quedi’s aquí i vigili que ningú no entri al pis. La policia i l’ambulància ja vénen. Baixo a esperar-los i els obriré la porta.

En Mikael va baixar els esglaons de quatre en quatre. A la planta baixa, va llançar una llambregada a l’escala del soterrani i es va aturar en sec. Va fer un pas cap al soterrani. A mig camí de l’escala hi havia un revòlver, perfectament visible.

En Mikael va notar que s’assemblava a un Colt 45 Magnum —l’arma que havia matat Olof Palme.

Va reprimir l’impuls d’agafar l’arma i va deixar-la on era. Va tornar a pujar cap al vestíbul d’entrada, va bloquejar la porta en posició oberta i va sortir a l’aire lliure. Quan va sentir un breu cop de clàxon, es va recordar que la seva germana l’estava esperant al cotxe. Va travessar el carrer.

L’Annika Giannini va obrir la boca per rondinar per la seva eterna lentitud.

Després li va veure l’expressió del rostre.

—Has vist passar algú mentre m’esperaves? —va preguntar en Mikael.

La veu semblava ronca i poc natural.

—No. Qui hauria de ser? Què passa?

En Mikael va romandre silenciós durant uns quants segons mentre inspeccionava els voltants. Tot estava en calma i tranquil al carrer. Va furgar dins la butxaca i va trobar un vell paquet rebregat on encara hi havia un cigarret oblidat.

El va encendre quan va sentir en la llunyania el so de les sirenes que s’acostaven.

Va mirar l’hora. Eren les onze i disset minuts de la nit.

—Annika, la nit serà llarga —va dir sense mirar-la quan el cotxe de la policia va arribar al carrer.

Els primers d’arribar al lloc van ser els agents de policia Magnusson i Ohlsson.

Venien de Nynäsvägen després d’haver respost a una trucada que havia resultat ser una broma de mal gust. Els seguia un cotxe patrulla amb el comissari Oswald Mårtensson, adscrit a intervencions exteriors, que era a Skanstull quan va rebre la trucada de la central d’operacions. Van arribar pràcticament al mateix temps, però de direccions oposades, i van veure un home amb texans i americana fosca al mig del carrer que aixecava la mà. Alhora, una dona baixava del cotxe aparcat a pocs metres de l’home.

Els tres policies van esperar uns segons. La central del servei d’urgències els havia informat que dues persones havien estat assassinades a trets, i aquell home portava un objecte fosc a la mà esquerra. Van necessitar uns quants segons per comprendre que en realitat es tractava d’un mòbil. Van baixar dels cotxes al mateix temps, es van ajustar l’arnès i se’n van anar a veure de més a la vora aquells dos individus. En Mårtensson va prendre immediatament el comandament.

—És vostè qui ha avisat dels trets?

L’home va fer que sí amb el cap. Semblava trasbalsat de debò. Estava fumant i la mà li tremolava quan es portava el cigarret a la boca.

—El seu nom?

—Em dic Mikael Blomkvist. Dues persones han estat assassinades a trets fa només uns minuts en aquest edifici. Es diuen Dag Svensson i Mia Bergman. Són a la planta tercera. Hi ha veïns al replà de l’escala.

—Déu meu —va dir la dona.

—I vostè qui és? —va preguntar en Mårtensson.

—Em dic Annika Giannini.

—Vostè viu aquí?

—No —va respondre en Mikael Blomkvist—. He vingut a veure la parella que han matat. Ella és la meva germana, que m’ha portat aquí després d’un sopar.

—Així, doncs, vostè afirma que dues persones han estat assassinades a trets. Ha vist el que ha passat?

—No. Jo les he trobades.

—Pugem a comprovar-ho —va dir en Mårtensson.

—Un moment —va dir en Mikael—. Segons els veïns, han disparat els trets poc abans que jo arribés. He donat l’alerta de seguida. Després han passat menys de cinc minuts. Això vol dir que l’assassí encara és molt a la vora.

—Però vostè no en té cap mena de senyes?

—Nosaltres no hem vist ningú. Però és possible que els veïns hagin vist alguna cosa.

En Mårtensson va fer un senyal a en Magnusson, que va agafar la ràdio i va començar a informar en veu baixa a la central. Va girar-se cap a en Mikael.

—Ensenyi’m el camí —va dir.

Quan van ser a l’entrada de l’immoble, en Mikael es va aturar i va indicar en silenci l’escala del soterrani. En Mårtensson es va inclinar i va veure l’arma. Va baixar al capdavall de l’escala i va comprovar la porta del soterrani. Era tancada amb clau.

—Ohlsson, queda’t aquí i tingues els ulls ben oberts —va dir en Mårtensson.

Davant el pis d’en Dag i la Mia, l’aglomeració s’havia dispersat. Dos veïns havien tornat a casa seva, però l’home amb la bata de color marró continuava al seu lloc.

Va semblar alleujat quan va veure els uniformes.

—No he deixat entrar ningú —va dir.

—Molt bé —van respondre en Mikael i en Mårtensson tots dos alhora.

—Sembla que hi ha rastres de sang a l’escala —va dir l’agent Magnusson.

Tothom va mirar els rastres dels passos. En Mikael va mirar els seus mocassins italians.

—Probablement els he deixat jo —va fer en Mikael—. He entrat al pis. Hi ha molta sang.

En Mårtensson va fer un cop d’ull inquisidor damunt en Mikael. Va utilitzar un bolígraf per empènyer la porta del pis i va constatar que també hi havia altres rastres de sang al rebedor.

—A la dreta. En Dag Svensson és al menjador i la Mia Bergman a l’habitació.

En Mårtensson va procedir a una ràpida inspecció del pis i va tornar al cap de pocs segons. Va parlar per ràdio i va demanar reforços de la brigada criminal. Els de l’ambulància van arribar mentre ell parlava. En Mårtensson els va deturar just quan que acabava la trucada.

—Dues persones. Pel que m’ha semblat ja no necessiten cap mena d’assistència. ¿Podria fer-hi un cop d’ull un de vosaltres mirant d’evitar que s’alteri l’escenari del crim?

No va haver de passar gaire temps perquè es fes evident que les ambulàncies no hi tenien res a fer. El metge de guàrdia que els acompanyava va determinar que no calia transportar els cossos a l’hospital per mirar de reanimar-los. Ja no hi havia cap mena d’esperança. En Mikael es va sentir tot d’una envaït per nàusees violentes i es va girar cap a en Mårtensson.

—Surto a fora. Necessito aire.

—Em temo que no el puc deixar marxar.

—Estigui tranquil —va dir en Mikael—. Me’n vaig a seure just a l’esglaó de davant de l’entrada.

—Ensenyi’m el carnet d’identitat.

En Mikael es va treure la cartera i la va deixar a mans d’en Mårtensson. Després va fer mitja volta sense dir res i va baixar a seure a l’esglaó de davant de casa, on l’Annika l’esperava amb l’agent Ohlsson. Ell va seure al seu costat.

—Micke, què ha passat? —va preguntar l’Annika.

—Han matat dues persones que m’estimava molt. En Dag Svensson i la Mia Bergman. El manuscrit que volia que llegissis era el seu.

L’Annika Giannini va comprendre que no era el moment d’assaltar en Mikael a preguntes. En lloc d’això, va rodejar-lo amb el braç i el va mantenir ben agafat mentre arribaven altres cotxes de la policia. A la vorera del davant, un grapat de noctàmbuls tafaners havien començat a aglomerar-se. En Mikael els va mirar sense dir res mentre els policies es posaven a delimitar un perímetre. Començava una investigació criminal.

Ja eren una mica més de les tres de la nit quan en Mikael i l’Annika van poder abandonar per fi la comissaria. S’havien estat ben bé una hora al cotxe de l’Annika davant de l’edifici d’Enskede esperant que arribés el fiscal de guàrdia perquè engegués la investigació preliminar. Tot seguit —com que en Mikael era amic de les dues víctimes i era ell qui les havia descobert i donat l’alerta— els van demanar que anessin a la comissaria central de Kungsholmen per, segons van dir, apuntalar la investigació.

Es van haver d’esperar una bona estona abans que els escoltés a tots dos una inspectora, l’Anita Nyberg. Era rossa i semblava encara una adolescent.

Em faig vell, va pensar en Mikael.

Cap a dos quarts de tres, ja havia begut tant de cafè reescalfat que estava completament serè i francament propens a les nàusees. Es va veure obligat bruscament a interrompre l’interrogatori per anar al lavabo a treure les tripes per la boca. No podia esborrar la imatge del rostre destrossat de la Mia Bergman. Va beure uns quants vasos d’aigua i es va remullar la cara a fons abans de tornar a l’interrogatori. Va intentar concentrar les seves idees i respondre tan minuciosament com li va ser possible a les preguntes de l’Anita Nyberg.

Tenien enemics, en Dag Svensson i la Mia Bergman?

Que jo sàpiga, no.

Havien rebut amenaces?

Que jo sàpiga, no.

Com era la seva relació?

Semblava que s’estimaven. En Dag va dir-me un dia que intentarien tenir fills tan bon punt la Mia acabés el doctorat.

Prenien drogues?

No en tinc ni idea. No ho crec, i si ho feien devia limitar-se a algun porro per divertir-se en circumstàncies especials.

I com és que vostè va anar a casa seva tan tard al vespre?

En Mikael va explicar el context.

No era molt poc habitual anar-los a veure tan tard?

Sí. Sens dubte. Era la primera vegada.

Fins a quin punt els coneixia?

Per la feina.

En Mikael va donar tota classe d’explicacions.

I va respondre sense parar totes les preguntes relatives als estranys horaris.

Els trets s’havien sentit a tota la casa. En van disparar tres en menys de cinc segons d’interval. L’home de setanta anys de la bata de color marró era el veí més proper i era comandant retirat de la defensa costanera. Quan va sentir el segon tret, va saltar del sofà des d’on mirava la televisió i va sortir al replà immediatament. Considerant que tenia problemes als malucs i li costava aixecar-se, va calcular ell mateix que devia haver trigat uns trenta segons a obrir la porta del pis. Ni ell ni cap altre veí no van veure el culpable.

Segons totes les estimacions dels veïns, en Mikael va arribar davant la porta del pis al cap de menys de dos minuts dels trets.

Tenint en compte que ell i l’Annika tenien visió de tot el carrer durant prop de trenta segons mentre l’Annika portava el cotxe fins a l’adreça correcta, aparcava i intercanviava quatre paraules amb en Mikael abans que aquest travessés el carrer i pugés escales amunt, hi havia un forat en la distribució del temps que es podia calcular entre uns trenta i quaranta segons. Durant aquell lapse, l’autor del doble crim havia tingut temps d’abandonar el pis, baixar escales avall, llançar l’arma a la planta baixa, abandonar l’edifici i desaparèixer abans que l’Annika aparqués el cotxe. I tot això sense que ningú l’hagués arribat a veure.

Tothom va constatar que en Mikael i l’Annika no van topar amb l’assassí per un marge de pocs segons.

Durant un instant vertiginós, en Mikael va comprendre que la inspectora Anita Nyberg jugava amb la idea que ell podia ser el culpable, que simplement havia baixat a la planta de sota i havia fet veure que arribava a l’indret quan els veïns hi van fer cap. Però en Mikael tenia una coartada en la persona de la seva germana i un horari plausible. Els seus moviments, incloent-hi la trucada que va tenir amb en Dag Svensson, podien ser confirmats per un gran nombre de membres de la família Giannini.

L’Annika va acabar protestant. En Mikael ja els havia proporcionat tota l’ajuda possible i imaginable. Estava visiblement cansat i no es trobava bé. Ja era hora que paressin i el deixessin tornar a casa. Va recordar que ella era l’advocada del seu germà i que ell tenia uns certs drets establerts per Déu, o si més no pel Parlament.

Un cop al carrer, van estar en silenci una bona estona davant el cotxe de l’Annika.

—Vine a dormir a casa —va dir-li ella.

En Mikael va fer que no amb el cap.

—He d’anar a casa de l’Erika —va dir—. Ella també els coneixia. No puc simplement telefonar per dir-l’hi i no vull que ho sàpiga per la ràdio quan es llevi.

L’Annika Giannini va dubtar un instant, però va comprendre que el seu germà tenia tota la raó.

—Així, doncs, anem a Saltsjöbaden —va dir ella.

—Encara t’hi veus amb cor?

—I de què serveix, sinó, una germaneta?

—Tan sols que em portis fins al centre de Nacka, allà ja podré agafar un taxi o un autobús.

—Sí, home… Vinga, puja, que ja t’hi porto.





Capítol 12


Dijous Sant, 24 de març

L’Annika Giannini també estava molt cansada i al final en Mikael la va poder convèncer que renunciés a fer una volta tan llarga, de prop d’una hora, pel promontori de Lännersta i que el deixés baixar al centre de Nacka. Li va fer un petó a la galta, li va donar les gràcies per la seva ajuda al llarg de tota la nit i va esperar que hagués fet mitja volta i hagués desaparegut del seu costat per demanar un taxi.

Feia més de dos anys que en Mikael Blomkvist no havia estat a Saltsjöbaden.

Abans, només havia visitat l’Erika i el seu marit molt rares vegades. Un senyal d’immaduresa, sens dubte, es deia.

En Mikael no tenia ni idea de com funcionava la parella de l’Erika i en Lars.

Coneixia l’Erika des del començament dels anys vuitanta. Ell volia continuar tenint una relació amb ella fins que ja fos massa vell per poder abandonar la cadira de rodes. La seva relació només es va interrompre durant un curt període a finals dels anys vuitanta i llavors cadascú va casar-se pel seu compte. La interrupció va durar més d’un any abans no fossin infidels tots dos.

Pel que fa a en Mikael, la cosa es va acabar amb un divorci. I pel que fa a l’Erika, en Lars Beckman va constatar que una passió com aquella era probablement una benedicció de la natura. Imaginar-se que les convencions o la moral social en general podrien mantenir aquells dos individus allunyats del llit de l’altre era somiar truites. Va explicar també que no volia córrer el risc de perdre l’Erika com en Mikael havia perdut la seva dona.

Quan l’Erika va confessar la seva infidelitat, en Lars Beckman va anar a trucar a la porta d’en Mikael Blomkvist. En Mikael ja l’esperava i temia aquella visita —se sentia molt malament. Però en Lars Beckman no li va partir la cara, sinó que li va proposar d’anar a fer un recorregut per uns quants bars. Després de tres pubs de Södermalm i ja prou borratxos per tenir una conversa seriosa, van parlar asseguts en un banc públic de Mariatorget fins que va sortir el sol.

A en Mikael li va costar de creure en Lars Beckman quan li va explicar d’entrada que, si intentava sabotejar el seu matrimoni amb l’Erika Berger, tornaria en dejú i armat amb un garrot, però que si es tractava simplement del desig de la carn i de la ineptitud de l’ànima per la moderació i la contenció, per ell no hi havia cap problema.

Així, doncs, en Mikael i l’Erika van prosseguir la seva relació amb l’aprovació d’en Lars Beckman i sense intentar amagar-li res. Pel que en Mikael en sabia, el matrimoni d’en Lars i l’Erika continuava sent feliç. Ell ja en tenia prou de saber que en Lars acceptava la seva relació sense protestar, fins al punt que l’Erika només havia d’agafar el telèfon, trucar-li i explicar que tenia la intenció de passar la nit amb en Mikael, si en tenia ganes, cosa que passava regularment.

En Lars Beckman mai no va deixar anar cap mena de crítica contra en Mikael.

Ben al contrari, semblava trobar que la relació de l’Erika amb en Mikael era beneficiosa i que el seu amor per l’Erika s’enfortia pel fet que mai no podia considerar la presència de la seva dona com una cosa evident.

Per contra, en Mikael mai no s’havia sentit còmode en companyia d’en Lars, que li recordava durament que fins i tot les relacions més lliures sempre tenen un preu.

Així, doncs, havia estat a Saltsjöbaden molt poques vegades, només quan l’Erika havia organitzat alguna festa prou sonada perquè l’absència d’en Mikael pogués ser percebuda com una provocació.

Es va deturar davant la seva torre de dos-cents cinquanta metres quadrats.

Malgrat la repugnància que sentia d’haver de portar tan males notícies, va posar decididament el dit al timbre i el va mantenir en aquella posició durant gairebé quaranta segons, fins que va sentir passos. Va obrir en Lars Beckman, embolicat amb una tovallola al voltant de la cintura i amb la cara adormida plena d’una indignació que es va transformar en perplexitat quan va descobrir l’amant de la seva dona davant l’escala de casa.

—Hola, Lars —va dir en Mikael.

—Hola, Blomkvist. Quina hora és?

En Lars Beckman era ros i prim. Tenia una gran quantitat de pèl al pit i molt pocs cabells al cap. Duia una barba d’una setmana i una gran cicatriu damunt la cella dreta, record d’un accident en veler que podria haver acabat molt malament uns quants anys abans.

—Són una mica més de les cinc —va dir en Mikael—. Pots despertar l’Erika? He de parlar amb ella.

En Lars Beckman va suposar que si en Mikael Blomkvist havia vençut la seva reticència a anar a Saltsjöbaden i a veure’l, bé devia ser que en passava una de molt grossa. A més, en Mikael tenia l’aspecte de necessitar moltíssim un got o si més no un llit per agafar el son endarrerit. Així és que va obrir del tot la porta i va fer-lo entrar cap dins.

—Què passa? —va preguntar.

Abans que en Mikael hagués tingut temps de respondre, l’Erika Berger va baixar per l’escala tot cordant-se a la cintura una bata de rus blanc. Es va aturar en sec a mig camí quan va veure en Mikael al vestíbul.

—Mikael! Què passa?

—En Dag Svensson i la Mia Bergman —va dir en Mikael.

El seu rostre va revelar immediatament quina mena de missatge portava.

—No!

Ella es va posar la mà damunt la boca.

—Ara vinc de la comissaria. En Dag i la Mia han estat assassinats aquest vespre.

—Assassinats!? —van fer l’Erika i en Lars, tots dos alhora.

L’Erika va llançar una mirada escèptica cap a en Mikael.

—Vols dir assassinats de debò?

En Mikael va moure el cap pesadament per fer que sí.

—Algú ha entrat al seu pis d’Enskede i els ha disparat un tret al cap. Jo els he trobat.

L’Erika es va asseure en un graó de l’escala.

—No volia que te n’assabentessis per les notícies aquest matí —va dir en Mikael.

Faltava un minut per a les set del dijous al matí quan en Mikael i l’Erika van arribar a la redacció de Millennium. L’Erika havia trucat a en Christer Malm per despertar-lo, així com a la secretària de redacció Malou Eriksson, tot informant-los que en Dag i la Mia havien estat morts aquella nit. Tots dos vivien bastant a la vora i ja havien arribat al local i havien engegat la cafetera elèctrica a la cuineta.

—Però, aviam, què és tota aquesta història? —va demanar en Christer Malm.

La Malou Eriksson va fer un gest amb la mà perquè callessin i va apujar el volum de les notícies de les set.

«Dues persones, un home i una dona, van ser abatuts a trets ahir al vespre tard en un pis d’Enskede. La policia confirma que es tracta d’un doble assassinat. Cap de les víctimes no és coneguda de la policia. No se sap res del mòbil del crim. La nostra reportera Hanna Olofsson és al lloc dels fets.

»La policia va rebre l’avís poc abans de la mitjanit que s’havien sentit uns trets en un edifici de Björneborgsvägen, aquí a Enskede. Segons un veí, algú va disparar diverses vegades dins el pis. No se’ns ha avançat cap explicació dels fets i tampoc no s’ha produït encara cap detenció. La policia ha segellat el pis i la investigació tècnica fa el seu curs».

—És breu —va dir la Malou tot abaixant el volum.

Després va arrencar a plorar. L’Erika li va anar a passar el braç per damunt de l’espatlla.

—Ostres, que fort! —va dir en Christer Malm sense adreçar-se a ningú en particular.

—Seieu —va dir l’Erika amb una veu ferma—. Mikael…

En Mikael va tornar a explicar què havia passat durant la nit. Amb una veu monòtona, utilitzant una prosa neutra de periodista, va descriure el seu descobriment d’en Dag i de la Mia.

—Ostres, que fort! —va repetir en Christer Malm—. Però és completament absurd.

La Malou es va veure desbordada un altre cop pels seus sentiments. Va arrencar a plorar de nou sense dissimular les seves llàgrimes.

—Em sap greu —va dir.

—Jo també tinc ganes de plorar, saps? —va dir en Christer.

En Mikael va preguntar-se per què a ell no li venien ganes de plorar. Sentia solament un gran buit, gairebé com si estigués anestesiat.

—De moment encara no en sabem gran cosa —va dir l’Erika Berger—. Hem de parlar de dos temes. Primer de tot, estem a tres setmanes d’imprimir el treball d’en Dag Svensson. El publiquem igualment? Podem publicar-lo? Això per començar. La segona és una qüestió de la qual en Mikael i jo hem parlat durant el trajecte per venir fins aquí.

—No sabem per què els han assassinat —va dir en Mikael—. Es pot tractar d’alguna cosa privada de les vides d’en Dag i de la Mia, o també pot ser l’acte d’un boig. Però no podem excloure que tingui relació amb el seu treball.

Es va fer un silenci al voltant de la taula. En Mikael va acabar aclarint-se la gola.

—El cas és que estem a punt de publicar un tema francament indigest, en què es donen els noms d’unes persones que no tenen cap interès que es parli d’ells en aquest context. En Dag va començar a interrogar-los fa un parell de setmanes. Així, doncs, la meva idea és que una d’aquestes…

—Espera’t —va dir la Malou Eriksson—. Denunciem tres polis, un dels quals treballa a la Säpo i un altre al control de la prostitució, uns quants advocats, un fiscal i un jutge, i uns quants periodistes repugnants. ¿Vols dir que un d’ells hauria estat capaç de cometre un doble assassinat per impedir-ne la publicació?

—No, sí, no ho sé —va dir en Mikael tot pensarós—. Hi tenen a perdre, però espontàniament jo diria que no són gaire llestos si es pensen que poden ofegar una història com aquesta matant un periodista. Però denunciem també un cert nombre de protectors i, encara que fem servir uns noms ficticis, no és gaire difícil de comprendre qui són. Alguns ja han estat condemnats per violència.

—D’acord —va dir en Christer—. Però tu descrius aquestes morts com unes autèntiques execucions. Si he entès bé el que tracta de dir en Dag Svensson en el seu llibre, parla d’uns paios que no són especialment intel·ligents. Són capaços de cometre un doble assassinat i sortir-se’n?

—S’ha de ser intel·ligent per fer servir un trabuc? —va preguntar la Malou.

—Estem especulant sobre una cosa que no sabem —va tallar l’Erika Berger—. Però ens hem de fer la pregunta. Si els articles d’en Dag (o la tesi de la Mia, d’altra banda) són la causa d’aquests crims, hem de reforçar la seguretat d’aquí a la redacció.

—I una tercera qüestió —va dir la Malou—: hem de donar aquests noms a la policia? Què els has dit, aquesta nit?

—He contestat totes les preguntes que m’han fet. He parlat del tema d’en Dag, però no m’han interrogat sobre els detalls concrets i no he esmentat cap nom.

—Doncs hauríem de fer-ho —va dir l’Erika Berger.

—Això no és tan clar —va respondre en Mikael—. És ben cert que els podem donar una llista de noms, però què fem si la policia ens pregunta com els hem obtingut? Podem revelar les fonts que volen continuar sent anònimes? Això té a veure amb unes quantes noies que van parlar amb la Mia.

—Quin merder! —va dir l’Erika—. Tornem a la primera pregunta: ho publiquem o no? En Mikael va aixecar una mà.

—Espereu-vos. Podem votar, però passa que jo sóc el gerent responsable de la publicació i, per primera vegada a la vida, tinc la intenció de prendre una decisió tot sol. La resposta és que no. No podem publicar aquest número. És totalment impossible atenir-se al que havíem previst.

El silenci va caure al voltant la taula. Va continuar:

—O, per ser més clar, tinc moltes ganes de publicar-ho, però ens veurem obligats a reformular una pila de coses. Eren en Dag i la Mia els qui responien de la gran majoria de la documentació i el tema se sustentava en el fet que la Mia pensava querellar-se contra les persones que anomenaríem. Ella era experta en la matèria. Ho som nosaltres?

La porta d’entrada va petar i tot d’una va aparèixer en Henry Cortez.

—Són en Dag i la Mia? —va preguntar sense alè.

Tothom va fer que sí amb el cap.

—Cony de merda! És de bogeria!

—Com ho has sabut? —va preguntar en Mikael.

—Vaig sortir ahir al vespre amb la meva companya i ja tornàvem quan ho hem sentit per la ràdio del taxi. Els polis demanaven si hi havia hagut taxistes que haguessin portat clients a casa seva. He reconegut l’adreça. I he pensat que havia de venir cap aquí.

En Henry Cortez tenia un aspecte tan trasbalsat que l’Erika es va aixecar i el va estrènyer entre els seus braços abans de dir-li que segués. Va tornar a prendre la paraula.

—Jo crec que en Dag hauria volgut que publiquéssim la seva història.

—I jo trobo que ho hauríem de fer. El llibre, sens dubte. Però la situació és tal en aquests moments que hem de dir que no.

—I doncs què fem, aleshores? —va preguntar la Malou—. No és només un sol article que hem de modificar: tenim un número monogràfic i hem de refer tota la revista.

L’Erika va restar en silenci un moment. Després va somriure. El seu primer somriure esgotat d’aquell dia.

—Oi que pensaves fer vacances per Setmana Santa, Malou? —va preguntar—. Doncs ja te les pots treure del cap. Mireu el que farem… Malou, tu, jo i en Christer rumiarem fins que siguem capaços de parir un número completament nou sense en Dag Svensson. Mirarem si podem avançar alguns textos que teníem previstos per al juny. Mikael… quants capítols acabats tens del llibre d’en Dag Svensson?

—Tinc la versió final de nou capítols sobre dotze. I tinc l’antepenúltima versió dels capítols X i XI. En Dag estava a punt d’enviar-me’n les versions finals per correu electrònic —he de comprovar-ho a la bústia—, però en canvi només tinc retalls del capítol XII, que és l’últim. És on havien de figurar un resum del llibre i les conclusions finals.

—Però tu i en Dag vau parlar de tots els capítols.

—Sé el que tenia la intenció d’escriure, si és això el que vols dir.

—Bé, doncs tu dedica’t als textos: el llibre i l’article. Vull saber el volum del que hi falta i si podem reconstruir això que en Dag no ha tingut temps d’entregar. Pots fer-me’n un càlcul exacte avui mateix?

En Mikael va fer que sí amb el cap.

—També vull que pensis en el que hem de dir a la policia. El que és inofensiu i el punt en què comencem a pecar contra la protecció de les nostres fonts. Ningú de la revista no podrà dir res sense que tu hi hagis donat el teu aval.

—Em sembla bé —va dir en Mikael.

—Creus de debò que el tema d’en Dag és la causa dels assassinats?

—O la tesi de la Mia… no ho sé. Però no podem descartar aquesta possibilitat.

L’Erika Berger va reflexionar un moment.

—No, no podem descartar-ho. Tu prendràs les regnes.

—Les regnes de què?

—De la investigació.

—Quina investigació?

—Cony, la nostra, la nostra investigació! —L’Erika va aixecar la veu—. En Dag Svensson era periodista i treballava per a Millennium. Si l’han mort per culpa del seu treball, ho vull saber. O sigui que gratarem tot el que ha passat. I tu te n’encarregaràs. Comença per recórrer tot el material que en Dag Svensson ens ha donat i mira de veure si s’hi pot trobar el mòbil del crim.

Es va girar a mitges cap a la Malou Eriksson.

—Malou, si m’ajudes avui a fer l’esborrany d’un número completament nou, en Christer i jo ja farem després la part grossa de la feina. Però tu has treballat molt amb en Dag Svensson en els altres textos d’aquest número monogràfic.

Vull que segueixis l’evolució de la investigació de la policia amb en Mikael.

La Malou Eriksson va estar-hi d’acord.

—Henry… pots treballar avui?

—És clar que sí.

—Doncs comença trucant als altres col·laboradors de Millennium i posa’ls al corrent. Després truques a la policia per mirar de saber per on van. Intenta saber si hi ha prevista cap conferència de premsa. Cal que estiguem al corrent dels esdeveniments.

—D’acord. Primer trucaré a la nostra gent, després aniré a casa en un salt per dutxar-me i per menjar alguna cosa. Tornaré al cap de tres quarts, tret que me’n vagi directament a la comissaria de Kungsholmen.

—Estarem en contacte tot al llarg del dia.

Un breu silenci va instal·lar-se al voltant de la taula.

—Bé —va acabar dient en Mikael—. Hem enllestit?

—Suposo que sí —va dir l’Erika—. Que tens pressa?

—Sí. He de fer una trucada.

La Harriet Vanger estava esmorzant a base de cafè i torrades amb confitura de taronja i formatge a la galeria vidrada de la casa d’en Henrik Vanger a Hedeby quan el mòbil va sonar. Va respondre sense mirar la pantalla.

—Bon dia, Harriet —va dir en Mikael Blomkvist.

—I ara! Em creia que formaves part de la gent que mai no es lleva abans de les vuit.

—Exacte, sempre que abans hagi tingut temps d’anar a dormir. Que no és el cas d’avui.

—Que ha passat res?

—No has sentit les notícies?

En Mikael li va fer un breu resum dels esdeveniments de la nit.

—És terrible —va dir la Harriet Vanger—. I tu com estàs?

—Gràcies per preguntar-m’ho. He tingut moments més bons, la veritat. Però si et truco és perquè tu formes part del consell d’administració de Millennium i és just que estiguis informada del que passa. M’hi jugo alguna cosa que algun periodista no trigarà a descobrir que vaig ser jo qui va trobar en Dag i la Mia, cosa que generarà certes especulacions, i quan sabran que en Dag treballava en una revelació sensacional per a nosaltres, començaran a ploure les preguntes.

—I vols dir que haig d’estar preparada… Molt bé. I què és el que puc dir?

—La veritat. Que t’han informat del que ha passat. Aquests crims tan brutals t’han trasbalsat, evidentment, però com que no estàs al corrent del treball de la redacció, no pots comentar unes especulacions. És la policia qui ha de resoldre els assassinats, no Millennium.

—Gràcies per haver-me avisat. Que puc ajudar en alguna cosa?

—No, de moment. Però si trobo res, ja t’ho faré saber.

—Sí, Mikael… tingue-me’n al corrent, sisplau.





Capítol 13


Dijous Sant, 24 de març

A les set del matí del Dijous Sant, la responsabilitat formal de la investigació preliminar sobre el doble assassinat d’Enskede va aterrar al despatx del fiscal Richard Ekström. El fiscal de guàrdia durant la nit, un jurista relativament jove i inexpert, havia comprès que els crims d’Enskede anaven molt més enllà de ser un assumpte ordinari. Va trucar a l’adjunt del prefecte de la policia del departament per despertar-lo i, de comú acord, van decidir que passarien el cas a un fiscal diligent i experimentat. Van triar en Richard Ekström, de quaranta-dos anys.

L’Ekström era un home prim i atlètic que feia un metre seixanta-set, tenia els cabells rossos i llisos i portava una barbeta. Sempre anava impecablement vestit i, a causa de la seva talla petita, portava les sabates amb una mica d’alça. Havia començat la carrera de jurista com a adjunt del fiscal d’Uppsala, on havia estat fitxat com a investigador pel Ministeri de Justícia per tal d’adequar la llei sueca a la Unió Europea. Se’n va sortir tan bé que va ser nomenat cap de secció. Va cridar l’atenció per una investigació que va dur a terme sobre les disfuncions de la seguretat judicial, en què reclamava més eficàcia i no un augment de mitjans com certes autoritats policials exigien. Després de quatre anys al Ministeri de Justícia, va passar al Ministeri Públic d’Estocolm, on es va encarregar de diversos assumptes vinculats a atracaments espectaculars o crims de sang.

En el si de l’administració se’l considerava un socialdemòcrata però, en realitat, l’Ekström estava totalment deslligat de la política de partits. Començava a cridar l’atenció en els diaris, i als passadissos del poder era un home a qui les autoritats no perdien de vista. En definitiva, era un candidat potencial a les funcions més altes i disposava d’una àmplia xarxa de contactes en els cercles polítics i policials. Entre els policials, les opinions sobre les capacitats de l’Ekström estaven dividides. Els seus informes al Ministeri de Justícia no donaven gens de suport als grups que, en el si de la policia, sostenien que la millor manera de garantir la seguretat judicial era reclutar més policies. Però, d’altra banda, l’Ekström havia destacat per la seva extrema fermesa quan portava un cas fins a judici.

Informat per la brigada criminal dels fets de la nit a Enskede, l’Ekström va constatar ràpidament que es tractava d’un cas dotat d’una càrrega potencial que, sense cap mena de dubte, remouria molt fortament els mitjans de comunicació. No es tractava de crims ordinaris. Les víctimes eren una investigadora en criminologia que estava a punt de defensar la seva tesi i un periodista —paraula que odiava o adorava, segons la situació.

Poc després de les set, l’Ekström va mantenir una conferència telefònica amb el cap de la brigada criminal del departament. A dos quarts de vuit, va tornar a agafar el telèfon i va despertar l’inspector Jan Bublanski, conegut per en Bombolleta pels seus col·legues. En Bublanski era de vacances durant la Setmana Santa per compensar una muntanya d’hores extra acumulades en el transcurs de l’any, però li van demanar que interrompés les vacances i que es presentés immediatament a la comissaria per dirigir les investigacions relatives als homicidis d’Enskede.

En Bublanski tenia cinquanta-dos anys i havia treballat de policia durant més de la meitat de la seva vida, d’ençà dels vint-i-tres anys. N’havia passat sis patrullant amb un cotxe de policia, i l’havien adscrit a la repressió del tràfic d’armes i de robatoris abans de seguir uns cursos de formació contínua i integrar-se a la secció dels delictes amb violència a la brigada criminal del departament. Al llarg d’aquells últims deu anys, havia treballat exactament en 33 investigacions d’homicidis o assassinats. Dels 17 en què havia dirigit les investigacions, 14 s’havien aclarit i 2 es consideraven resolts des d’un punt de vista policial, la qual cosa significava que la policia sabia qui era el culpable però no tenia prou proves per portar-lo davant de la justícia. En Bublanski i els seus col·laboradors només havien fracassat en un sol cas, d’una antiguitat de sis anys. Es tractava d’un alcohòlic i un agitador notori que havia estat apunyalat al seu domicili de Bergshamra. El lloc del crim era un malson d’empremtes digitals i de rastres d’ADN d’unes quantes dotzenes d’individus que, amb el pas dels anys, s’havien entrompat o esbatussat en aquell pis. En Bublanski i els seus col·legues estaven convençuts que l’assassí era del cercle de tèrbols coneguts d’aquell home, tots alcohòlics o toxicòmans, però malgrat un treball d’investigació intens, l’assassí continuava desafiant la policia. De fet, el cas ja s’havia arxivat.

Globalment, en Bublanski tenia bons percentatges d’èxit i estava considerat entre els seus col·legues com a particularment qualificat. Tanmateix, el consideraven un tipus excèntric, en part perquè era jueu i es posava la quipà als passadissos de la comissaria amb motiu de certes festes. Un dia, això li va ocasionar el comentari d’un prefecte de policia ja retirat que considerava inconvenient portar la quipà a la comissaria, de la mateixa manera que tampoc no acceptaria un policia que es passegés amb turbant. Tanmateix, mai no hi va haver un autèntic debat sobre l’assumpte. Un periodista que havia interceptat el comentari va començar a fer preguntes, de manera que el prefecte es va retirar ràpidament cap al seu despatx.

En Bublanski pertanyia a la comunitat de Söder, i encarregava menjars vegetarians si no hi havia menjar casher disponible. Però no era prou ortodox per no treballar el dia del sàbat. Des del començament, en Bublanski va comprendre que el doble crim d’Enskede no seria cap investigació rutinària. En Richard Ekström li va parlar fluixet així que va franquejar la porta, poc després de les vuit.

—Sembla una història lletja —va saludar-lo l’Ekström—. La parella morta estava formada per un periodista i una criminòloga. I això no és tot. Qui els va trobar era un altre periodista.

En Bublanski va fer que sí amb el cap. Allò era pràcticament una garantia que el cas estaria vigilat de molt a prop i que seria escodrinyat en els diaris.

—I per burxar encara una mica més en la ferida: el periodista que va trobar la parella és en Mikael Blomkvist de Millennium.

—Ai, mare! —va dir en Bublanski.

—Conegut per tot aquell circ al voltant del cas Wennerström.

—Tenim cap idea del mòbil?

—Ara com ara, cap ni una. Les víctimes no són conegudes pels nostres serveis. Tot indica que era una parella ben avinguda. La dona havia de defensar la seva tesi d’aquí a poc. Per tant: màxima prioritat per a aquest cas.

En Bublanski va assentir-hi. Per ell, els homicidis eren sempre una prioritat absoluta.

—Hi destinarem tot un grup. Hauràs de treballar molt de pressa i jo ja vetllaré perquè no et falti de res. Tindràs en Hans Faste i en Curt Bolinder per ajudar-te. També hi assignarem en Jerker Holmberg. Està treballant en l’homicidi de Rinkeby, però sembla que el culpable ha fotut el camp a l’estranger. En Holmberg és un investigador excel·lent en les escenes dels crims. Si molt convé, podràs recórrer als investigadors de la brigada criminal nacional.

—Voldria la Sonja Modig.

—No és una mica massa jove?

En Bublanski va arronsar les celles i es va mirar l’Ekström, sorprès.

—Té trenta-nou anys, és a dir, pocs menys que tu, i en canvi és molt múrria en aquesta mena d’assumptes.

—D’acord, tria qui vulguis per al teu grup, però espavila’t. La direcció ja s’ha manifestat.

Cosa que en Bublanski es va prendre com una evident exageració. Segur que, en aquelles hores del matí, la direcció encara no s’havia aixecat de la taula de l’esmorzar.

En realitat, la investigació de la policia va arrencar amb la reunió de poc abans de les nou, en la qual l’inspector Bublanski va reunir la seva tropa en una sala de reunions de la brigada criminal del departament. En Bublanski va contemplar el grup. No li acabava de fer el pes del tot.

De les que hi havia a la sala, la Sonja Modig era la persona en qui més confiança tenia. Feia dotze anys que treballava a la policia, quatre dels quals a la brigada dels crims amb violència, on havia participat diverses vegades en investigacions supervisades per en Bublanski. Era minuciosa i metòdica, però en Bublanski havia notat de seguida que també posseïa aquell do que personalment considerava com el més preciós en les recerques més àrdues. Tenia imaginació i capacitat per fer associacions. Com a mínim en un parell de casos complexos, la Sonja Modig havia trobat vincles estranys i agafats pels pèls que altres no havien sabut veure i que en canvi havien permès obrir noves vies d’investigació. A més a més, la Sonja Modig tenia un humor enginyós que en Bublanski apreciava.

En Bublanski també estava satisfet de tenir en el seu grup en Jerker Holmberg, de cinquanta-cinc anys i originari d’Angermanland. Era un home quadrat i avorrit, totalment desproveït d’aquella imaginació que feia tan preciosa la Sonja Modig. En canvi, en Holmberg era, segons Bublanski, potser el millor investigador de les escenes dels crims de tot el cos de policia sueca. Havien col·laborat en una colla de recerques al llarg dels anys i en Bublanski tenia la ferma convicció que, si hi havia alguna cosa a trobar en el lloc del crim, en Holmberg ho faria. La seva primera tasca, doncs, seria prendre la direcció de les operacions al pis d’Enskede.

En Bublanski coneixia bastant poc el seu col·lega Curt Bolinder. Era un home taciturn i fort, amb uns cabells rossos tan curts que de lluny semblava completament calb. En Bolinder tenia trenta-vuit anys i acabava d’arribar a la brigada després d’haver passat molts anys a la policia de Huddinge, investigant les bandes criminals. Tenia fama d’enfurismar-se fàcilment i de tenir un puny de ferro, un eufemisme per dir que potser utilitzava amb la clientela uns mètodes que no eren del tot conformes amb el reglament. Deu anys abans, en Curt Bolinder havia estat sotmès a un examen per unes lesions, però l’expedient l’havia deixat net en tots els punts.

Això no obstant, la reputació d’en Curt Bolinder es basava en un incident ben diferent. L’octubre de 1999, se n’havia anat a Alby amb un col·lega a enxampar un brètol local per tal d’interrogar-lo. L’individu ja era un vell conegut de la policia.

Feia anys que sembrava el terror entre els veïns del seu bloc i el seu comportament amenaçador li havia costat unes quantes denúncies. Gràcies a una informació confidencial que havia rebut la policia, en aquells moments era sospitós d’haver atracat una botiga de vídeos de Norsborg. La intervenció relativament ordinària se’ls en va anar de les mans totalment quan el paio, en comptes de seguir educadament la policia, va treure una navalla. L’altre col·lega ja havia rebut unes quantes ferides a les mans mirant d’aturar-lo i un bon tall al dit gros abans que el malfactor es fixés en en Curt Bolinder, el qual, per primer cop a la vida, es va veure obligat a fer ús de la seva arma de servei. Va disparar tres vegades. La primera va ser un avís. La segona, efectuada amb l’objectiu d’encertar el malfactor, no va fer diana, cosa que en si mateixa era tot un regal, ja que la distància era de menys de tres metres. El tercer tret, en canvi, va encertar aquell bordegàs i li va destrossar l’aorta, de manera que l’home va sucumbir d’una hemorràgia interna en pocs minuts. L’expedient que es va obrir a continuació va deslliurar totalment en Curt Bolinder de cap responsabilitat, però allò va donar lloc a un debat mediàtic que va fer passar pel sedàs el monopoli estatal de la violència i en el qual en Curt Bolinder va ser esmentat en el mateix paquet que els dos policies torturadors del cas Osmo Vallo.

En Bublanksi va començar dubtant respecte d’en Curt Bolinder, però al cap de sis mesos no li havia trobat res que meresqués ni la seva crítica directa ni la seva còlera. Al contrari, en Bublanski havia començat a poc a poc a tenir un cert respecte per la competència taciturna d’en Curt Bolinder.

L’últim membre de l’equip d’en Bublanski era en Hans Faste, de quaranta-set anys i veterà a la brigada dels crims amb violència des de feia quinze anys. En Faste era la causa directa de la insatisfacció d’en Bublanski pel que feia a la composició del grup. Tenia un punt bo i un punt dolent. El bo era que posseïa una gran experiència i molta pràctica en investigacions complexes. El dolent era que en Bublanski considerava en Faste com un home egocèntric, adepte a un humor més aviat pallús susceptible de molestar qualsevol persona normal i, particularment, a ell mateix. Simplement, a en Bublanski no li agradaven ni el caràcter ni les actituds d’en Faste. Quedava el fet que, si se’l tenia controlat, era un investigador competent. A més, en Faste s’havia convertit en una mena de mentor per a en Curt Bolinder, a qui no semblava que molestés l’aspecte cridaner de l’altre. Sovint formaven un binomi durant les investigacions.

A la reunió també estaven convidats la inspectora Anita Nyberg, de la brigada criminal de guàrdia, per informar-los dels interrogatoris que havia dut a terme amb en Mikael Blomkvist durant la nit, i el comissari Oswald Mårtensson, per donar comptes del que havia passat després d’haver rebut la trucada. Tots dos estaven esgotats i se’n volien anar a dormir al més aviat possible, però l’Anita Nyberg ja havia aconseguit obtenir fotografies del lloc del crim, que va fer circular per tot el grup.

Mitja hora més tard, ja s’havien fet una idea del desenvolupament dels fets. En Bublanski va resumir la situació:

—A l’espera de la investigació científica en el lloc dels crims que encara s’està duent a terme, sembla que els fets són aquests… Una persona desconeguda, que cap veí ni altres testimonis no van veure, va entrar en un pis d’Enskede i va matar la parella Svensson i Bergman.

—No sabem encara si l’arma trobada és l’arma del crim, però ara ja és al laboratori —va intervenir l’Anita Nyberg—. Prioritat absoluta. També hem trobat un fragment de bala, la que va matar en Dag Svensson, relativament intacta dins la beina. Per contra, la bala que va encertar la Mia Bergman està tan fragmentada que dubto que en puguem treure alguna cosa.

—Encara sort… El Colt Magnum és una merda de revòlver de cowboy que hauria d’estar completament prohibit. Tenim un número de sèrie?

—No encara —va dir l’Oswald Mårtensson—. He enviat l’arma i el fragment de bala per missatger directament al laboratori. M’ha semblat que era millor que se n’encarreguessin ells que no pas que jo em posés a graponejar l’eina del crim.

—Ben fet. Jo encara no he tingut temps d’anar al pis, però vosaltres dos ja hi heu estat. Quines són les vostres conclusions?

L’Aniya Nyberg i l’Oswald Mårtensson es van mirar. La Nyberg va deixar al seu col·lega de més edat que s’encarregués de respondre.

—Primer de tot, pensem que l’assassí estava sol. Es tracta d’una autèntica execució, no d’un homicidi corrent. Tinc la sensació que és algú que tenia una bona raó per matar l’Svensson i la Bergman, i que va actuar amb tota la calma.

—Què és el que t’ho fa pensar? —va voler saber en Hans Faste.

—Doncs que el pis estava net i ben endreçat. No es tracta de cap robatori ni de cap agressió ni d’aquesta mena de coses. Es van disparar dues bales, i totes dues van fer diana al cap amb una gran precisió. Ens trobem, doncs, davant d’algú que sap manejar una arma.

—D’acord.

—Mireu el plànol, aquí… hem fet un simulacre on han disparat a l’home, Dag Svensson, de molt a prop, podríem dir fins i tot a boca de canó. Hi ha unes cremades nítides al voltant del forat. Jo diria que el van matar primer a ell. Va ser projectat contra la taula. Probablement, l’assassí es trobava a la porta del rebedor o just a l’entrada del menjador.

—D’acord.

—Segons els testimonis, els trets es van succeir en pocs segons. La Mia Bergman la van matar de lluny. Era probablement a la porta del dormitori i va intentar girar-se. La bala li va tocar sota l’orella esquerra i va sortir just per damunt de l’ull dret. La violència de l’impacte la va propulsar cap endins de l’habitació on va ser trobada. Va caure sobre la vora del llit i va relliscar fins a terra.

—Un tirador habituat a manipular armes —va reblar en Faste.

—Més que això. No hi ha rastres de passos que indiquin que l’assassí hagués entrat a l’habitació per comprovar si l’havia morta de debò. Sabia que l’havia tocada, va girar cua i va abandonar el pis. Així, doncs, dos trets, dos morts, i després se’n va anar.



—Sí?

—Sense voler-me avançar a l’examen científic, sospito que l’assassí va utilitzar munició de caça. La mort devia ser immediata. Totes dues víctimes presenten unes ferides horroroses.

Hi va haver un breu silenci al voltant de la taula. Ningú de la reunió no necessitava que els recordessin que hi ha dos tipus de municions: bales dures totalment recobertes de metall, que travessen el cos de punta a punta i causen uns danys relativament modestos, i municions lleugeres, que es dilaten al cos i causen danys generalitzats. Hi ha una gran diferència entre els danys que pot fer una bala de nou mil·límetres de diàmetre i els d’una bala que es desplega fins a fer dos, fins i tot tres centímetres de diàmetre. Aquest darrer tipus és anomenat «munició de caça», o «bala expansiva», i el que es vol és causar una hemorràgia massiva, la qual cosa és considerada caritativa en la cacera de l’ant, ja que es tracta d’abatre una bèstia tan de pressa com sigui possible sense fer-la sofrir. Per contra, les convencions internacionals prohibeixen les municions de caça en les guerres, ja que el desgraciat que és atès per una bala expansiva es mor gairebé de sobte, i tant hi fa en quina part del cos hagi tingut lloc l’impacte.

Això no obstant, i amb la seva gran sensatesa, la policia sueca havia introduït la munició de caça en l’arsenal del cos tot just feia un parell d’anys. La raó de la introducció d’aquesta classe de munició no era del tot clara; per contra, sí que era ben cert que si, per exemple, en Hannes Westberg, el cèlebre manifestant ferit al ventre durant els aldarulls de Göteborg del 2001, hagués estat tocat per una bala de cacera, no hauria sobreviscut.

—Així, doncs, l’objectiu era matar —va dir en Curt Bolinder.

Parlava d’Enskede, però al mateix temps manifestava la seva opinió en el debat silenciós que tenia lloc al voltant de la taula.

L’Anita Nyberg i l’Oswald Mårtensson van fer que sí tots dos amb el cap.

—Després hi ha la qüestió d’aquest timing tan inversemblant —va dir en Bublanski.

—Exactament. Després dels trets, l’assassí va abandonar el pis immediatament, va baixar les escales, va llençar l’arma i va fer-se fonedís dins la foscor. Una mica més tard, i es tracta probablement d’uns quants segons, en Blomkvist i la seva germana arriben amb el cotxe.

—Hmm —va fer en Bublanski.

—Queda la possibilitat que l’assassí hagués marxat pel soterrani. Hi ha una entrada de servei que va poder utilitzar per sortir al pati i arribar a un carrer paral·lel després d’haver travessat un parterre de gespa. Però això pressuposa que hauria tingut la clau del soterrani.

—Hi ha res que indiqui que va marxar per allí?

—No.

—Així, doncs, no tenim cap mena de pista per seguir —va dir la Sonja Modig—. Però per què va llençar l’arma? Si se l’hagués emportat, o l’hagués llençada simplement a l’exterior de l’edifici, nosaltres hauríem necessitat més temps per trobar-la.

Tothom va arronsar les espatlles. Ningú no podia respondre aquella pregunta.

—Què hem de pensar d’en Blomkvist? —va preguntar en Hans Faste.

—Estava afectat clarament pel xoc —va dir en Mårtensson—. Però va actuar d’una manera correcta i coherent, i va donar una impressió vàlida. La seva germana va confirmar la trucada telefònica i el trajecte del cotxe. No crec gens que estigui ficat en aquest assumpte.

—És un periodista conegut —va dir la Sonja Modig.

—Ja sabeu que hi haurà un d’aquests circs mediàtics —va reblar en Bublanski—. Raó de més per resoldre el cas al més ràpid possible. Aviam… Jerker, tu t’encarregaràs evidentment del lloc del crim i dels veïns. Faste, tu i en Curt treballareu sobre les víctimes. Qui són, la seva professió, els seus cercles d’amics, qui podia tenir alguna raó per matar-los… Sonja, tu i jo treballarem en els testimonis d’aquesta nit. Després hauries de deixar establert què van fer en Dag Svensson i de la Mia Bergman durant les vint-i-quatre hores anteriors al seu assassinat. Mirarem de tornar-nos a trobar cap a dos quarts de tres.

En Mikael Blomkvist va començar el seu treball instal·lant-se al despatx que havien posat a la disposició d’en Dag Svensson durant la primavera. D’entrada es va quedar immòbil una bona estona, com si no tingués realment forces per posar fil a l’agulla. Després va engegar l’ordinador.

En Dag Svensson tenia el seu propi ordinador portàtil i havia fet una gran part de la feina a casa seva, però també s’havia quedat a la redacció dos dies per setmana, i més sovint i tot en els darrers temps. A Millennium, havia tingut accés a un vell PowerMac G3 situat a la taula dels col·laboradors esporàdics. En Mikael va engegar la màquina i va trobar-se amb tot aquell garbuix en què en Dag Svensson havia estat treballant. Havia utilitzat el G3 sobretot per a les recerques a internet, però també hi havia unes quantes carpetes que havia copiat del seu portàtil. En canvi, en Dag Svensson tenia unes còpies de seguretat completes en dos discos zip que guardava dins un calaix tancat amb clau. Cada dia, feia una còpia del nou material o de les actualitzacions. Feia uns quants dies que no havia anat a la redacció, i la darrera còpia de seguretat datava del diumenge al vespre. Hi faltaven, doncs, tres dies.

En Mikael va fer una còpia del disc zip que va tancar dins l’armari del seu propi despatx. Després va dedicar quaranta-cinc minuts a resseguir tot el contingut del disc original.

Contenia una trentena de carpetes i innombrables sotscarpetes. Tot plegat representava quatre anys de recerques acumulades per al projecte d’en Dag Svensson sobre el tràfic de dones. Va llegir els noms dels documents i va buscar on hi podia haver el material confidencial —a saber, els noms de les fonts protegides d’en Dag Svensson. Va observar que en Dag Svensson havia estat minuciós amb les seves fonts— tot era en una carpeta batejada amb el nom de [FONTS/SECRET].

Contenia cent trenta-quatre fitxers de mides variables —la majoria bastant poc voluminosos. En Mikael va seleccionar tots aquests fitxers i els va esborrar. No els va dipositar a la paperera de reciclatge, sinó que els va desplaçar cap a una icona del programa Burn que els esborrava d’una manera segura.

A continuació, es va dedicar als correus electrònics d’en Dag Svensson. En Dag havia obtingut una adreça electrònica temporal a millennium.se, que utilitzava tant a la redacció com amb el seu ordinador portàtil. Tenia el seu codi personal, cosa que no plantejava cap problema, perquè en Mikael era l’administrador del compte i tenia accés al servidor dels missatges. Es va penjar una còpia del correu electrònic d’en Dag Svensson que va enregistrar en un CD.

Per acabar, va passar a la pila de papers en forma d’obres de referència, notes, retalls de premsa, sentències i correspondència que en Dag Svensson havia anat acumulant pel camí. Per no deixar res a l’atzar, va engegar la fotocopiadora i va fer una còpia de tot el que li semblava important. El procés afectava ben bé un miler de pàgines, de manera que va necessitar tres hores ben bones per poder-ho enllestir.

Va fer la tria de tot el material que, d’una manera o d’una altra, podia tenir un lligam amb alguna font secreta. En va resultar un paquetet de més de quaranta pàgines A4, principalment en forma de notes procedents de dos blocs A4 que en Dag Svensson havia guardat amb clau a la seva taula. En Mikael va ficar tot aquest lligall dins un sobre que va portar a la seva pròpia taula. Després va tornar a posar una mica d’ordre a la d’en Dag Svensson.

Només aleshores va poder respirar, i llavors va baixar al 7-Eleven a prendre un cafè i menjar-se un tall de pizza. Suposava, equivocadament, que la policia desembarcaria al cap de poc per examinar la taula d’en Dag Svensson.

En Bublanski es va trobar amb un avenç inesperat en les investigacions poc després de les deu, quan li va trucar el Dr. Lennart Granlund del Laboratori Criminològic de l’Estat, de Linköping.

—És amb relació al doble assassinat d’Enskede.

—Ja?

—Hem rebut l’arma a primera hora d’aquest matí i encara no he acabat del tot l’anàlisi, però tinc una informació que, em penso, t’interessarà.

—Perfecte. Explica’m tot el que has trobat —va demanar-li en Bublanski refrenant la seva impaciència.

—L’arma és un Colt 45 Magnum, fabricat als Estats Units el 1981.

—D’acord.

—Hi hem trobat empremtes dactilars i potser alguns rastres d’ADN, però analitzar-los requerirà un cert temps. També hem examinat els projectils que van matar aquesta parella. Com era previsible, les bales procedeixen de l’arma. En general passa així quan es troba una arma a l’escala del lloc del crim. Les bales estan terriblement fragmentades, però en tenim una punteta per poder-ho comparar. Tot fa pensar que és l’arma del crim.

—Una arma il·legal, m’imagino. Tens un número de sèrie?

—L’arma és completament legal. Pertany a un advocat, Nils Erik Bjurman, que la va comprar l’any 1983. És membre del club de tir de la policia. Té una adreça a Upplandsgatan, prop d’Odenplan.

—Doncs merda!

—Hem trobat diverses empremtes a l’arma. Empremtes d’almenys un parell de persones.

—D’acord.

—Es pot suposar que una de les dues sèries pertany a en Bjurman, llevat que l’arma hagi estat robada o venuda, però no tinc res que ho indiqui.

—Això mateix. En altres paraules, podríem dir que tenim un indici, com diuen a les pel·lícules.

—Tenim una freqüència doble en el registre relatiu a la segona persona. Empremta del polze i de l’índex, mà dreta.

—Qui?

—Una dona nascuda el 30-04-1978. Va ser arrestada per lesions al metro, a Gamla Stan, el 1995. Va ser llavors que li van prendre les empremtes.

—I té un nom, aquesta dona?

—Sí. Es diu Lisbeth Salander.

En Bublanski, anomenat Bombolleta, va aixecar les celles i va apuntar el nom i la data de naixement en un bloc de notes de la seva taula.

Quan en Mikael Blomkvist va tornar a la redacció després del seu dinar endarrerit, se’n va anar directament a tancar-se al despatx, indicant d’aquesta manera que no volia que el molestessin. Encara no havia tingut temps d’ocupar-se de tota la informació secundària en els correus i les notes d’en Dag Svensson. De moment, calia que reexaminés tant el llibre com els articles amb una nova mirada, sabent ara que l’autor era mort i que ja no podria respondre les preguntes més punxegudes.

Havia de prendre una decisió sobre la publicació del llibre, i determinar també si hi havia alguna cosa en aquell material que pogués constituir el mòbil del crim. Va engegar l’ordinador i es va posar a treballar.

En Jan Bublanski va trucar al responsable de la investigació preliminar, Richard Ekström, per informar-lo del que havia rebut del laboratori. Van decidir que en Bublanski i la seva col·lega Sonja Modig es posarien en contacte amb l’advocat Bjurman per a una conversa —que es podia transformar en un interrogatori o fins i tot en un reconeixement si això es demostrava justificat—, mentre que els seus col·legues Hans Faste i Curt Bolinder s’haurien de concentrar en la Lisbeth Salander, per demanar-li que expliqués com podia ser que les seves empremtes dactilars s’haguessin trobat a l’arma del crim.

La localització de l’advocat Bjurman no va presentar inicialment cap problema particular. La seva adreça figurava a la llista de contribuents, al registre d’armes i al registre de permisos de circulació, i per si fos poc també figurava de manera totalment oficial en l’anuari de telèfons. Així és que en Bublanski i la Modig se’n van anar cap a Odenplan i van aconseguir entrar dins de l’edifici d’Upplandsgatan aprofitant que un home jove en sortia.

Però ben aviat les coses es van començar a complicar. Quan van trucar a la porta, ningú no els va obrir. Se’n van anar al despatx d’en Bjurman a Sankt Eriksplan i van repetir la maniobra amb el mateix resultat decebedor.

—Potser és al jutjat —va dir la inspectora Sonja Modig.

—O potser ha fugit al Brasil després d’haver comès un doble homicidi —va dir en Bublanski.

La Sonja Modig va moure el cap tot mirant el seu col·lega de reüll. Se sentia bé en companyia seva. De bona gana l’hauria escollit com a amant si no fos que era mare de dos fills i que, com en Bublanski, estava casada i era feliç amb la seva parella. Va mirar les plaques de llautó de les altres portes del replà i va constatar que allà hi havia un tal Norman, dentista, una empresa de nom N-Consulting i un tal Rune Håkansson, advocat.

Van trucar a la porta d’en Håkansson.

—Bon dia, em dic Modig i aquest és l’inspector Bublanski. Som de la policia i busquem el seu col·lega i veí, l’advocat Bjurman. ¿No sabria pas per casualitat on podríem trobar-lo?

Håkansson va fer que no amb el cap.

—Darrerament el veig molt poc. Fa un parell d’anys va caure greument malalt i pràcticament va cessar tota mena d’activitat. La placa continua a la porta però només ve molt de tant en tant, potser cada dos mesos.

—Greument malalt? —va preguntar en Bublanski.

—No ho sé gaire. Era un home molt actiu i després va caure malalt. Càncer o vés a saber què. La veritat és que no el conec gaire.

—Això del càncer, s’ho pensa o ho sap ben bé del cert? —va preguntar la Sonja Modig.

—Bé…, no ho sé. Tenia una secretària, Britt Karlsson o Nilsson, o una cosa així. Una dona d’una certa edat. La va despatxar, i va ser ella que em va explicar que havia tingut una malaltia, però no sé exactament què. Era a la primavera del 2003. No el vaig tornar a veure fins a final d’any i havia envellit ben bé deu anys més, estava la mar de prim i se li havien tornat grisos els cabells… i per això vaig pensar càncer… Per què? Que ha fet res?

—No, que nosaltres sapiguem —va respondre en Bublanski—. Així i tot, ens convindria trobar-lo per un assumpte urgent.

Se’n van tornar cap a Upplandsgatan i van trucar de nou a la porta del pis d’en Bjurman. Cap resposta. Finalment, en Bublanski va obrir el telèfon mòbil i va marcar el número del mòbil d’en Bjurman. Com a tota resposta va obtenir això: Ara no m’hi puc posar. Truqueu en un altre moment, sisplau.

Va provar-ho amb el número del telèfon fix del pis. Del replà estant, van poder sentir vagament el timbre a l’altre costat de la porta abans que s’engegués un contestador i demanés que deixessin un missatge. Es van mirar i van aixecar les espatlles. Eren la una del migdia.

—Un cafè?

—Més aviat una hamburguesa.

Van baixar al Burger King de l’Odenplan. La Sonja Modig va menjar-se un Whoppet i en Bublanski va prendre una hamburguesa vegetariana abans de tornar tots dos a la comissaria.

El fiscal Ekström va convocar una trobada al voltant de la taula de reunions del seu despatx per a les dues. En Bublanski i la Modig es van instal·lar de costat prop de la finestra. En Curt Bolinder va arribar dos minuts tard i es va asseure davant seu. En Jerker Holmberg va entrar portant una safata amb cafè en uns vasets de cartró. Havia fet una escapada a Enskede i tenia la intenció de tornar-hi més tard, a la tarda, quan la científica ja hauria enllestit la feina.

—On és en Faste? —va preguntar l’Ekström.

—És a la Comissió d’Afers Socials, ha trucat fa cinc minuts per dir que arribaria amb una mica de retard —va respondre en Curt Bolinder.

—D’acord. Començarem sense ell. Què tenim? —va arrencar l’Ekström sense cerimònia.

Va allargar el dit índex cap a en Bublanski en primer lloc.

—Hem intentat posar-nos en contacte amb l’advocat Nils Bjurman. No era a casa seva ni al seu despatx. Segons un col·lega, va caure malalt fa un parell d’anys i després pràcticament va cessar tota activitat.

La Sonja Modig va prendre el relleu.

—En Bjurman té cinquanta-sis anys, sense antecedents penals. Treballa més que res com a advocat d’empresa. No he tingut temps d’examinar el seu passat.

—Però en tot cas és el propietari de l’arma que va ser utilitzada a Enskede.

—Això segur. Té llicència i és membre del club de tir de la policia —va fer en Bublanski tot brandant el cap—. N’he parlat amb en Gunnarsson del servei d’armes, ja que ell n’és el president i coneix molt bé el nostre personatge. En Bjurman es va fer membre del club el 1978 i va ser-ne tresorer entre 1984 i 1992. En Gunnarsson descriu en Bjurman com un excel·lent tirador, tranquil, reposat i senzill.

—Interessat per les armes?

—Segons en Gunnarsson, en Bjurman estava més interessat en la vida associativa que no pas en el tir pròpiament dit. Li agradaven les competicions, però mai no va donar la imatge d’un fetitxista de les armes. El 1983, va participar en els campionats suecs i va quedar tretzè. Aquests últims anys, ha reduït la freqüència de pràctiques de tir i ja no va a les assemblees generals ni a coses com aquestes.

—Té altres armes?

—Va obtenir llicència per a quatre armes de foc curtes, després d’haver-se convertit en membre del club de tir. A part del Colt, un Beretta, un Smith & Wesson i una pistola de competició de la marca Ràpid. Se les va vendre totes tres ara fa deu anys a través del club i les llicències van ser traspassades a altres membres. Res d’irregular.

—Però en canvi no sabem on es troba en aquests moments.

—És cert. Però només l’estem buscant des de les deu del matí. Potser se n’ha anat a passejar a Djurgården o és a l’hospital o qui sap què.

En aquell moment, va arribar en Hans Faste. Semblava sense alè.

—Perdoneu que arribi tard. Tinc novetats, us les dic de seguida?

L’Ekström va fer un gest convidant-lo a buidar el pap.

—La Lisbeth Salander és un nom realment interessant. M’he passat el dia a Afers Socials i a la Comissió d’Assumptes Tutelars.

Es va treure la jaqueta de cuiro i la va posar al respatller de la cadira abans de seure i d’obrir un bloc de notes.

—La Comissió d’Assumptes Tutelars? —va preguntar l’Ekström arrufant les celles.

—És una mossa totalment trastornada —va dir en Hans Faste—. Va ser declarada incapaç i sotmesa a tutela. I endevineu qui n’és el tutor! —va fer una pausa oratòria—. L’advocat Nils Bjurman, el propietari de l’arma que va ser utilitzada a Enskede.

Llavors van ser tots que van arrufar les celles.

En Hans Faste va necessitar un quart d’hora per passar revista a les informacions que havia acumulat sobre la Lisbeth Salander.

—En resum —va dir l’Ekström quan en Faste va haver acabat—, tenim unes empremtes digitals a l’arma del crim que procedeixen d’una dona que ha passat la seva adolescència entrant i sortint de l’hospital psiquiàtric, que se suposa que s’ha guanyat la vida com a prostituta, que el tribunal va declarar incapaç i que té tendències violentes manifestes. Què hi fa en llibertat pel carrer, aquesta noia?

—Va mostrar tendències violentes des del parvulari —va dir en Faste—. Sembla una autèntica psicòpata.

—Però encara no tenim res que la posi en relació amb la parella d’Enskede —l’Ekström va teclejar amb la punta dels dits sobre la taula—. Bé, al capdavall aquest doble assassinat potser no serà tan difícil de resoldre com semblava. Tenim alguna adreça de la Salander?

—Oficialment, viu a Lundagatan, a Södermalm. La informació d’Hisenda diu que en certs períodes ha estat assalariada a Milton Security, l’empresa de seguretat.

—I quines feines els ha fet?

—No ho sé. Però es tracta d’un salari anual força modest durant uns quants anys. Dona de fer feines o una cosa així.

—Hmm —va dir l’Ekström—. Ho sabrem de seguida. Però de moment em sembla urgent trobar la Salander.

—Hi estic d’acord —va dir en Bublanski—. Ja ens preocuparem pels detalls més endavant. O sigui que ja tenim un sospitós. Faste, tu i en Curt aneu corrents a Lundagatan i mireu de pescar la Salander. Sigueu prudents; no sabem si té altres armes o fins a quin punt està tocada del bolet.

—Entesos.

—Bombolleta —va interrompre l’Ekström—. El cap de Milton Security es diu Dragan Armansky. El vaig conèixer arran d’una investigació ja fa uns quants anys. Ens en podem refiar. Vés-lo a veure i parla amb ell en privat sobre la Salander. Hauries d’enganxar-lo abans no plegui.

En Bublanski semblava irritat, en part perquè l’Ekström havia utilitzat el seu malnom i en part perquè havia formulat la seva proposta com una ordre. Després va fer que sí secament amb el cap i va mirar-se la Sonja Modig.

—Modig, continua buscant l’advocat Bjurman. Truca a la porta dels veïns. Crec que també és urgent que el trobem a ell.

—D’acord.

—Hem de descobrir el lligam entre la Salander i la parella d’Enskede. I hauríem de poder localitzar la Salander a Enskede a l’hora del crim. Jerker, recupera fotografies d’ella per ensenyar-les als veïns. Aquest vespre, operació porta a porta. Vés amb uns quants xicots amb uniforme.

En Bublanski va fer una pausa i es va gratar el clatell.

—Collons, amb una mica de sort potser ja haurem resolt tot aquest merder avui mateix. Tenia la impressió que tot plegat s’allargaria molt més.

—Una altra cosa —va dir l’Ekström—. Els diaris ja ens estan atabalant. Els he promès una roda de premsa a les tres. Me’n puc encarregar jo si hi ha algú de la comissaria que em pugui ajudar. Suposo que alguns periodistes també us trucaran directament. Ens guardem els noms de la Salander i d’en Bjurman fins a nova ordre.

Tots van fer que sí amb el cap.

En Dragan Armansky havia pensat plegar més d’hora del normal. Era Dijous Sant, i ell i la seva dona havien previst anar a passar el llarg cap de setmana de Pasqua a la casa de camp de Blidö. Ja havia tancat la cartera i agafat l’abric quan van trucar de la recepció per anunciar-li que un inspector que es deia Jan Bublanski el volia veure. L’Armansky no coneixia pas en Bublanski, però el fet que fos un policia va ser suficient perquè sospirés i tornés a posar l’abric al penjador. No tenia cap ganes de rebre aquella visita, però Milton Security no es podia permetre passar de la policia. Va anar a rebre en Bublanski a l’ascensor del passadís.

—Gràcies per dedicar-me una mica de temps —va fer en Bublanski a tall de salutació—. Li porto records del meu cap, el fiscal Richard Ekström.

Van encaixar.

—Ekström. Sí, en efecte, vam estar en contacte una o dues vegades. D’això ja fa uns quants anys. Vol prendre un cafè?

L’Armansky es va aturar davant el distribuïdor abans d’obrir la porta del despatx i convidar en Bublanski a seure a la confortable butaca de les visites, prop de la finestra.

—Armansky… és un nom rus? —va preguntar en Bublanski, ple de curiositat—. Jo també tinc un nom que s’acaba en ski.

—La meva família és originària d’Armènia. I la seva?

—De Polònia.

—En què el puc ajudar?

En Bublanski va treure un bloc de notes i el va obrir.

—Estic investigant el doble homicidi d’Enskede. M’imagino que ha sentit les notícies d’avui.

L’Armansky hi va assentir amb un lleu moviment de cap.

—L’Ekström m’ha deixat entendre que vostè és un home discret.

—En la meva posició, no hi guanyaria res barallant-me amb la policia. Sé mossegar-me la llengua, si és això el que vol saber.

—Bé. En aquests moments, estem buscant una persona que va treballar per a vostès. El seu nom és Lisbeth Salander. La coneix?

L’Armansky va sentir que tot de sobte se li feia un nus a l’estómac. Va romandre impassible.

—I per quina raó la busquen, la senyoreta Salander?

—Diguem que tenim raons per considerar-la interessant per a la investigació.

El nus a l’estómac de l’Armansky es va estrènyer encara més. Un dolor gairebé físic. D’ençà del primer dia que va conèixer la Lisbeth Salander, va tenir un fort pressentiment que la vida d’aquella noia s’orientava cap a una catàstrofe. Però sempre se l’havia imaginat com la víctima, no com la culpable. El seu rostre, tanmateix, continuava impassible.

—Vostè sospita que la Lisbeth Salander és l’autora del doble homicidi d’Enskede, oi? Ho he entès bé?

En Bublanski va dubtar un breu segon i després va fer que sí amb el cap.

—Què me’n pot dir, de la Salander?

—Què vol saber?

—Primer de tot… com podem trobar-la?

—Viu a Lundagatan. He de comprovar l’adreça exacta. Tinc el seu número de mòbil.

—Ja tenim l’adreça. El número del mòbil sí que ens interessa.

L’Armansky va buscar el número a l’agenda de la seva taula. Va llegir-lo en veu alta mentre en Bublanski l’apuntava.

—Treballa per a vostès.

—Treballa com a independent. Li vaig donar feines de tant en tant entre 1998 i fins fa un any i mig aproximadament.

—Quina mena de feines?

—Investigacions.

En Bublanski va aixecar els ulls del bloc i va fer un posat estupefacte.

—Investigacions?

—Investigacions personals, més exactament.

—Un moment… estem parlant de la mateixa noia? —va preguntar en Bublanski—. La Lisbeth Salander que nosaltres busquem no va passar del graduat escolar i va ser declarada incapaç.

—Ja no se’n diu «declarada incapaç» —va fer remarcar suaument l’Armansky.

—Tant li fot, com se’n digui. Segons les dades que tinc, la noia que busquem està terriblement trastornada i disposada a la violència. A més a més, tenim un informe de la Comissió d’Afers Socials que deixa entendre que es prostituïa a finals dels anys noranta. No hi ha res en tots els informes que ens indiqui que pogués tenir un treball qualificat.

—Els informes són una cosa. Els éssers humans una altra.

—M’està dient que està qualificada per fer investigacions personals per compte de Milton Security?

—No solament això. Sense cap mena de dubte, és la millor investigadora que he conegut mai.

En Bublanski va deixar caure lentament el seu bolígraf i va arrugar el front.

—Sembla com si vostè li tingués… respecte.

L’Armansky es va mirar les mans. La pregunta assenyalava una cruïlla de camins. Sempre havia sabut que, tard o d’hora, la Lisbeth Salander acabaria ficant-se en merders. Li costava moltíssim comprendre què devia ser allò que l’havia pogut embolicar amb un doble crim a Enskede —fos com a culpable o com a còmplice—, però també havia d’admetre que no sabia gran cosa de la seva vida privada. En què es deu haver ficat? L’Armansky va recordar la seva visita sobtada al seu despatx, quan li va declarar misteriosament que tenia prou calés per sortir-se’n tota sola i no necessitar cap mena de feina.

El més assenyat, el més raonable en aquell instant hauria estat prendre distàncies amb tot allò que tingués a veure amb la Lisbeth Salander, tant en interès propi com sobretot en interès de Milton Security. L’Armansky es va fer la reflexió que la Lisbeth Salander era sens dubte la persona més sola que coneixia.

—Tinc respecte per la seva competència. I això vostè no ho trobarà ni en les seves notes de l’escola ni en els seus informes.

—Coneix, doncs, el seu passat?

—Que la van sotmetre a tutela i que va tenir una infantesa molt difícil, sí.

—I així i tot, vostè la va contractar.

—Va ser justament per això que la vaig contractar.

—Expliqui’s.

—El seu antic tutor, en Holger Palmgren, era l’advocat del vell J. E. Milton. Va començar a ocupar-se’n a partir de la seva adolescència i em va convèncer que li donés feina. Primer la vaig agafar perquè triés la correspondència i fes fotocòpies i tota aquesta mena de coses. Després em vaig adonar que tenia uns dots insospitats. I aquest informe social que diu que potser va dedicar-se a la prostitució, ja se’l pot treure del cap. Collonades. La Lisbeth Salander va tenir una adolescència terrible i sens dubte era una mica aspra, cosa que al cap i a la fi tampoc no és cap delicte. Penso que la prostitució és l’última cosa que un dia arribaria a practicar.

—El seu nou tutor es diu Nils Bjurman.

—No l’he arribat a conèixer. En Palmgren va tenir una hemorràgia cerebral fa un parell d’anys. Poc després, la Lisbeth Salander va restringir les feines que feia per a mi. L’última va ser a l’octubre d’ara fa un any i mig.

—I com és que va deixar de recórrer-hi?

—No vaig triar-ho jo. Va ser ella qui va tallar el vincle i va desaparèixer a l’estranger sense dir ni una paraula.

—Desaparèixer a l’estranger?

—Va ser fora més d’un any.

—Això no lliga. L’advocat Bjurman va enviar informes mensuals sobre ella tot al llarg de l’any passat. En tenim còpies a la comissaria central.

L’Armansky va aixecar les espatlles amb un petit somriure.

—Quan va ser l’última vegada que la va veure?

—Fa aproximadament un parell de mesos, a començament de febrer. Va sorgir d’enlloc per a una visita de cortesia. Feia més d’un any que no en tenia notícies. S’ha passat tot l’últim any a l’estranger rodant món per l’Àsia i les Antilles.

—Perdoni, però estic una mica perplex. Quan he arribat aquí, tenia la impressió que la Lisbeth Salander era una noia amb problemes psiquiàtrics, que ni tan sols havia acabat els estudis de primària i que havia estat sotmesa a tutela. Ara vostè m’explica que la van tenir com a investigadora altament qualificada, que treballa com a independent i que guanya prou diners per agafar-se un any sabàtic i fer la volta al món, i això sense que el seu tutor doni l’alerta. Hi ha alguna cosa que no lliga.

—Hi ha moltes coses que no lliguen quan es tracta de la Lisbeth Salander.

—Li puc preguntar… vostè com la jutjaria?

L’Armansky va reflexionar un instant.

—Crec que és la persona més inflexible que mai hagi conegut; és irritant i tot —va acabar dient.

—Inflexible?

—No fa absolutament res que no li vingui de gust. Li importa un rave el que els altres puguin pensar d’ella. Es terriblement competent. I és del tot diferent de l’altra gent.

—Vol dir boja?

—Com definiria aquesta paraula?

—És capaç de matar dues persones a sang freda?

L’Armansky va restar sense dir res una bona estona.

—Em sap greu —va acabar dient—, però no li puc respondre aquesta pregunta. Jo sóc un cínic. Crec que qualsevol persona té en ella mateixa la capacitat de matar-ne una altra. Per desesperació o per odi o si més no per defensar-se.

—Això significa que tampoc no ho exclou.

—La Lisbeth Salander no fa res que no tingui alguna raó per fer. Si ha mort algú, és que ha considerat que tenia una bona raó per fer-ho. Li voldria demanar una cosa… en què es basen per sospitar que està embolicada en els homicidis d’Enskede?

En Bublanski va dubtar un instant. Va travessar la mirada de l’Armansky.

—Això haurà de quedar entre nosaltres.

—Absolutament.

—L’arma del crim pertany al seu tutor. Hi ha les empremtes de la noia.

L’Armansky va estrènyer les dents. Era una circumstància agreujant.

—Només he sentit a parlar d’aquests homicidis per la ràdio. Quin era el mòbil? La droga?

—Que té lligams amb els ambients de la droga, ella?

—No, que jo sàpiga. Però, com ja he dit, la seva joventut ha estat bastant complicada i la van arribar a detenir per embriaguesa a la via pública. Suposo que al seu expedient ja hi deu dir si la droga formava part del quadre.

—El problema és que no tenim ni idea del mòbil dels crims. Era una parella modèlica. Ella era criminòloga i estava a punt de defensar la seva tesi de doctorat. Ell era periodista. En Dag Svensson i la Mia Bergman. Li diu res tot això?

L’Armansky va fer que no amb el cap.

—Intentem comprendre la relació entre ells i la Lisbeth Salander.

—Mai no n’havia sentit a parlar, d’ells.

En Bublanski es va aixecar.

—Gràcies pel temps que m’ha dedicat. Aquesta conversa ha estat alliçonadora. No sé si en surto més instruït, però espero que tot plegat quedi entre nosaltres.

—Cap problema.

—I espero poder-lo tornar a veure si convé. I, evidentment, si la Lisbeth Salander es deixés veure…

—Evidentment —va respondre en Dragan Armansky.

Van encaixar. Quan en Bublanski va arribar a la porta, es va aturar i va girar-se cap a l’Armansky una altra vegada.

—No sap pas per casualitat amb qui es relaciona? Amics, coneguts…

L’Armansky va fer que no amb el cap.

—No sé res, per dir-ho així, sobre la seva vida privada. Una de les rares persones que compten a la seva vida és en Holger Palmgren. Ella va mirar d’entrar en contacte amb ell. És en una residència de reeducació a Ersta.

—Mai no va rebre visites quan treballava aquí?

—No. Treballava a casa seva, i només venia aquí per lliurar els seus informes. Fins i tot era molt estrany que arribés a conèixer cap client. Llevat potser…

Un pensament sobtat va colpir l’Armansky.

—Què?

—Bé, potser hi ha una altra persona amb qui ella va mirar de contactar. Un periodista que ella veia ara fa dos anys i que, durant la seva absència, en va demanar notícies tot sovint.

—Un periodista?

—Es diu Mikael Blomkvist. Recorda el cas Wennerström?

En Bublanski va deixar anar a poc a poc el pom de la porta i va tornar on era en Dragan Armansky.

—Va ser en Mikael Blomkvist qui va trobar la parella d’Enskede. Vostè acaba d’establir un lligam entre la Salander i les seves víctimes.

L’Armansky va sentir com el nus de l’estómac s’estrenyia encara més.





Capítol 14


Dijous Sant, 24 de març

La Sonja Modig va intentar trucar a l’advocat Nils Bjurman tres cops en l’espai de mitja hora. Cada vegada li sortia el missatge del contestador. Cap a dos quarts de quatre, va agafar el cotxe, se’n va anar a Upplandsgatan i va trucar a la porta. El resultat va ser tan depriment com ja ho havia estat abans, aquell mateix dia. Va passar-se els vint minuts següents fent el porta a porta per l’edifici buscant algun veí que hagués pogut saber on es trobava en Bjurman.

En onze dels dinou pisos on va trucar, no va obrir-la ningú. Va mirar quina hora era. No era evidentment el millor moment del dia per fer el porta a porta. I, probablement, allò tampoc no milloraria durant les vacances de Setmana Santa. En els vuit pisos on va trobar algú, tothom va ser molt servicial. Cinc sabien qui era en Bjurman —aquell senyor amable i ben educat del tercer. Ningú no sabia on era. Va acabar sabent que en Bjurman freqüentava potser en privat un dels seus veïns més propers, un home de negocis que es deia Sjöman. Però quan va trucar a la porta on deia Sjöman tampoc no van obrir.

Frustrada, la Sonja Modig va agafar el telèfon i va trucar al contestador d’en Bjurman. Es va presentar, va deixar el seu número de mòbil i va demanar a en Bjurman que es posés en contacte amb ella immediatament.

Va tornar davant la porta d’en Bjurman, va treure el seu bloc de notes i va escriure una noteta demanant a en Bjurman que li truqués. Hi va afegir la seva targeta de visita i ho va tirar tot per la bústia. En el moment en què estava a punt de deixar anar la placa basculant de la bústia, va sentir com sonava el telèfon del pis. Va inclinar-se i va escoltar atentament. Després de quatre trucs, el contestador es va connectar, però no va poder sentir el missatge.

Va deixar la bústia i va mirar la porta fixament. No va saber explicar quin impuls li va fer allargar la mà cap al pom, però, per a gran sorpresa seva, la porta no estava tancada amb clau. Va obrir i va mirar el rebedor.

—Que hi ha algú? —va cridar suaument, i va parar l’orella.

No va sentir cap soroll.

Va fer un pas pel rebedor i va aturar-se, dubtant. Allò que acabava de fer de franquejar la porta podia ser considerat sens dubte una violació de domicili. No tenia cap autoritat per fer cap escorcoll ni cap dret a trobar-se al pis de l’advocat Bjurman per més que la porta fos oberta. Va mirar de reüll cap a l’esquerra i va veure una part d’un menjador sala d’estar. Just quan acabava de prendre la decisió de sortir del pis, els seus ulls van anar a parar sobre la calaixera del rebedor. Hi va veure la capsa d’un revòlver Colt.

De sobte, la Sonja Modig va sentir un malestar creixent. Va descordar-se la jaqueta i en va treure l’arma de servei, cosa que pràcticament no havia fet mai de la vida.

Va treure el fiador i va mantenir el canó dirigit cap al terra mentre avançava per fer un cop d’ull al menjador. No va notar-hi res d’especial, però el seu malestar augmentava. Va recular i va mirar a la cuina. Buida. Va ficar-se en un petit corredor i va obrir la porta de l’habitació.

L’advocat Nils Bjurman estava estirat de través damunt del llit. Els genolls li tocaven a terra. Semblava com si estigués agenollat per dir la pregària d’abans d’anar a dormir. Estava despullat.

Va veure’l de perfil. Des d’on era, la Sonja Modig ja es va poder adonar que era mort. La meitat del front li havia desaparegut per un tret a la nuca.

La Sonja Modig va sortir de reculons cap al replà. Continuava tenint l’arma de servei a la mà quan va obrir el telèfon mòbil i va trucar a l’inspector Bublanski. No el va trobar. Llavors va trucar al fiscal Ekström. Va apuntar-se l’hora. Les quatre i divuit minuts.

En Hans Faste va contemplar la porta d’entrada de l’edifici de Lundagatan on la Lisbeth Salander estava domiciliada i on se suposava que vivia. Va fer una mirada de reüll a en Curt Bolinder i després al seu rellotge de polsera. Eren les quatre i deu.

Després d’haver obtingut el codi d’accés gràcies a l’administrador de l’immoble, havien entrat a escoltar a la porta on deia Salander-Wu. No havien sentit cap soroll dins el pis i ningú no els va obrir quan hi van trucar. Així és que se n’havien tornat al cotxe i s’havien col·locat de manera que poguessin vigilar el portal.

Trucant des del cotxe, es van poder assabentar que la persona que recentment havia estat inclosa en el contracte d’habitatge del pis era una tal Miriam Wu, nascuda el 1974, i abans domiciliada a Sankt Eriksplan, a Estocolm.

Disposaven d’una fotografia de carnet amb el rostre de la Lisbeth Salander que havien enganxat amb cinta adhesiva damunt de la ràdio del cotxe. En Faste, sense amoïnar-s’hi gaire, va anunciar que trobava que aquella noia feia mala pinta.

—Quina merda, les putes cada vegada són més lletges. Has d’estar molt necessitat perquè n’arrepleguis una com aquesta.

En Curt Bolinder no li va respondre.

A les quatre i vint, en Bublanski els va trucar per anunciar-los que sortia de veure l’Armansky i que se n’anava a Millennium. Va demanar a en Faste i en Bolinder que s’esperessin a Lundagatan. Haurien de portar la Lisbeth Salander per interrogar-la, però el fiscal encara no la considerava vinculada als homicidis d’Enskede.

—Ves per on —va dir en Faste—. Un altre fiscal que, abans d’inculpar algú, primer vol que confessi.

En Curt Bolinder no va dir res. Van observar distretament les persones que voltaven per la rodalia.

Quan faltaven deu minuts per a les cinc, el fiscal Ekström va trucar al mòbil d’en Hans Faste.

—Han passat coses. Hem trobat l’advocat Bjurman mort a trets al seu pis. Com a mínim ja fa vint-i-quatre hores que és mort.

En Hans Faste es va incorporar al seient.

—Entesos. Què fem?

—He llançat una ordre de cerca i captura per a la Lisbeth Salander. Se la considera sospitosa d’haver comès tres homicidis. Llanço un avís d’abast nacional. Se l’ha de detenir. Hem de considerar-la perillosa i eventualment armada.

—Entesos.

—Envio una brigada a Lundagatan. Seran ells els qui entraran per neutralitzar el pis.

—Entesos.

—Teniu notícies d’en Bublanski?

—És a Millennium.

—I aparentment té el mòbil apagat. Mireu d’entrar-hi en contacte per poder-lo informar.

En Faste i en Bolinder es van mirar.

—Així, doncs, la qüestió és saber què farem si ara la noia treu el cap.

—Si està sola i tot sembla en ordre, l’enxampem. Si té temps d’entrar al pis, llavors ja hi intervindrà la brigada. Aquesta mossa està completament sonada i pel que sembla està duent a terme una gira mortífera. Pot ser que tingui altres armes a casa seva.

En Mikael Blomkvist estava esgotat quan va deixar caure el manuscrit sobre la taula de l’Erika Berger i es va asseure feixugament davant seu a la butaca de les visites, al costat de la finestra que donava a Götgatan. S’havia passat la tarda intentant determinar el destí del llibre inacabat d’en Dag Svensson.

El tema era sensible. Feia ben poques hores que en Dag era mort i el qui l’havia llogat ja estava reflexionant sobre com gestionar el seu material periodístic. En Mikael era conscient de l’aspecte cínic i insensible que es podia trobar en aquella conducta. Tanmateix, ell no veia les coses d’aquesta manera. Tenia la impressió de trobar-se en un estat d’ingravidesa. Una síndrome ben coneguda de tots els periodistes d’informació general en actiu i que es manifestava en moments de crisi.

Mentre n’hi ha d’altres que s’enfonsen en la tristesa, el periodista d’informació és més eficaç que mai. I malgrat la patacada que dijous al matí havia caigut damunt dels membres de la redacció de Millennium, la professionalitat va acabar guanyant la partida i va ser canalitzada en un treball intens.

Per a en Mikael era una evidència. En Dag era del mateix tremp i segur que hauria reaccionat de la mateixa manera si s’haguessin invertit els papers. S’hauria preguntat què podia fer per en Mikael. En Dag havia deixat l’original d’un llibre de contingut explosiu. Havia estat pencant durant uns quants anys recollint dades i seleccionant fets, una tasca en la qual havia posat tota l’ànima i que mai no tindria l’oportunitat de fer arribar a bon port.

I, sobretot, havia treballat a Millennium.

L’assassinat d’en Dag Svensson i de la Mia Bergman no representava cap trauma nacional, com l’assassinat d’Olof Palme, per exemple, i per tant no hi hauria dol nacional. Però per als empleats de Millennium, el xoc era probablement més important —n’estaven afectats personalment— i en Dag Svensson tenia una àmplia xarxa de contactes en l’ambient periodístic que exigirien una resposta a les seves preguntes.

Ara corresponia a en Mikael i a l’Erika enllestir la feina d’en Dag sobre el llibre, però també respondre les preguntes del qui i del perquè.

—Puc reconstruir el text —va dir en Mikael—. La Malou i jo podem tornar a agafar el llibre línia per línia i afegir-hi els nostres elements d’investigació per arribar a respondre les preguntes. En general, només cal seguir les notes d’en Dag, però tenim problemes en els capítols IV i V, que estan basats principalment en les entrevistes de la Mia, i en aquest cas simplement n’ignorem les fonts. Així i tot, crec que podem utilitzar les referències de la seva tesi com a font primària.

—Ens falta l’últim capítol.

—És veritat. Però tinc l’esborrany d’en Dag i n’hem parlat tantes vegades que sé perfectament què és el que tenia la intenció de dir. Proposo que ho incloem com una postdata en la qual jo comentaria també el seu raonament.

—D’acord. Però ho vull veure abans de donar-ho per bo. No li podem atribuir paraules així com així.

—No pateixis. Jo escric el capítol com una reflexió personal signada amb el meu nom. Quedarà clar que sóc jo qui escriu, i no ell. Explicaré per quina raó va començar a treballar en aquest llibre i quina mena d’home era. I acabaré recapitulant tot el que em va dir en el transcurs, almenys, d’una dotzena de converses d’aquests darrers mesos. També puc citar una bona colla de passatges del seu esborrany. Pot quedar una cosa molt respectable.

—Merda… amb les ganes que tenia de treure aquest llibre —va dir l’Erika.

En Mikael va assentir-hi. Comprenia perfectament què volia dir. Ell també estava impacient.

—I tu, quines novetats tens? —va preguntar.

L’Erika Berger va deixar les ulleres de llegir sobre la taula i va brandar el cap. Es va aixecar, va abocar dues tasses de cafè del termos i es va instal·lar davant d’en Mikael.

—En Christer i jo ja tenim un esborrany del proper número. Agafarem dos articles que estaven destinats al número següent i hem demanat unes quantes contribucions a col·laboradors externs. Serà un número de temes variats, sense caràcter monogràfic.

Van callar un moment.

—Has sentit les notícies? —va preguntar l’Erika.

En Mikael va fer que no amb el cap.

—No. Ja sé el que diran.

—Els assassinats ocupen la part més important de les notícies. A part d’això, només parlen d’una declaració dels liberals.

—La qual cosa vol dir que en aquest país no passa absolutament res.

—La policia encara no ha donat els noms d’en Dag i de la Mia. Els descriuen com una parella «modèlica». Tampoc no han dit que vas ser tu qui els va trobar.

—M’hi jugo el que vulguis que la bòfia farà tot el possible per amagar-ho. Això, almenys, juga a favor nostre.

—I per què ho hauria de voler amagar, la policia?

—Perquè, per principi, a la policia no li agrada el circ mediàtic. Com que jo tinc un cert valor en tant que objecte d’informació, de sobte la policia troba la mar de bé que ningú no sàpiga que vaig ser jo qui els va trobar. Penso, però, que hi haurà filtracions aquest vespre o demà al matí.

—Tan jove i ja tan cínic.

—Ja no som tan joves, estimada Ricky. Hi pensava aquesta nit mentre aquella poli tan jove m’interrogava. Semblava que encara tingués l’edat d’anar a l’escola.

L’Erika va somriure. Cert que aquella nit encara havia pogut dormir unes quantes hores, però també començava a notar el cansament. Al cap de poc temps, sorprendria tothom presentant-se com a redactora en cap d’un dels grans diaris del país. No, ara no és un bon moment per fer-li saber la notícia a en Mikael.

—En Henry Cortez m’ha trucat fa un moment. Un tal Ekström, que dirigeix la investigació preliminar, ha fet una espècie de roda de premsa cap a les tres —va dir ella.

—Richard Ekström?

—Sí. Que el coneixes?

—Una figura política. Circ mediàtic garantit. Els qui han estat assassinats no són precisament dos immigrants. Hi haurà un gran rebombori al voltant d’aquest assumpte.

—En tot cas, afirma que la policia segueix algunes pistes i que té esperances de resoldre ràpidament aquest cas. Però globalment no ha dit res, de fet. Per contra, la sala de la conferència de premsa estava plena a vessar de periodistes.

En Mikael va arronsar les espatlles. Va fregar-se els ulls.

—No em puc treure del cap la visió del cos de la Mia. Te n’adones, tot just els acabàvem de conèixer.

L’Erika va moure tristament el cap.

—Només podem esperar. Segur que era un boig furiós…

—No ho sé. Hi he estat pensant tot el dia.

—Què vols dir?

—A la Mia van encertar-la de perfil. Vaig veure que la bala li havia entrat pel costat del coll i que li havia sortit pel front. A en Dag el van matar de cara, en ple front, i la bala li va sortir per darrere el cap. Pel que jo vaig veure, només dos trets. Això no fa la impressió de ser l’obra d’un ximple.

L’Erika va contemplar pensarosament el seu soci.

—Què intentes dir-me?

—Que si no és l’obra d’un ximple, hi ha d’haver algun mòbil. I com més hi penso, més tinc la impressió que aquest manuscrit és una merda de mòbil perfecte.

En Mikael va assenyalar la pila de papers de la taula de l’Erika. L’Erika va seguir-li la mirada. Després els seus ulls es van trobar.

—No hi ha forçosament un lligam amb el llibre pròpiament dit. Potser han tafanejat massa i han aconseguit… no ho sé, jo. Algú s’ha sentit amenaçat.

—I ha llogat un assassí. Micke, aquestes coses passen a les pel·lícules americanes. Aquest llibre parla dels clients de les putes. Denuncia sobretot polis, homes polítics, periodistes… Creus que ha estat un d’ells que ha mort en Dag i la Mia?

—No ho sé, Ricky. Però ens trobem a tres setmanes de publicar el patracol més incendiari que mai s’hagi publicat a Suècia sobre el tràfic de dones.

En aquell instant, la Malou Eriksson va treure el cap per l’escletxa de la porta i va anunciar que un tal inspector Jan Bublanski volia parlar amb en Mikael Blomkvist.

En Bublanski va estrènyer la mà de l’Erika Berger i d’en Mikael Blomkvist i es va asseure a la tercera butaca, prop de la finestra. Va examinar en Mikael Blomkvist i hi va veure un home amb els ulls enfonsats i unes galtes amb una barba de dos dies.

—Hi ha novetats? —va preguntar en Mikael Blomkvist.

—Potser. De manera que va ser vostè qui va descobrir la parella d’Enskede i qui va trucar a la policia ahir al vespre.

En Mikael va fer que sí amb el cap, cansat.

—Ja sé que ho ha explicat tot a la brigada de guàrdia aquesta nit, però m’agradaria que m’aclarís alguns detalls.

—Què vol saber?

—Com és que va anar a casa de l’Svensson i la Bergman ahir al vespre, tan tard?

—Això no és cap detall, és tota una novel·la —va fer en Mikael amb un somriure fatigat—. Jo estava sopant a ca la meva germana, que viu al gueto dels nou-rics, a Stäket. En Dag Svensson em va trucar al mòbil per dir-me que no tindria temps de venir a la redacció el Dijous Sant, és a dir, avui, tal com havíem quedat al matí. Havia de deixar unes fotografies per a en Christer Malm. Em va explicar que la Mia i ell havien decidit passar la Setmana Santa a casa dels pares de la Mia i volien marxar d’hora al matí. Volia saber si podia deixar les fotos a casa meva abans de marxar. Li vaig respondre que, com que jo ja era a la vora, podia fer la volta i recuperar-les venint de casa ma germana.

—Així, doncs, se’n va anar a Enskede per buscar unes fotografies.

En Mikael va fer que sí amb el cap.

—Se’ls acudeix alguna raó per matar l’Svensson i la Bergman?

En Mikael i l’Erika van intercanviar una mirada discreta. Tots dos van restar en silenci.

—Sí?, els escolto —va dir en Bublanski.

—Evidentment n’hem estat parlant entre nosaltres al llarg de tot el dia i no estem ben bé d’acord. O més ben dit, estem d’acord, però no gaire segurs de nosaltres mateixos. No es tracta de fer el ximple.

—Continuï.

En Mikael va explicar el contingut del futur llibre d’en Dag Svensson i el lligam eventual amb les morts que l’Erika i ell havien estat considerant. En Bublanski va callar un moment per digerir la informació.

—Si ho he entès bé, en Dag Svensson estava a punt de denunciar uns policies.

No li agradava gens ni mica el caire que havia agafat la conversa i s’imaginava fàcilment una «pista policial» que es passejaria durant un cert temps pels mitjans de comunicació, amenitzada amb tota mena de deliris sobre un gran complot.

—No —va respondre en Mikael—. En Dag Svensson estava a punt de denunciar uns criminals, alguns dels quals resulta que són policies. Hi ha també unes persones que pertanyen a la meva pròpia categoria professional, és a dir, periodistes.

—I ara vostès tenen la intenció de fer pública aquesta informació?

En Mikael es va girar vagament cap a l’Erika.

—No —va respondre l’Erika Berger—. Hem dedicat el dia d’avui a aturar el treball en curs del proper número. Publicarem molt probablement el llibre d’en Dag Svensson, però únicament quan sapiguem què és el que ha passat, i en l’estat actual de les coses, el llibre ha de ser reelaborat. No tenim cap intenció de sabotejar la investigació de la policia sobre l’assassinat de dos amics nostres, si és això el que el preocupa.

—Hauré de fer un cop d’ull a la taula d’en Dag Svensson aquí, i com que es tracta de la redacció d’una revista, un escorcoll podria despertar susceptibilitats.

—Trobarà tot el material a l’ordinador portàtil d’en Dag Svensson —va dir l’Erika.

—Ah, bé —va dir en Bublanski.

—He estat remenant la taula d’en Dag Svensson —va dir en Mikael—. Me n’he endut algunes notes que identifiquen directament fonts que volen continuar sent anònimes. Tota la resta és a la seva disposició, i he dit a tothom que no s’ha de desplaçar o tocar res. Així i tot, el contingut del llibre d’en Dag Svensson continua sent secret fins que no s’hagi imprès. No tenim cap interès que el manuscrit arribi a mans de la policia, sobretot quan ens disposem a donar noms de policies.

Quina merda —va pensar en Bublanski—. Per què no he enviat algú aquí de bon matí? Després va deixar caure el tema.

—Bé. Hi ha una persona que considerem que pot estar en relació amb aquests homicidis. Tinc raons per creure que vostè coneix aquesta persona. Voldria que em digués tot el que sap sobre una dona que es diu Lisbeth Salander.

Durant un segon, en Mikael Blomkvist va semblar un signe d’admiració vivent.

En Bublanski va notar que l’Erika Berger llançava una mirada d’acer sobre en Mikael.

—Em temo que no ho entès bé.

—Vostè coneix la Lisbeth Salander.

—Sí, conec la Lisbeth Salander.

—I la coneix fins a quin punt?

—Per què m’ho pregunta?

En Bublanski va fer un gest irritat amb la mà.

—L’hi he dit fa un moment, potser té relació amb aquests homicidis. Fins a quin punt la coneix?

—Però… això no té sentit. La Lisbeth Salander no té cap lligam amb en Dag Svensson o la Mia Bergman.

—Doncs és el cas que podem establir aquest lligam amb tota tranquil·litat —va respondre pacientment en Bublanski—. Però encara no m’ha contestat. Fins a quin punt coneix la Lisbeth Salander?

En Mikael es va passar la mà per les galtes rasposes i es va fregar els ulls mentre els pensaments li giravoltaven dins el cap. Va acabar aguantant la mirada d’en Bublanski.

—Vaig contractar la Lisbeth Salander per fer una investigació per a mi en un altre cas, ara fa dos anys.

—De què es tractava?

—Em sap greu, però ara estem tractant unes qüestions que tenen a veure amb la constitució i amb la protecció de les fonts i tota aquesta mena de coses. Ha de creure en la meva paraula quan li dic que això no té res a veure amb en Dag Svensson i la Mia Bergman. És un cas ben diferent, i que avui ja està acabat.

En Bublanski va sospesar les paraules d’en Mikael. No li agradava que algú li digués que hi ha secrets impossibles de revelar fins i tot en el marc d’una investigació sobre uns homicidis, però de moment va optar per deixar-ho córrer.

—Quan va ser que va veure la Lisbeth Salander per darrera vegada?

En Mikael va reflexionar abans de respondre.

—Això és tot el que hi ha: durant la tardor d’ara fa dos anys, vaig tractar molt la Lisbeth Salander. La nostra relació va acabar al Nadal d’aquell any, si fa no fa. Després ella se’n va anar de la ciutat. No l’he vista durant més d’un any fins fa tot just una setmana.

L’Erika Berger va aixecar una cella. En Bublanski va suposar que era una cosa nova per a ella.

—Parli’m d’aquesta trobada.

En Mikael va fer una profunda inspiració i va descriure tot seguit, breument, l’incident de davant de l’edifici de la Lisbeth a Lundagatan. En Bublanski se’l va escoltar, cada vegada més sorprès, mirant de determinar si en Blomkvist s’ho inventava o deia la veritat.

—Així, doncs, no hi va arribar a parlar?

—No, va desaparèixer entre els blocs de pisos del capdamunt de Lundagatan. Em vaig esperar una bona estona, però no va tornar. Li vaig escriure una carta per demanar-li que donés senyals de vida.

—I vostè no coneix cap lligam entre ella i la parella d’Enskede.

—No.

—Aviam… pot descriure aquesta persona que diu que la va agredir?

—No he dit ben bé això. La va atacar, ella es va defensar i va fugir. Jo era a una cinquantena de metres. Era en plena nit i era fosc.

—Vostè havia begut?

—Segur que estava un pèl emboirat, però no borratxo. Era ros, amb els cabells agafats en una cua de cavall. Portava una jaqueta curta fosca. Feia molta panxa. Quan vaig arribar al capdamunt de les escales de Lundagatan, només el vaig veure d’esquena, però es va girar abans de colpejar-me. Em va fer l’efecte que tenia un rostre prim i uns ulls clars més aviat junts.

—Com és que no has explicat tot això abans? —va interferir en la conversa l’Erika Berger.

En Mikael va arronsar les espatlles.

—Després va venir un cap de setmana, i tu te’n vas anar a Göteborg per participar en aquell coi de debat de la tele. Dilluns no hi eres i dimarts amb prou feines ens vam veure. La cosa es va anar fent fonedissa tota sola.

—Però vist el que ha passat ara a Enskede… no ha explicat aquest incident a la policia? —va preguntar en Bublanski.

—Per què ho hauria d’haver fet? També hauria pogut explicar que ara fa un mes vaig sorprendre un carterista que volia robar-me dins el metro. No hi ha cap lligam significatiu entre Lundagatan i el que ha passat a Enskede.

—Però no va denunciar l’agressió a la policia?

—No —en Mikael va dubtar un moment—. La Lisbeth Salander és una persona que prefereix l’anonimat. Vaig pensar a denunciar-ho, però després em vaig dir que, si de cas, era ella qui havia de fer-ho. En tot cas volia parlar-ne amb ella abans.

—Cosa que no ha fet…

—No he parlat amb la Lisbeth Salander des de l’endemà de Nadal d’ara fa un any.

—¿Com és que el d’això… l’embolic de vostès dos, si és que aquesta és la paraula, es va acabar?

L’expressió d’en Mikael es va enfosquir. Va reflexionar sobre la resposta abans de donar-la finalment.

—No ho sé. Ella va interrompre el seu contacte amb mi d’un dia per a l’altre.

—Però va passar res?

—No. No, si està pensant en alguna baralla o en aquesta mena de coses. Teníem bones relacions. I l’endemà ja ni tan sols va respondre al telèfon. Després va desaparèixer de la meva vida.

En Bublanski va reflexionar sobre l’explicació d’en Mikael. Semblava sincera i de fet quedava corroborada per en Dragan Armansky, que va descriure la desaparició de la Lisbeth Salander de Milton Security en uns termes semblants. Aparentment, a la Lisbeth Salander li va passar alguna cosa en el transcurs d’aquell hivern d’un any abans. Es va girar, doncs, cap a l’Erika Berger.

—Vostè també coneix la Lisbeth Salander?

—La vaig veure una sola vegada. Però, em pot explicar per què fa preguntes sobre la Lisbeth Salander amb relació a Enskede? —va demanar l’Erika Berger.

En Bublanski va fer que no amb el cap.

—Hi ha un lligam entre ella i el lloc del crim. És tot el que puc dir. En canvi, els puc assegurar que, com més em parlen de la Lisbeth Salander, més perplex em sento. Com era, com a persona?

—Des de quin punt de vista? —va preguntar en Mikael.

—Com la descriuria?

—Professionalment, un dels millors investigadors que hagi conegut mai.

L’Erika Berger intentava no mirar directament en Mikael Blomkvist mossegant-se el llavi. En Bublanski es va convèncer que li faltava alguna peça d’aquell trencaclosques i que sabien alguna cosa que no li volien explicar.

—I com a persona?

En Mikael va restar silenciós una bona estona.

—És una persona molt sola i diferent. Socialment replegada en si mateixa. No li agradava parlar d’ella. Al mateix temps, està dotada d’una voluntat molt forta. Té un gran sentit moral.

—Moral?

—Sí. Una moral que li és pròpia. No es pot fer res contra la seva voluntat. En el seu món, les coses, o bé són «bones», o bé són «dolentes», per dir-ho així.

En Bublanski va dir-se que en Mikael Blomkvist la descrivia novament en els mateixos termes que en Dragan Armansky. Dos homes que l’havien coneguda la jutjaven de la mateixa manera.

—Coneix en Dragan Armanski? —va preguntar en Bublanski.

—Ens hem trobat dues o tres vegades. Vaig prendre una cervesa amb ell l’any passat, quan volia saber què se n’havia fet, de la Lisbeth.

—I diu que era una investigadora competent —va repetir en Bublanski.

—La millor que haig conegut mai —va repetir en Mikael.

En Bublanski va teclejar amb els dits durant un segon tot mirant per la finestra la gentada que passava per Götgatan. Se sentia estranyament dividit. L’expedient de psiquiatria legal que en Hans Faste havia recuperat a la Comissió d’Assumptes Tutelars afirmava que la Lisbeth Salander era una persona marcada per profunds trastorns psíquics, procliu a la violència i pràcticament curta de gambals. Les respostes que li havien proporcionat tant l’Armansky com en Blomkvist es desmarcaven fortament de la imatge que el dictamen psiquiàtric havia establert al llarg d’uns quants anys d’estudis. Tots dos la descrivien com una persona especial, però tots dos tenien també una punta d’admiració en la veu.

En Blomkvist deia també que l’havia «tractat molt» durant un cert període de temps, cosa que semblava indicar una espècie de relació sexual. En Bublanski es preguntava quines regles estaven en vigor respecte de les persones declarades incapaces. ¿Era possible que en Blomkvist hagués comès alguna forma d’abús sexual explotant una persona en situació de dependència?

—I com va considerar vostè el seu handicap social? —va preguntar.

—Handicap? —va demanar en Mikael.

—La tutela i els seus problemes psíquics.

—La tutela? —va exclamar en Mikael.

—Problemes psíquics? —va preguntar l’Erika.

L’esguard d’en Bublanski va anar d’en Mikael Blomkvist a l’Erika Berger. No n’estan al corrent. Realment, no n’estan al corrent. Tot de cop, en Bublanski es va sentir molt irritat contra l’Armansky i en Blomkvist, i sobretot contra l’Erika Berger amb els seus vestits tan elegants i el seu despatx mundà amb vistes sobre Götgatan. Aquí en tenim una que dicta als altres les seves opinions. Però va dirigir la seva irritació contra en Mikael.

—No acabo d’entendre el to de vostè i l’Armansky —va dir.

—Com diu?

—Aviam. La Lisbeth Salander va fer diverses anades i vingudes a l’hospital psiquiàtric des que era adolescent —va acabar dient en Bublanski—. Un examen de psiquiatria legal i una sentència dictada pel tribunal de primera instància van deixar establert que no estava en condicions de fer-se càrrec de les seves coses. Va ser declarada incapaç. Té una propensió confirmada cap a la violència i ha estat en males relacions amb les autoritats tota la seva vida. I ara és altíssimament sospitosa de… complicitat en un doble homicidi. Però tant vostè com l’Armansky parlen d’ella com si fos una mena de princesa.

En Mikael Blomkvist estava completament immòbil i va mirar en Bublanski de fit a fit.

—Deixi’m expressar les coses d’aquesta manera —va prosseguir en Bublanski—. Hem estat buscant un lligam entre la Lisbeth Salander i la parella d’Enskede. I s’ha comprovat que vostè, que va trobar les víctimes, és aquest lligam. Vol comentar aquest fet?

En Mikael es va inclinar cap endarrere. Va tancar els ulls i va intentar examinar la situació. La Lisbeth Salander era sospitosa de l’assassinat d’en Dag i de la Mia.

Això no lliga. Es absurd. Era capaç de matar? En Mikael va recordar de sobte el seu rostre dos anys abans, quan es va desfermar contra en Martin Vanger amb un bastó de golf. L’hauria mort, sense vacil·lar. No ho va fer perquè es devia interrompre per salvar la meva vida. Va teclejar d’esma sobre el seu coll, on el llaç escorredor d’en Martin Vanger l’havia escanyat. Però en Dag i la Mia… això no és lògic.

Era conscient que en Bublanski l’observava de prop. També, com en Dragan Armansky havia de triar. Tard o d’hora, es veuria obligat a determinar a quin costat del ring volia col·locar-se si la Lisbeth Salander era sospitosa d’assassinat. Culpable o no culpable?

Abans que hagués tingut temps de parlar, va trucar el telèfon de la taula de l’Erika. Va respondre i va passar l’aparell a en Bublanski.

—Algú que es diu Hans Faste vol parlar amb vostè.

En Bublanski va agafar el telèfon i va escoltar amb atenció. En Mikael i l’Erika van veure com es modificava l’expressió del seu rostre.

—Quan hi pensen entrar?

Silenci.

—Quina és, doncs, l’adreça?… Lundagatan… d’acord, no sóc gaire lluny, ara vinc.

En Bublanski es va aixecar tot d’un plegat.

—Perdó, però he d’interrompre la conversa. Acaben de trobar el tutor actual de la Salander mort d’un tret, i ara se la busca i se la inculpa en absència seva per tres crims.

L’Erika Berger va quedar bocabadada. A en Mikael Blomkvist semblava que l’hagués fulminat un llamp.

Rodejar el pis de Lundagatan va ser un procediment relativament poc complicat des d’un punt de vista tàctic. Mentrestant, en Hans Faste i en Curt Bolinder es van recolzar al capó del cotxe i van esperar que els homes del grup d’intervenció, armats pesadament, ocupessin l’escala i controlessin el pati.

Al cap de deu minuts, el comando va poder comprovar allò que en Faste i en Bolinder ja sabien. Ningú no obria la porta en trucar-hi.

En Hans Faste va mirar el carrer que, per a irritació dels passatgers de l’autobús número 66, estava tallat des de Zinkensdamm fins a l’església de Högalid. Un autobús es trobava immobilitzat a la pujada de la zona que s’havia tallat i no podia avançar ni recular. Per posar fi a aquella situació, en Faste s’hi va acostar i va ordenar a un agent amb uniforme que s’apartés i deixés passar l’autobús. Des del passatge que dominava Lundagatan, un munt de badocs contemplaven aquella escena caòtica.

—Hi ha d’haver una manera més senzilla —va dir en Faste.

—Més senzilla que què? —va demanar en Bolinder.

—Més senzilla que no pas cridar els comandos cada cop que es vol detenir un brètol avui dia.

En Curt Bolinder es va abstenir de comentar-ho.

—Al cap i a la fi, es tracta d’una mossa de metre cinquanta que deu pesar quaranta quilos —va dir en Faste.

Es va decidir que no caldria rebentar la porta. En Bublanski va arribar mentre estaven esperant que un manyà foradés el pany i després s’apartés per deixar que les tropes entressin dins el pis. Van necessitar uns vuit segons per emprendre una inspecció dels quaranta-nou metres quadrats i constatar que la Lisbeth Salander no s’amagava sota el llit, ni dins el bany o un armari. Tot seguit, van fer senyal a en Bublanski perquè entrés.

Els tres policies van examinar amb un esguard encuriosit el pis, d’una netedat impecable i arreglat amb molt de gust. Els mobles eren senzills. Les cadires de la cuina havien estat pintades amb diferents colors pastel. Hi havia fotos artístiques en blanc i negre emmarcades i penjades a les parets. A la prolongació del rebedor hi havia una prestatgeria amb un lector de CD i una gran col·lecció de discos. En Bublanski va observar que la tria era molt àmplia, del hard rock fins a l’òpera. Tot tenia un aire molt del dia. Decoratiu. Ple de gust.

En Curt Bolinder va examinar la cuina i no hi va trobar res de remarcable. Va fullejar una pila de diaris i va controlar el taulell, els armaris i el congelador de la nevera.

En Faste va obrir armaris i calaixos de la calaixera del dormitori. Va xiular en descobrir-hi unes manilles i una colla de joguines sexuals. En un armari hi va trobar tota una panòplia de vestits de làtex d’aquella mena que hauria avergonyit la seva mare si hi hagués hagut de fer encara que només fos un cop d’ull.

—No sembla pas que s’avorreixin, aquestes mosses! —va dir tot ensenyant un vestit de vinil que, segons l’etiqueta, havia estat dissenyat per Domino Fashion, que vés a saber el que era.

En Bublanski va anar a mirar sobre la calaixera del rebedor, on va descobrir un petit munt de cartes encara sense obrir adreçades a la Lisbeth Salander. En va fullejar la pila i va comprovar que es tractava de factures i d’extractes bancaris, així com d’una sola carta personal. Era d’en Mikael Blomkvist. Així, doncs, també en això la història d’en Blomkvist concordava. Tot seguit es va inclinar per arreplegar el correu que hi havia per terra darrere la porta, trepitjat per la força d’intervenció.

Hi havia la revista Thai Pro Boxing, el diari gratuït Södermalmsnytt i tres sobres.

Tots estaven adreçats a la Miriam Wu.

En Bublanski es va sentir colpit per una sospita desagradable. Va entrar al lavabo i va obrir l’armariet de sobre la pica. Hi va trobar una capsa d’analgèsics i un flascó mig buit de Citadon. Feia falta una recepta, per al Citadon. L’etiqueta de l’ampolla esmentava la Miriam Wu. Hi havia un sol raspall de dents a l’armariet.

—Faste, per què hi figura escrit Salander-Wu, a la porta? —va preguntar.

—Ni idea —va respondre en Faste.

—Aviam si ho dic d’una altra manera: per què hi ha correspondència al rebedor adreçada a una tal Miriam Wu, i un flascó a l’armari del bany destinat a la Miriam Wu? Per què només hi ha un sol raspall de dents? I per què, si la Lisbeth Salander fa la talla d’una nena segons les informacions que en tenim, per què aquests pantalons de cuiro que tens a la mà fan la sensació d’escaure a una persona que fa com a mínim un metre setanta-cinc?

Va fer-se un silenci empipador dins del pis. En Curt Bolinder va trencar-lo.

—Merda! —va dir simplement.





Capítol 15


Dijous Sant, 24 de març

En Christer Malm se sentia cansat i miserable quan, per fi, va arribar a casa seva després d’aquella jornada de treball imprevista. Li venia de la cuina l’olor d’un plat exòtic i va anar a fer un petó al seu amic.

—Com estàs? —li va preguntar l’Arnold Magnusson.

—Com un sac de merda —va dir en Christer.

—N’han estat parlant tot el dia a les notícies. No n’han donat els noms. Però és una putada.

—És una putada, exactament. En Dag treballava per a nosaltres. Era un amic i jo li tenia molt d’afecte. No coneixia la seva companya, la Mia, però en Micke sí, i l’Erika també.

En Christer va mirar la cuina. S’acabaven de comprar aquell pis a Allhelgonagatan i s’hi havia traslladat feia tres mesos. De sobte, es transformava en un món totalment desconegut.

Va sonar el telèfon. En Christer i l’Arnold es van mirar i van decidir ignorar la trucada. Després es va engegar el contestador i van sentir una veu familiar.

—Christer. Que ets aquí? Contesta’m.

L’Erika Berger trucava per informar-lo que la policia considerava sospitosa de l’assassinat d’en Dag i de la Mia l’antiga investigadora d’en Mikael Blomkvist.

En Christer va rebre la notícia amb una sensació d’irrealitat.

En Henry Cortez s’havia perdut totalment l’assalt de Lundagatan per la simple raó que s’havia estat tota l’estona davant el centre de comunicació de la policia, esperant rebre notícies. No havia aparegut res de nou d’ençà de la breu conferència de premsa de primera hora de la tarda. Estava cansat, tenia gana i ja estava fart de veure’s engegat tota l’estona per la gent amb qui intentava posar-se en contacte. Només cap a les sis, un cop ja es va haver acabat la incursió al pis de la Lisbeth Salander, va poder interceptar un rumor que deia que la policia tenia un sospitós. I, cosa emprenyadora, aquella informació provenia d’un col·lega de la premsa del vespre que tenia una relació estreta amb la seva redacció. Poc després, en Henry va aconseguir per fi el mòbil personal del fiscal Richard Ekström. Es va presentar i li va formular les preguntes escaients: qui, com i per què.

—De quin diari m’ha dit que és, vostè? —va replicar en Richard Ekström.

—La revista Millennium. Coneixia una de les víctimes. Segons m’han dit, la policia busca una persona concreta. Què hi ha de nou?

—Ara com ara encara no puc dir res.

—Quan li sembla que podrà dir alguna cosa?

—Potser farem una altra roda de premsa més tard, aquest mateix vespre.

El fiscal Richard Ekström sembla evasiu. En Henry Cortez va jugar amb l’anella d’or que portava a l’orella.

—Les rodes de premsa es dirigeixen als periodistes d’informació general que van a la impremta de seguida. Jo treballo per a un periòdic mensual i tenim un interès personal a saber què és el que passa.

—Doncs no el puc ajudar. S’haurà d’esperar com tothom.

—Segons les meves fonts, és una dona a qui busquen. De qui es tracta?

—No puc dir res.

—Pot desmentir doncs que sigui una dona?

—No, ja l’hi he dit, no puc dir res…

L’inspector Jerker Holmberg s’estava a la porta de l’habitació i contemplava tot pensatiu l’enorme bassal de sang de l’indret on havien trobat la Mia Bergman.

Girant el cap, sense canviar de lloc, podia veure un bassal semblant allà on havien trobat en Dag Svensson. Reflexionava sobre una quantitat de sang tan considerable. N’hi havia molta més que en altres casos de ferides de bala que ell havia vist, fet que indicava que havien utilitzat una munició que causava uns danys terribles, la qual cosa, de retruc, donava la raó al comissari Mårtensson quan suposava que l’assassí havia utilitzat munició de caça. La sang s’havia coagulat en una massa de color negre i de rovell que cobria tan àmpliament el terra que les ambulàncies i el personal del servei tècnic s’havien vist obligats a caminar-hi per sobre i, d’aquesta manera, havien anat deixant rastres per tot el pis. En Holmberg s’havia cobert les sabatilles d’esport amb unes fundes de plàstic blau.

Per ell, la veritable investigació del lloc del crim tot just acabava de començar.

Ja havien tret els cossos de les dues víctimes. En Jerker Holmberg estava sol al lloc dels fets, després que haguessin marxat un parell de policies de la científica. Havien fotografiat les víctimes, havien mesurat uns esquitxos de sang de les parets i havien estat discutint sobre la velocitat de les gotes. En Holmberg coneixia aquella mena de discussions, però només va prestar un interès distret a la investigació científica. El treball de la policia científica desembocaria en un informe voluminós que revelaria amb detall on s’havia col·locat l’assassí i a quina distància respecte de les seves víctimes, en quin ordre els trets havien sortit i quines empremtes digitals podien tenir importància. Per en Jerker Holmberg, en canvi, tot allò no tenia cap mena d’interès. La investigació científica no diria ni una sola paraula sobre la identitat de l’assassí ni sobre el mòbil que ell o ella —ja que una dona era el sospitós principal— havia tingut per cometre aquells crims. Eren aquestes les preguntes que ell tenia com a missió dilucidar.

En Jerker Holmberg va començar, doncs, pel dormitori. Va deixar una cartera gastada en una cadira i en va treure un dictàfon, una màquina de fotografiar digital i un bloc de notes.

Va començar obrint els calaixos d’una calaixera que estava situada darrere la porta. Els dos de dalt contenien roba interior, jerseis i un cofre de joies que manifestament havia pertangut a la Mia Bergman. Va col·locar els objectes sobre el llit i va examinar minuciosament el cofre, però va poder constatar que no contenia res de gran valor. Al calaix de baix hi va trobar un parell d’àlbums de fotografies i dos arxivadors amb papers domèstics. Va engegar el dictàfon.

«Informe d’embargament de les vuit, Björneborgsvägen. Dormitori, calaix inferior de la calaixera. Dos àlbums de fotos relligats de format A4. Un arxivador, amb el llom negre, amb una etiqueta que diu “Casa” i un arxivador, llom blau, etiqueta “Certificats de propietat” amb documents relatius als préstecs i les amortitzacions d’un pis. Un capseta amb cartes manuscrites, postals i objectes personals».

Va portar els objectes al rebedor i els va ficar dins una bossa de viatge. Va continuar amb els calaixos de les tauletes de nit, a banda i banda del llit doble, però no hi va trobar res d’interessant. Va obrir els penja-robes i va triar els vestits, va palpar cada butxaca i va furgar dins les sabates buscant algun objecte oblidat o amagat, i després va desviar la seva atenció cap als prestatges de sobre els penja-robes. Va obrir capses i capsetes. Aquí i allà va anar trobant papers o objectes que, per diferents raons, va incloure en l’informe d’embargament.

En un racó de l’habitació, havien aconseguit de fer-hi cabre una taula. Era un petit lloc de treball amb un ordinador Compaq i un vell monitor. Sota la taula hi havia un buc amb rodes i al costat de la taula un prestatge baix. En Jerker Holmberg sabia que era al lloc de treball on probablement podria fer les troballes més importants —en la mesura que n’hi hagués, esclar— i se’l reservava per al final. Va tornar, doncs, al menjador i va continuar l’examen del lloc del crim. Va obrir la vitrina i va comprovar minuciosament cada bol, cada pot i cada prestatge.

Tot seguit, la seva mirada es va dirigir a la gran llibreria que formava un angle amb la paret exterior i la del bany. Va agafar una cadira i va començar comprovant si s’havia amagat alguna cosa a dalt de tot del moble. Tot seguit va inspeccionar els prestatges un per un, traient llibres i fullejant-los ràpidament, i comprovant que no hi hagués res d’amagat al darrere. Ben bé mitja hora més tard, va tornar a deixar el darrer llibre a la llibreria. Sobre la taula de menjar hi havia ara una petita pila de llibres que, per una raó o una altra, l’havien fet reaccionar. Va connectar el dictàfon i va parlar.

«De la llibreria del menjador. Un llibre de Mikael Blomkvist, “El banquer de la màfia”. Un llibre en alemany titulat “Der Staat und die Autonomen”, un llibre en suec titulat “Terrorisme revolucionari”, així com el llibre anglès “Islàmic Jihad”».

Va afegir-hi d’esma el llibre d’en Mikael Blomkvist, tenint en compte que l’autor havia estat esmentat en la investigació preliminar. Els altres tres semblaven més foscos. En Jerker Holmberg ignorava totalment si els assassinats tenien cap mena de relació amb alguna activitat política —no disposava de cap element que indiqués que en Dag Svensson i la Mia Bergman haguessin estat políticament compromesos— i aquells llibres simplement podien expressar un interès general per la política o fins tot figurar a les lleixes perquè eren necessaris per a un treball periodístic. En canvi, va dir-se que si hi havia dos cadàvers en un pis amb llibres sobre el terrorisme polític, era perfectament lògic d’anotar-ho. Així, doncs, els llibres van anar a parar a la bossa de viatge dels objectes embargats.

A continuació, va dedicar uns quants minuts a examinar els calaixos d’una petita calaixera antiga bastant feta malbé. A sobre hi havia un lector de CD, i els calaixos contenien una gran col·lecció de discos. En Jerker Holmberg es va passar trenta minuts obrint cada funda de CD per assegurar-se que el disc corresponia a la funda.

En va trobar una dotzena que no estaven impresos, és a dir, que havien estat enregistrats a casa o potser piratejats; va col·locar cadascun d’aquests CD en el lector i va constatar que només contenien música. Es va deturar una bona estona en el moble de la televisió del costat de la porta de l’habitació, atapeït d’una col·lecció de videocassets. En va comprovar uns quants i va observar que hi havia de tot, des de pel·lícules d’acció copiades fins a un barrija-barreja d’emissions d’actualitat i de reportatges, Els fets parlen, Insider i Contrainvestigació. Va incloure trenta-sis cassets en l’informe d’embargament. Tot seguit, se’n va anar a la cuina, va obrir un termos de cafè i va fer una curta pausa abans de continuar l’examen.

D’un prestatge d’un armari de cuina, va agafar un cert nombre de flascons i de capsetes que sens dubte constituïen la reserva de medicaments del pis. Tots van ser col·locats en un sac de plàstic i després es van anar a sumar als altres objectes embargats. Va treure productes alimentaris del rebost i de la nevera, i va obrir cada pot i cada ampolla destapada. En un pot de flors de l’ampit de la finestra hi va trobar 1.220 corones i tiquets de compra. Va suposar que era una espècie de caixa casolana per a les compres més corrents. No va trobar-hi res d’un interès capital.

Del bany, no en va treure res. En canvi, el cove de la roba bruta sobreeixia i en va comprovar tota la roba. De l’armari del rebedor en va treure els abrics i les americanes, i va mirar a fons les butxaques.

Va trobar la cartera d’en Dag Svensson a la butxaca interior d’una americana i la va afegir a l’informe d’embargament. Hi havia una targeta d’accés anual a un gimnàs, una targeta de crèdit del Handelsbanken i encara no 400 corones en efectiu. Va trobar la bossa de la Mia Bergman i va passar uns quants minuts examinant-ne el contingut. Ella també tenia una targeta d’accés al mateix gimnàs, una targeta bancària de dèbit, una targeta de membre dels magatzems Konsum i una altra d’un club anomenat Horinsont amb un globus terrestre com a logo. A més hi tenia un xic més de 2.500 corones en efectiu, que calia considerar una suma relativament important però tampoc anormal, si es tenia en compte que havien projectat un llarg cap de setmana fora de casa. Tanmateix, el fet que els diners encara fossin a la cartera reduïa la versemblança d’un homicidi per diners.

«De la bossa de la Mia Bergman damunt el prestatge del rebedor. Una agenda de butxaca del tipus ProPlan, una agenda d’adreces independent i un carnet de notes negre relligat».

En Holmberg va fer una altra pausa per al cafè i va dir-se que de moment, cosa força rara, no havia trobat al pis de la parella Svensson-Bergman res que fos desagradable o que pertanyés a l’àmbit íntim i personal. Res d’accessoris sexuals amagats, res de roba interior furiosament sexy ni calaixos amb pel·lícules porno. No havia trobat tampoc cap amagatall de droga ni cap indici d’activitat criminal. Tot indicava que es tractava d’una parella normal i corrent dels afores, amb un rigor (des del punt de vista policial) una mica més empipador que de costum.

Per acabar, va tornar al dormitori i es va instal·lar davant la taula de treball. Va obrir el calaix de dalt. Durant l’hora següent, va anar triant papers. Va veure ràpidament que la taula i el prestatge contenien un munt considerable de documents i d’obres de referència per a la tesi de doctorat de la Mia Bergman, Des de Rússia amb amor. La documentació estava curosament catalogada com si fos per a una bona investigació de la policia i, durant una estona, es va submergir en certs passatges del text. Aquesta Mia Bergman hauria estat perfecta per a la brigada, va constatar interiorment. Una part de la lleixa era mig buida i contenia aparentment documentació pertanyent a en Dag Svensson. Sobretot retalls de premsa dels seus propis articles i sobre temes que li interessaven.

Va estar-se un moment navegant per l’ordinador. Contenia gairebé 5 Go de dades, dossiers, cartes, articles i fitxers pdf copiats de la xarxa. Altrament dit, no tenia cap intenció de dedicar-se a llegir tot allò aquell vespre. Va afegir a l’embargament l’ordinador i uns quants CD esparsos, així com un lector amb una trentena de discos zip.

Tot seguit, es va submergir un breu moment en una reflexió desconcertada. Pel que ell podia jutjar, l’ordinador contenia el material de la Mia Bergman. En Dag Svensson era periodista i hauria hagut de tenir un ordinador com a eina de treball principal, però en aquell correu fix no hi havia missatges a nom seu.

Consegüentment, en Dag Svensson tenia el seu propi ordinador en algun lloc. En Jerker Holmberg es va aixecar i va voltar pel pis tot rumiant. Al rebedor hi havia una motxilla negra amb el departament per a l’ordinador buit, però que contenia uns quants blocs de notes d’en Dag Svensson. No va trobar cap ordinador portàtil enlloc del pis. Va treure les claus i va baixar al pati a examinar el cotxe de la Mia Bergman i el soterrani. Allà tampoc no va trobar-hi cap portàtil.

El que seria estrany d’un gos és que no bordés, estimat Watson.

Va anotar en l’informe d’embargament que, de moment, semblava que hi faltava un ordinador.

En Bublanski i en Faste van anar a veure el fiscal Ekström al seu despatx cap a dos quarts de set, immediatament després d’haver tornat de Lundagatan. Enganxat al telèfon, en Curt Bolinder havia estat enviat a la universitat d’Estocolm per interrogar el director de la tesi de la Mia Bergman. En Jerker Holmberg continuava a Enskede i la Sonja Modig estava encarregada de l’examen del lloc del crim a Odenplan. Ja havien transcorregut poc més de deu hores d’ençà que en Bublanski havia estat designat cap de les investigacions, i set hores d’ençà de l’inici de la persecució de la Lisbeth Salander. En Bublanski va resumir el que havia passat a Lundagatan.

—I qui és la Miriam Wu? —va preguntar l’Ekström.

—De moment no en sabem gran cosa. No té antecedents penals. En Hans Faste s’encarregarà de trobar-la demà al matí.

—Així, doncs, la Salander no és a Lundagatan?

—No hi ha res que indiqui que hi viu. Encara que només fos perquè el conjunt de roba de l’armari no és de la seva talla.

—I quina mena de roba! —va dir en Hans Faste.

—Què té d’especial?

—Doncs que no és la mena de roba que se sol regalar per al dia de la Mare.

—Ara com ara, no sabem res de la Miriam Wu —va dir en Bublanski.

—Cony, doncs, què més necessitem? Té un armari ple d’uniformes de puta.

—Uniformes de puta? —va sorprendre’s l’Ekström.

—És a dir, vinil, portalligacames i altres peces de fetitxista i joguines sexuals en un calaix. I no sembla pas que siguin coses barates.

—Vols dir que la Miriam Wu és una prostituta?

—Ara com ara, no sabem res de la Miriam Wu —va repetir en Bublanski per ser més clar.

—La investigació dels Serveis Socials de fa uns quants anys deixava entendre que la Lisbeth Salander es movia en aquests ambients —va dir l’Ekström.

—I els Serveis Socials saben en general de què parlen —va dir en Faste.

—L’informe dels Serveis Socials no està basat ni en interrogatoris ni en investigacions —va dir en Bublanski—. Van controlar la Salander al parc de Tantolunden quan tenia setze-disset anys i la van veure en companyia d’un home molt més gran que no pas ella. El mateix any la van enxampar per embriaguesa. En aquest cas també en companyia d’un home considerablement més gran.

—Vols dir que no hem de treure conclusions precipitades —va dir l’Ekström—. D’acord. Però m’ha sorprès el fet que la tesi de la Mia Bergman tingués com a objecte el tràfic de dones i la prostitució. Això vol dir que hi ha una possibilitat que hagués entrat en contacte amb la Salander i amb aquesta Miram Wu en el marc del seu treball, que les hagués provocat d’una manera o d’una altra i que això pogués ser, en certa mesura, un mòbil d’assassinat.

—Potser la Bergman es va posar en contacte amb el seu tutor i a partir d’aquí es va desencadenar una espècie d’allau —va dir en Faste.

—És possible —va dir en Bublanski—. Però és la investigació que ho ha de deixar establert. De moment, el que és important és trobar la Lisbeth Salander.

Aparentment no viu a l’adreça de Lundagatan. Això significa que hem de trobar també la Miriam Wu i preguntar-li com va anar a parar en aquell pis i quina és la seva relació amb la Salander.

—I com la trobarem, la Salander?

—És per aquí, a fora, en algun lloc. El problema és que l’única adreça que té és la de Lundagatan. No ha comunicat cap canvi d’adreça.

—Oblides que també va estar internada a Sankt Stefan i que va viure en diverses famílies d’acolliment.

—No me n’oblido. —En Bublanski ho va comprovar en els seus papers—. Va tenir tres famílies d’acollida diferents quan tenia quinze anys. La cosa no va rutllar gaire bé. Des de just abans dels setze anys fins als divuit va viure amb una parella de Hägersten, en Fredrik i la Monika Gullberg. En Curt Bolinder els anirà a veure aquest vespre quan hagi acabat amb el director de la tesi de la universitat.

—Què fem per a la roda de premsa? —va voler saber en Faste.

A les set del vespre, l’ambient al despatx de l’Erika Berger era feixuc. En Mikael Blomkvist s’havia mantingut en silenci i pràcticament sense moure’s d’ençà que l’inspector Bublanski se n’havia anat. La Malou Eriksson havia anat amb bici a Lundagatan per cobrir la intervenció de la força de policia. Havia tornat per informar que no semblava que s’hagués detingut ningú i que el carrer tornava a estar obert a la circulació. En Henry Cortez havia trucat per fer-los saber que li havia arribat que la policia anava ara a la recerca d’una dona encara sense nom.

L’Erika el va informar sobre la identitat de la dona.

L’Erika i la Malou havien mirat de parlar sobre la conducta que calia seguir, però sense arribar a res de sensat. La situació es complicava pel fet que en Mikael i l’Erika coneixien el paper de la Lisbeth Salander en el cas Wennerström —en la seva qualitat de hacker d’elit, havia estat la font secreta d’en Mikael. La Malou Eriksson ignorava tot això i mai no havia sentit el nom de la Lisbeth Salander.

D’aquí els misteriosos silencis de la conversa.

—Me’n vaig a casa —va dir en Mikael Blomkvist aixecant-se tot d’una—. Estic tan cansat que no puc pensar. Convé que dormi.

Va mirar-se la Malou.

—Tenim tela per estona. Demà és Divendres Sant i jo tinc la intenció d’aprofitar-ho per dormir i triar papers. Escolta, Malou, podràs treballar aquest cap de setmana?

—Que puc triar?

—No. Començarem dissabte al migdia. Què te’n sembla, de venir a casa meva en comptes de quedar aquí a la redacció?

—Entesos.

—Penso reformular les directrius que ens hem fixat aquest matí. Ja no es tracta solament de mirar de trobar si les revelacions d’en Dag Svensson tenien relació amb l’assassinat. Ara es tracta de trobar qui va matar en Dag i la Mia.

La Malou va preguntar-se com s’ho farien per aconseguir una cosa com aquella, però no va dir res. En Mikael va fer un gest amb la mà per dir adéu a la Malou i a l’Erika, i va desaparèixer sense fer cap comentari.

A un quart de vuit del vespre, el responsable de les investigacions, Bublanski, va seguir a contracor el cap de la investigació preliminar Ekström a dalt de l’estrada del centre de comunicació de la policia. La conferència de premsa havia estat anunciada per a les set, però anaven endarrerits un quart d’hora. Contràriament a l’Ekström, a en Bublanski no li interessava gens ni mica trobar-se sota els focus de l’escenari davant una dotzena de càmeres de televisió. Ser l’estrella d’aquell tipus d’atenció li causava pànic més que no pas altra cosa. Mai no s’acostumaria a veure’s per la tele i mai no hi trobaria cap mena de satisfacció.

L’Ekström, en canvi, s’hi trobava com peix a l’aigua. Va ajustar-se les ulleres tot mostrant un posat seriós i escaient. Va deixar que els fotògrafs de premsa enviessin les seves salves durant un moment i tot seguit va aixecar les mans per demanar silenci a la sala. Va parlar com si estigués llegint un text escrit.

—Permeteu-me que us doni la benvinguda en aquesta conferència de premsa una mica precipitada, relativa als assassinats que van tenir lloc a Enskede ahir al vespre tard, i que tindrà en compte noves informacions que us voldríem comunicar. Em dic Richard Ekström, sóc fiscal, i m’acompanya l’inspector Jan Bublanski, de la brigada criminal del departament, que dirigeix les investigacions. Tinc un comunicat per llegir-vos i tot seguit tindreu la possibilitat de fer preguntes.

L’Ekström va callar i va contemplar aquell escamot del cos periodístic mobilitzat només en un espai de mitja hora. Les morts d’Enskede eren d’una actualitat rabiosa, i a punt de ser-ho encara més. Va constatar amb satisfacció que l’Aktuellt, el Rapport i TV4 hi eren presents, i va reconèixer repòrters de l’agència TT i de diversos diaris, tant del matí com del vespre. A més, hi havia molts altres repòrters que no reconeixia. En resum, pel cap baix s’amuntegaven a la sala vint-i-cinc periodistes.

—Com ja sabeu, dues persones van ser trobades ahir brutalment assassinades a Enskede poc abans de la mitjanit. Arran de l’examen del lloc del crim, es va trobar una arma, un Colt 45 Magnum. El Laboratori Criminològic de l’Estat ha deixat establert avui mateix que es tractava de l’arma del crim. Coneixem el propietari de l’arma i l’hem estat buscant al llarg de tot el dia.

L’Ekström va fer una pausa oratòria.

—El propietari de l’arma ha estat trobat mort cap a les cinc de la tarda d’avui al seu domicili, prop d’Odenplan. Va ser mort d’un tret i probablement ja ho estava a l’hora del doble assassinat d’Enskede. La policia —l’Ekström va girar la mà en direcció a en Bublanski— té bones raons per creure que es tracta d’un sol i únic culpable, individu que, consegüentment, estem buscant per tres assassinats.

Un murmuri es va escampar entre els repòrters presents quan alguns es van posar a parlar simultàniament en veu baixa pel mòbil.

L’Ekström va aixecar una mica la veu.

—Teniu cap sospitós? —va cridar un repòrter de la ràdio.

—No m’interrompeu, sisplau, ara en parlaré. La situació aquest vespre és que una persona ha estat identificada i que la policia voldria interrogar-la amb relació a aquests tres homicidis.

—Qui és?

—Una dona. La policia busca una dona de vint-i-sis anys que té un lligam amb el propietari de l’arma i que sabem que es trobava al lloc del crim a Enskede.

En Bublanski va arrugar el front i va adoptar un posat sever. Ara arribaven al punt de l’ordre del dia en què l’Ekström i ell no s’havien posat d’acord, a saber, si la direcció de les investigacions donaria el nom de la persona de qui tenien bons motius per sospitar per tots tres assassinats. En Bublanski hauria preferit ajornar-ho. L’Ekström, en canvi, era del parer que ja no podien esperar més.

Els arguments de l’Ekström eren irrefutables. La policia buscava una dona coneguda, psíquicament malalta i sospitosa amb fonament de tres assassinats. Al llarg del dia, s’havia donat l’alerta a nivell departamental i després nacional.

L’Ekström afirmava que la Lisbeth Salander havia de ser considerada perillosa i que, consegüentment, era d’interès general que fos detinguda com més aviat millor.

Els arguments d’en Bublanski havien estat més vagues. A parer seu, calia raonablement esperar l’examen científic del pis de l’advocat Bjurman abans que la direcció de les investigacions s’adherís d’una manera tan unívoca a una sola hipòtesi.

L’Ekström li va replicar a això que, segons tots els elements que tenien a la seva disposició, la Lisbeth Salander era una dona psíquicament malalta amb propensió a la violència i que alguna cosa havia desencadenat claríssimament una bogeria mortífera. Res no garantia que els actes de violència s’haguessin d’aturar.

—Què farem si en el transcurs de les properes vint-i-quatre hores entra en un altre pis i assassina encara més gent? —havia llançat l’Ekström.

En Bublanski no hi podia oposar cap argument en contra i l’Ekström havia constatat que no eren precisament precedents el que li faltava. Quan el triple assassí Juha Valjakkala, d’Åmsele, va ser perseguit per tot el país, la policia va publicar un avís de cerca i captura amb el nom i la fotografia, justament perquè era considerat un perill públic. Es podia avançar el mateix argument respecte de la Lisbeth Salander i, per tant, l’Ekström havia decidit que l’anomenaria.

L’Ekström va aixecar una mà per interrompre el xivarri entre els periodistes. La revelació que s’estava buscant una dona per un triple assassinat provocaria sens dubte uns titulars enormes. Va indicar que en Bublanski prendria la paraula. En Bublanski es va escurar la gola un parell de vegades, va ajustar-se les ulleres i va mirar fixament els papers amb les formulacions sobre les quals s’havien posat d’acord.

—La policia busca una dona de vint-i-sis anys de nom Lisbeth Salander. Se’n distribuirà una fotografia procedent dels arxius de passaports. Ignorem a hores d’ara on es troba, però pensem que continua a la regió d’Estocolm. La policia sol·licita l’ajuda dels ciutadans per trobar aquesta dona al més aviat possible. La Lisbeth Salander fa un metre cinquanta i és de constitució fràgil.

Va respirar fondo, nerviosament. Suava i va notar que tenia humides les aixelles.

—La Lisbeth Salander va ser atesa en una clínica psiquiàtrica i es considera que pot constituir un perill per a si mateixa i per als altres. Voldríem subratllar que a hores d’ara no podem establir de manera categòrica que sigui ella l’homicida, però les circumstàncies són tals que volem escoltar-la com més aviat millor amb relació als assassinats d’Enskede i d’Odenplan.

—Això és una bestiesa! —va cridar un repòrter d’un diari del vespre—. O és sospitosa dels crims o no ho és.

En Bublanski va llançar una mirada desconcertada al fiscal Ekström.

—La policia du a terme àmplies investigacions i, com és lògic, contemplem diverses possibilitats. Però en aquest moment les sospites s’encaminen cap a aquesta dona i la policia considera urgent arrestar-la. Les sospites sobre ella es basen en proves que hem trobat al lloc dels crims.

—Quina mena de proves?

La pregunta es va escampar instantàniament per l’assemblea.

—A hores d’ara, no podem fer públiques les proves.

Diversos periodistes parlaven al mateix temps. L’Ekström va aixecar una mà i després va assenyalar un repòrter del Dagens Eko amb qui ja havia tingut tractes i que considerava una persona equilibrada.

—L’inspector Bublanski acaba de dir que va ser atesa en una clínica psiquiàtrica. Per quina raó?

—Aquesta dona va tenir una… infantesa difícil i molts problemes al llarg dels anys. Va ser sotmesa a tutela i el propietari de l’arma és el seu tutor.

—Qui és ell?

—Es tracta de la persona que van matar en el seu domicili prop d’Odenplan. Ara com ara no volem donar-ne el nom per respecte a la família, que encara no n’ha estat informada.

—Quin seria el mòbil d’aquests crims?

En Bublanski va agafar el micròfon.

—A hores d’ara, no volem parlar encara del tema del mòbil.

—Ella ja figurava en els arxius de la policia?

—Sí.

Després va venir la pregunta d’un periodista amb una veu greu i característica que se sentia per damunt dels altres.

—Se l’ha de considerar perillosa?

L’Ekström va dubtar un segon. Tot seguit va fer que sí amb el cap.

—El que sabem sobre el seu passat fa pensar que en situacions en què se sent acorralada pot recórrer a la violència. Fem públic aquest avís de cerca i captura justament perquè estem interessats a posar-nos molt aviat en contacte amb ella.

En Bublanski va mossegar-se el llavi.

La inspectora Sonja Modig continuava encara al pis de l’advocat Bjurman a les nou del vespre. Havia trucat a casa per explicar la situació al seu marit. Al cap d’onze anys de matrimoni, l’home ja havia acabat acceptant que la feina de la seva dona no seria mai una cosa rutinària amb un horari de nou a cinc. Estava instal·lada darrere la taula d’en Bjurman en el seu despatx, triant papers que havia trobat en els calaixos, quan van trucar al muntant de la porta. Va veure en Bublanski fent equilibris amb dos vasos de cafè i una bossa de paper blau de la fleca de la cantonada. Amb un gest fatigat, li va fer un senyal perquè entrés.

—Què és el que puc tocar? —va preguntar en Bublanski automàticament.

—La científica ja ha acabat aquí. Encara treballen al dormitori i a la cuina. El cos encara hi és.

En Bublanski va avançar-se una cadira i es va asseure davant de la seva col·lega. La Modig va obrir la bossa i va agafar un kanelbulle.

—Gràcies. Tenia unes ganes boges de cafè.

Van assaborir la seva fika[5] en silenci.

—Si no ho he entès malament, a Lundagatan no ha anat gaire bé, oi? —va dir la Modig empassant-se les darreres restes de la magdalena i llepant-se els dits.

—No hi havia ningú. Hi ha molta correspondència sense obrir per a la Salander, però la que hi viu és una tal Miriam Wu. Encara no l’hem trobat.

—Qui és?

—No en sé gran cosa. En Faste està treballant sobre el seu passat. La van afegir al contracte d’habitatge fa una mica més d’un mes, però fa tot l’efecte que al pis només hi viu una sola persona. Jo crec que la Salander es va traslladar sense comunicar el seu canvi d’adreça.

—Potser ja ho va planificar tot.

—El què? Un triple assassinat? —En Bublanski va moure el cap amb un aire resignat—. Tot plegat ja comença a ser un autèntic merder. L’Ekström ha insistit perquè féssim una roda de premsa i ara tindrem els diaris força temps al damunt, això promet. Has trobat res?

—A part d’en Bjurman a l’habitació… Hem trobat la capsa buida d’un Magnum. L’han portada a Empremtes. En Bjurman té un arxivador amb còpies dels informes mensuals sobre la Salander que enviava a la Comissió d’Assumptes Tutelars. Si els hem de creure, la Salander és tot un àngel.

—No, ell també! —va cridar en Bublanski.

—Ell també què?

—Doncs que ja tenim un altre admirador de la Lisbeth Salander.

En Bublanski va resumir el que havia sentit d’en Dragan Armansky i d’en Mikael Blomkvist. La Sonja Modig el va escoltar sense interrompre’l. Quan va callar, es va passar els dits pels cabells i es va fregar els ulls.

—Tot plegat sembla completament insensat —va dir.

En Bublanski va moure el cap pensativament i es va estirar el llavi inferior. La Sonja Modig se’l va mirar de cua d’ull i va reprimir un somriure. El seu rostre de trets matussers tenia un aspecte gairebé brutal. Però quan estava trasbalsat o insegur, semblava que fes morros. Era en aquells moments que ella trobava que allò de Bombolleta li esqueia la mar de bé. Ella mai no havia utilitzat aquell renom i no sabia pas d’on li venia. Però li encaixava com un guant.

—Aviam. Fins a quin punt n’estem segurs?

—El fiscal en sembla estar segur. Aquest vespre s’ha llançat un avís de cerca i captura a escala nacional —va dir en Bublanski—. Ella va estar tot l’any passat a l’estranger i és possible que intenti abandonar el país.

—Però fins a quin punt n’estem segurs? —va repetir ella.

Ell es va arronsar d’espatlles.

—Hem detingut gent a partir d’unes bases molt més minses que no pas aquestes —va respondre.

—Tenim les seves empremtes digitals sobre l’arma del crim a Enskede. També tenim el seu tutor mort. Sense voler anar massa de pressa, m’hi jugo qualsevol cosa que és la mateixa arma que ella va utilitzar. Ho sabrem demà: la científica ha trobat un fragment de bala en relativament bon estat en el somier.

—Bé.

—Hi ha alguns cartutxos del revòlver en el calaix de baix de la taula. Bala amb nucli de plom i punta de carbur de tungstè.

—D’acord.

—Tenim una colla de documents que assenyalen que la Salander està boja. En Bjurman era el seu tutor i és el propietari de l’arma.

—Mmm… —va fer en Bombolleta, fent morros.

—Tenim un lligam entre la Salander i la parella d’Enskede en la persona d’en Mikael Blomkvist.

—Mmm… —va repetir ell.

—Sembla que dubtis.

—És que no aconsegueixo acabar de fer-me una imatge de la Salander. Els papers sobre ella diuen una cosa i tant l’Armansky com en Blomkvist en diuen una altra. Segons els documents, és una psicòpata pràcticament curta de gambals. I segons aquests dos homes, és una investigadora fora de sèrie. Hi ha una separació massa gran entre les dues versions. No tenim mòbil pel que fa a en Bjurman ni la més petita confirmació que ella conegués la parella d’Enskede.

—Si és una boja psicòpata, quin mòbil necessita?

—No he anat a l’habitació. Com és?

—He trobat en Bjurman de bocaterrosa sobre el llit, amb els genolls a terra. Com si s’hi hagués posat per fer la pregària d’abans d’anar a dormir. Estava despullat. Una bala al cap.

—Una sola bala? Com a Enskede.

—Pel que he pogut veure, només n’hi havia una. Però sembla com si la Salander, suposant que hagi estat ella qui ho ha fet, l’hagués forçat a agenollar-se davant del llit abans de disparar-li. La bala va entrar pel darrere del cap per sortir pel costat del front.

—Una bala a la nuca. Estil execució, doncs.

—Exactament.

—Estava pensant… bé hi devia haver algú que sentís el tret.

—L’habitació dóna al pati del darrere i els veïns de sobre i de sota han marxat per Setmana Santa. La finestra estava tancada. A més, va utilitzar un coixí per esmorteir el soroll.

—Això és astut.

En aquell mateix moment, en Gunnar Samuelsson, del departament científic, va treure el cap per l’escletxa de la porta.

—Hola, Bombolleta —va etzibar, i va girar-se cap a la seva col·lega—. Modig, hem volgut desplaçar el cos i l’hem girat. Hauries de venir a veure una cosa.

El van seguir cap al dormitori. El cos d’en Nils Bjurman havia estat col·locat sobre una llitera, d’esquena, primera parada del trajecte cap a l’institut forense.

Ningú no posava en dubte la causa de la defunció. Tenia el front adornat amb una ferida massiva, d’una amplada de deu centímetres, amb una gran part de l’os frontal enganxada a una pelleringa. Els esquitxos sobre el llit i la paret parlaven per si mateixos.

En Bublanski va fer una ganyota emmurriada.

—Què és el que hi hem de veure? —va preguntar la Modig.

En Gunnar Samuelsson va aixecar el llençol i va deixar al descobert el baix ventre d’en Bjurman. En Bublanski es va posar les ulleres abans d’inclinar-se com la Modig per llegir el text tatuat que hi havia sobre la panxa d’en Bjurman. Les lletres eren matusseres i irregulars —es veia que aquell text no era l’obra d’un tatuador professional. Però el missatge apareixia amb tota la nitidesa volguda: SÓC UN PORC SÀDIC, UN PERVERTIT I UN VIOLADOR.

La Modig i en Bublanski es van mirar, estupefactes.

—Potser és l’indici d’un mòbil que aviat podrem saber, no? —va acabar dient la Modig.

En Mikael Blomkvist va comprar quatre-cents grams de pasta precuinada al 7-Eleven quan tornava a casa i va ficar l’envàs per escalfar dins el microones mentre es despullava per a una dutxa de tres minuts. Va agafar una forquilla i va menjar a peu dret, directament del mateix envàs. Tenia gana però no desig de menjar, volia simplement engolir l’aliment tan ràpid com li fos possible. En acabat, es va obrir una Vestfyen i va beure la cervesa directament de l’ampolla.

Sense encendre cap llum de l’apartament, es va plantar davant de la finestra que donava sobre la ciutat vella i va restar immòbil una bona estona procurant de no pensar.

Vint-i-quatre hores abans, exactament, encara estava sopant a casa de la seva germana quan en Dag Svensson li va trucar pel mòbil. En Dag i la Mia encara eren vius, aleshores.

Feia trenta-sis hores que no dormia i l’època en què podia saltar-se impunement una nit sense dormir ja feia molt de temps que havia passat. Sabia també que no es podria adormir sense pensar en el que havia vist. Les imatges d’Enskede se li havien gravat per sempre més a la retina.

Va acabar apagant el mòbil i ficant-se sota la funda nòrdica del llit. A les onze encara no dormia. Es va aixecar i va connectar la cafetera. Va engegar el lector de CD i va escoltar en Debbie Harry cantant Maria. Es va tapar amb una manta i es va asseure al sofà del menjador per beure’s el cafè i pensar en la Lisbeth Salander.

Què en sabia, realment? Pràcticament no res.

Sabia que tenia memòria fotogràfica i que era una hacker diabòlica. Sabia que era una dona singular i tancada que no parlava de si mateixa, i que no tenia cap mena de confiança en les autoritats.

Sabia que podia ser d’una violència brutal. Era la raó per la qual ell mateix encara vivia.

Però ignorava totalment que estava sotmesa a un règim de tutela i que havia passat una part de la seva adolescència a l’hospital psiquiàtric.

Calia que escollís el seu bàndol.

En un moment determinat, després de mitjanit, va decidir que simplement no tenia ganes de creure les conclusions de la policia, que acusava la Lisbeth d’haver mort en Dag i la Mia. Com a mínim li devia una oportunitat de poder-se explicar abans de condemnar-la.

No es va adonar que s’adormia, i es va despertar al sofà a dos quarts de cinc de la matinada. Va anar fent tentines fins al llit i es va tornar a adormir immediatament.





Capítol 16


Divendres Sant, 25 de març / Dissabte Sant, 26 de març

La Malou Eriksson es va tirar cap endarrere en el sofà d’en Mikael Blomkvist.

Sense pensar-hi, va posar els peus sobre la tauleta baixa —com ho hauria fet a casa seva— i de seguida els va tornar posar a terra. En Mikael Blomkvist li va somriure amablement.

—Cap problema —va dir-li—. Relaxa’t, com si fossis a casa teva…

Ella li va tornar el somriure i va tornar a posar els peus sobre la taula.

Divendres, en Mikael havia traslladat de la redacció de Millennium al seu apartament totes les còpies dels papers d’en Dag Svensson. Va repartir el material pel terra del menjador. Dissabte, ell i la Malou van dedicar vuit hores a passar revista a tots els correus electrònics, les notes, els gargots dels blocs de notes i sobretot els textos del futur llibre.

Al matí, en Mikael va rebre la visita de la seva germana Annika Giannini. Va portar-li els diaris del vespre, que obrien amb uns titulars bel·licosos i amb la fotografia de carnet de la Lisbeth Salander, que apareixia en gran format a la portada. Un dels dos diaris s’atenia als fets:

PERSEGUIDA PER UN TRIPLE ASSASSINAT

L’altre diari, en canvi, havia reforçat el seu titular:

LA POLICIA BUSCA UNA ASSASSINA EN SÈRIE PSICÒPATA

Van estar parlant al llarg d’una hora, durant la qual en Mikael li va explicar la seva relació amb la Lisbeth Salander i per què posava en dubte la seva culpabilitat.

Al final, va preguntar a la seva germana si podia contemplar la possibilitat de representar la Lisbeth Salander en el cas que la detinguessin.

—M’ha tocat defensar dones en casos de violació i de maltractaments, però això no vol dir que sigui preferentment una advocada especialitzada en afers criminals.

—Tu ets l’advocada més eixerida que conec i la Lisbeth necessitarà algú en qui pugui confiar. Crec que t’acceptarà.

L’Annika Giannini va reflexionar un moment abans de dir amb una certa vacil·lació que, si es donava aquest cas, primer n’hauria de parlar amb la Lisbeth Salander.

A la una del migdia de dissabte, la inspectora Sonja Modig va trucar i va preguntar si podia passar de seguida per recollir la bossa de la Lisbeth Salander.

Aparentment, la policia havia obert i llegit la carta que ell li havia enviat a Lundagatan.

La Modig va arribar al cap de vint minuts i en Mikael li va demanar que s’instal·lessin amb la Malou Eriksson a la taula del menjador. Va anar a buscar la bossa de la Lisbeth que havia deixat en un prestatge al costat del microones. Va dubtar un breu instant, però després va obrir la bossa i en va treure el martell i la bomba lacrimògena. Sostracció de proves materials. La bomba lacrimògena estava classificada com a arma il·legal i podria costar una condemna. El martell faria néixer invariablement certes associacions amb la naturalesa violenta de la Lisbeth.

Allò no li feia cap falta, va considerar en Mikael.

Va oferir cafè a la Sonja Modig.

—Puc fer algunes preguntes? —va demanar la inspectora de policia.

—Sisplau.

—En la seva carta a la Salander que hem trobat al pis de Lundagatan, vostè hi diu que té un deute amb ella. A què es refereix?

—Al fet que la Lisbeth Salander va fer-me un gran favor.

—De què es tracta?

—Un favor de caràcter purament privat del qual no vull parlar.

La Sonja Modig se’l va mirar atentament.

—Ja ho sap que ens trobem en una investigació per assassinat?

—I jo espero que detinguin al més aviat possible el malparit que va matar en Dag i la Mia.

—Vostè no creu que la Salander sigui culpable?

—No.

—En aquest cas, qui pensa que podria ser l’assassí dels seus amics?

—No ho sé. Però en Dag Svensson estava a punt de denunciar una gran quantitat d’homes que hi tenien molt a perdre. Un d’ells pot ser el responsable de les morts.

—I per què un d’aquests homes hauria de matar l’advocat Nils Bjurman?

—No en sé res. No encara.

La seva expressió tenia l’estabilitat de la certesa. La Sonja Modig va somriure tot de sobte. Sabia que l’anomenaven Kalle Blomkvist (un sobrenom que al·ludia alhora al seu primer nom de pila «Carl» i, irònicament, al fet de ser un superheroi).

Tot d’una va comprendre per què.

—Això vol dir que té la intenció de mirar de saber-ho?

—Si puc, sí. Ja l’hi pot dir a en Bublanski.

—No hi pateixi: l’hi diré. I si la Lisbeth Salander dóna senyals de vida, espero que ens ho farà saber.

—No compto pas ni que doni senyals de vida ni que reconegui que és culpable d’aquests crims, però si es posés en contacte amb mi, faria tot el possible per convèncer-la perquè ho deixés córrer tot i s’entregués a la policia. En aquest cas, faria també tot el possible per ajudar-la, perquè segur que li farà falta un amic.

—I si diu que no és culpable?

—Llavors espero que estarà en condicions d’aclarir-nos tot el que ha passat.

—Senyor Blomkvist, entre nosaltres i sense fer-ne gaire cabal, espero que comprengui que convé moltíssim que la Lisbeth Salander sigui detinguda, i espero també que vostè no faci cap bestiesa si dóna senyals de vida. Si vostè s’equivoca i ella és culpable, pot ser extremament perillós no prendre’s la situació seriosament.

En Mikael va fer que sí amb el cap.

—Espero que no l’hàgim de posar sota vigilància. Vostè ja sap que va contra la llei ajudar una persona buscada. En el cas que ens ocupa, podria ser condemnat per encobriment.

—I per la meva banda jo espero que vostès dediquin uns quants minuts a pensar en altres culpables possibles.

—Ja ho farem. Pregunta següent: ¿té alguna idea del tipus d’ordinador que en Dag Svensson utilitzava per treballar?

—Tenia un Mac de segona mà, un iBook 500, blanc amb una pantalla de catorze polzades. Com el meu, però amb una pantalla més gran.

En Mikael va ensenyar la seva màquina, que es trobava precisament sobre la taula.

—Que sap on el guardava?

—En general, en Dag el transportava en una motxilla negra. Suposo que encara deu ser a casa seva.

—No hi és. Pot ser que sigui al seu lloc de treball de Millennium.

—No. He revisat la taula d’en Dag i no hi és.

Van estar-se un moment sense parlar.

—Això vol dir que ha desaparegut l’ordinador d’en Dag Svensson? —va acabar preguntant en Mikael.

En Mikael i la Malou havien identificat un nombre considerable de persones que podien tenir, teòricament, alguna raó per matar en Dag Svensson. Van escriure cada nom en uns grans fulls de paper que en Mikael havia enganxat amb cinta adhesiva a la paret del menjador. La llista dels noms estava integrada exclusivament per homes que figuraven en el llibre i que o bé eren clients de prostitutes, o bé eren macarres. A les vuit del vespre, ja disposaven d’una llista de trenta-set noms, vint-i-nou dels quals podien ser identificats i vuit hi figuraven solament amb pseudònim en la presentació d’en Dag Svensson. Vint dels homes identificats eren clients que havien utilitzat diverses vegades alguna de les noies.

Van discutir també sobre l’aspecte purament pràctic de la publicació del llibre d’en Dag Svensson. El problema residia en el fet que un gran nombre d’afirmacions estaven basades en les informacions que en Dag o la Mia posseïen personalment i que només ells podien escriure, però que un autor menys al corrent del tema es veuria obligat a comprovar o a aprofundir-hi més.

Van constatar que aproximadament un vuitanta per cent del manuscrit present podia ser publicat sense gaires problemes, però que caldrien moltes investigacions per tal que Millennium gosés publicar el vint per cent restant. Les seves vacil·lacions naixien, no pas de cap dubte sobre la veracitat del contingut, sinó únicament del fet que ells no estaven prou informats de l’assumpte. Si en Dag Svensson hagués viscut, ho haurien pogut publicar sense cap mena de vacil·lació —en Dag i la Mia haurien pogut assumir i rebutjar totes les possibles objeccions o crítiques.

En Mikael va mirar per la finestra. Ja era de nit i plovia.

Va preguntar a la Malou si volia més cafè i ella li va dir que no.

—D’acord —va dir la Malou—. Tenim controlat el manuscrit. Però no hem trobat ni el més petit rastre de l’assassí d’en Dag i de la Mia.

—Pot ser que sigui un dels noms de la paret —va dir en Mikael.

—O pot ser algú que no té res a veure amb el llibre. O pot ser la teva amiga.

—La Lisbeth —va dir en Mikael.

La Malou se’l va mirar sense que ell se n’adonés. Feia divuit mesos que treballava a Millennium i s’hi havia incorporat en ple caos del cas Wennerström.

Després d’uns quants anys de fer substitucions i encàrrecs interins, la feina de Millennium era la primera ocupació fixa de la seva vida. Li agradava moltíssim.

Treballar a Millennium suposava un estatus social de prestigi. Mantenia bones relacions amb l’Erika Berger i la resta del personal, però sempre s’havia sentit vagament incòmoda en companyia d’en Mikael Blomkvist. No era per cap raó concreta, però de tots els col·laboradors en Mikael era el que trobava més tancat i inaccessible.

Al llarg d’aquell any, molt sovint havia arribat tard i s’havia quedat tot sol dins el seu despatxet o en el de l’Erika Berger. Estava regularment distret i, durant els primers mesos, la Malou va tenir la impressió de veure’l freqüentar més els estudis de televisió que no pas la redacció mateix. Sovint era de viatge o estava ocupat aparentment en altres coses. La seva companyia ho era tot menys sociable i, a jutjar pels comentaris que ella havia anat espigolant d’altres col·laboradors, en Mikael havia canviat. S’havia tornat més silenciós i més inaccessible.

—Si la meva feina és aclarir per què en Dag i la Mia van ser assassinats, necessito saber més coses sobre la Salander. No sé com posar-m’hi, si no puc…

Va deixar la frase en suspens. En Mikael se la va mirar de reüll. Finalment, va seure a la butaca que formava un angle recte amb el seient de la Malou i va posar els peus al costat dels d’ella.

—Estàs contenta a Millennium? —li va preguntar llavors d’una manera inesperada—. Vull dir que fa divuit mesos que treballes amb nosaltres, però durant aquest any jo he anat tant de corcoll que mai no hem tingut temps de coneixe’ns de debò.

—Treballar a Millennium és genial —va dir la Malou—. I de mi, n’esteu contents, vosaltres?

En Mikael va somriure.

—Més d’una vegada, l’Erika i jo hem constatat que mai no havíem tingut una secretària de redacció tan competent. Trobem que ets una autèntica perla. I perdona que no t’ho hagi dit abans.

La Malou va somriure, satisfeta. Les lloances del gran Mikael Blomkvist eren molt benvingudes.

—Però això no és pas el que he preguntat —va dir ella.

—O sigui que et fas preguntes sobre la relació de la Lisbeth Salander amb Millennium.

—Tant l’Erika com tu sou bastant avars a l’hora de donar informació.

En Mikael va fer que sí amb el cap i van encreuar les mirades. Tant l’Erika com ell tenien plena confiança en la Malou Eriksson, però hi havia coses de les quals no podien parlar amb ella.

—Estic d’acord amb tu —va fer ell—. Si hem de furgar en l’assassinat d’en Dag i la Mia, necessites més informació. En aquest sentit sóc una font de primera mà i sóc també el lligam entre ella i en Dag i la Mia. Vinga, fes preguntes, i miraré de respondre-les en la mesura de les meves possibilitats. I si no t’ho puc respondre, t’ho diré.

—Per què tants misteris? Qui és la Lisbeth Salander i quina és la seva relació amb Millennium?

—Ara t’ho explico. Fa un parell d’anys, vaig fitxar la Lisbeth Salander com a investigadora per a una feina extremament complicada. I aquest és el problema. No puc dir-te quina mena de feina va fer per a mi. L’Erika sap de què va, però manté el secret professional.

—Si fa dos anys… era abans que tu acabessis amb el cas Wennerström. He d’arribar a la conclusió que va investigar en aquell context?

—No. Diria que ni sí ni no, ni ho confirmaria ni ho negaria. Però sí que puc dir-te que la vaig contractar per un altre cas i que va fer un treball de mil dimonis.

—D’acord, ja sé que en aquella època vivies a Hedestad i que ho feies com un ermità, si ho vaig entendre bé. I Hedestad no va ser un punt anònim en el mapa mediàtic d’aquell estiu. La Harriet Vanger va ressuscitar de la mort i tot això. Trobo bastant curiós que a Millennium ningú no escrivís ni una sola paraula sobre la resurrecció de la Harriet.

—Doncs… ni sí ni no. Et pots imaginar el que vulguis, però considero pràcticament nul·la la possibilitat que arribis a endevinar-ho —va somriure—. Però si no hem parlat de la Harriet és perquè forma part del consell d’administració. Deixem que siguin els altres que en parlin. I pel que fa a la Lisbeth… creu-me, Malou, quan et dic que el que va fer per mi no té ni la més petita sospita de cap lligam plausible amb el que ha passat a Enskede. Simplement, no hi ha cap mena de relació.

—D’acord.

—Deixa’m que et doni un consell. No provis d’endevinar-ho. No en treguis conclusions. Limita’t a constatar que ella va treballar per a mi i que no puc dir de què es tractava. Així i tot, deixa’m que hi afegeixi que ella va fer una altra cosa per a mi. De passada, em va salvar la vida. En el sentit exacte del terme. Tinc envers ella un gran deute de reconeixement.

La Malou va quedar desconcertada. Mai no havia sentit a parlar d’això a Millennium.

—Així, doncs, vol dir que la coneixies força bé, si no ho he entès malament.

—Tan bé com es pugui conèixer la Lisbeth Salander, m’imagino —va respondre en Mikael—. És probablement la persona més hermètica que hagi conegut mai.

En Mikael es va aixecar tot d’una i va mirar la foscor de l’exterior.

—No sé si en vols o no, però tinc la intenció de preparar-me un vodka amb llimona —va acabar dient. La Malou va somriure.

—D’acord. Millor que no pas un altre cafè.

En Dragan Armansky va esmerçar el cap de setmana de Pasqua a la seva casa de camp de Blidö a reflexionar sobre la Lisbeth Salander. Els seus fills ja eren grans i havien preferit no passar la Setmana Santa amb els pares. La Ritva, la seva esposa des de feia vint-i-cinc anys, no tenia cap problema a observar que a vegades ell es trobava a anys llum d’ella. S’endinsava en els seus pensaments silenciosos i es limitava a respondre de manera incoherent quan li deia alguna cosa.

Cada matí, agafava el cotxe i anava a comprar els diaris a l’adrogueria del poble.

Instal·lat davant la finestra de la galeria, llegia els articles sobre la cacera de la Lisbeth Salander.

En Dragan Armansky estava decebut de si mateix. Decebut, d’una banda, d’haver-se equivocat tan radicalment sobre la Lisbeth Salander. Sabia des de feia uns quants anys que tenia problemes psíquics. La idea que pogués passar bruscament a la violència i fer mal a qui l’amenacés no li era estranya. Que hagués anat contra el seu tutor —a qui sens dubte veia com un home que es ficava en els seus assumptes i actuacions personals— era comprensible en un cert pla intel·lectual. I és que ella considerava tots els intents de dirigir la seva vida com una provocació i qui sap si com un atac hostil.

En canvi, no arribava a comprendre què l’havia pogut portar fins a Enskede i fer-li disparar a dues persones que, segons totes les fonts disponibles, li eren totalment desconegudes.

En Dragan Armansky esperava permanentment que per fi s’establís algun lligam entre la Salander i la parella d’Enskede —que es descobrís que un dels dos se les havia tingut amb ella o que haguessin actuat d’una manera que l’hagués tret fora de si. Però als diaris no hi apareixia cap lligam d’aquesta mena, i només s’hi feien especulacions sobre una Lisbeth Salander malalta mental que devia haver estat objecte d’alguna mena de crisi.

Va trucar dues vegades a l’inspector Bublanski per tenir notícies de l’evolució de la recerca, però el cap de les investigacions tampoc no aconseguia trobar ni el més petit lligam entre la Salander i Enskede —a part d’en Mikael Blomkvist. En això, la investigació havia ensopegat amb un autèntic os. En Mikael Blomkvist coneixia tant la Salander com la parella d’Enskede, però no hi havia cap prova que revelés que la Lisbeth Salander conegués o fins i tot hagués sentit a parlar d’en Dag Svensson i la Mia Bergman. Consegüentment, la investigació tenia greus problemes per determinar el desenvolupament dels fets. Si no haguessin existit l’arma del crim amb les empremtes dactilars i el lligam indiscutible amb la seva primera víctima, l’advocat Bjurman, la policia hauria caminat a les palpentes.

Després d’haver passat pel lavabo, la Malou va tornar a seure al sofà.

—Resumim —va dir—. La nostra missió consisteix a determinar si la Lisbeth Salander va matar en Dag i la Mia, tal com ho afirma la policia. Però no tinc ni la més petita idea de com ens hi hem de posar.

—Considera això com si fos un treball d’excavació. No farem una investigació policíaca. Ben al contrari, nosaltres ens basarem en la investigació que ha fet la policia i mirarem de descobrir el que ells saben. Com qualsevol treball d’investigació, però amb la diferència que no publicarem necessàriament tot el que anem trobant.

—Però si la Salander és culpable, forçosament hi ha d’haver un lligam entre ella i en Dag i la Mia. I l’únic lligam ets tu.

—I en aquest cas jo tampoc no sóc del tot un lligam. Fa més d’un any que no veia la Lisbeth. Ni tan sols sé com ella n’hauria pogut conèixer l’existència.

En Mikael va emmudir de sobte. Contràriament a tots els altres, ell sabia que la Lisbeth Salander era una hacker de talla internacional. Tot d’una es va adonar que el seu iBook era ple de correspondència amb en Dag Svensson, de diferents versions del llibre d’en Dag i, a més a més, d’una còpia electrònica de la tesi de la Mia Bergman. No sabia si la Lisbeth Salander era dins el seu ordinador o no, però sí que hauria pogut saber, a través de l’ordinador, que ell coneixia en Dag Svensson.

L’únic problema era que en Mikael no arribava ni tan sols a imaginar el més petit motiu que podria empènyer la Lisbeth a anar-se’n fins a Enskede i matar en Dag i la Mia. Al contrari, allò que estaven elaborant era un reportatge que parlava de la violència respecte de les dones, un treball que la Lisbeth Salander hauria encoratjat amb totes les seves forces. Almenys si és que ell no estava totalment equivocat sobre ella.

—Sembla que se t’hagi acudit alguna cosa —va dir la Malou.

En Mikael no tenia cap intenció d’explicar res sobre els talents de la Lisbeth en matèria informàtica.

—No, simplement estic cansat i no paro de donar-hi voltes —va respondre.

—El que passa és que ella no és sospitosa tan sols per les morts d’en Dag i la Mia, sinó també per la del seu tutor, i aquí el lligam es fa invisible. Què en saps, d’aquest home?

—Res de res. Mai no havia sentit a parlar de l’advocat Bjurman i ni tan sols sabia que ella tingués un tutor.

—Però la probabilitat que algú altre hagi matat les tres persones és ínfima. Vull dir que, si algú volia matar en Dag i la Mia a causa de la seva història, no hi ha estrictament cap raó per què també matés el tutor de la Lisbeth Salander.

—Ja ho sé i hi he donat voltes i voltes d’una manera obsessiva. Però sí que he pogut imaginar almenys una situació en què una persona externa podria haver matat tant en Dag i la Mia com el tutor de la Lisbeth.

—Quina?

—Aviam. Suposem que van matar en Dag i la Mia perquè furgaven en el comerç del sexe i que la Lisbeth s’hi va trobar barrejada d’una manera o d’una altra com a tercera persona. Si en Bjurman era el tutor de la Lisbeth, hi ha la possibilitat que ella simplement li hagués confiat alguna cosa i que d’aquesta manera ell s’hagués convertit en un testimoni o s’hagués assabentat d’alguna cosa que va fer que també el matessin a ell.

La Malou va pensar-hi un moment.

—Ja veig el que vols dir —va dir tota dubtosa—. Però no en tens cap mena de prova, d’aquesta teoria.

—No. Cap ni una.

—Què en penses? Que ella és culpable o no?

En Mikael va trigar una bona estona abans de respondre.

—Mirem les coses d’una altra manera: és capaç, ella, de matar? La resposta és que sí. La Lisbeth Salander és de naturalesa violenta. La vaig veure en acció quan…

—… et va salvar la vida?

En Mikael va assentir-hi.

—Ara no puc explicar-te’n el context. Però un home tenia intenció de matar-me i ja quasi estava a punt de fer-ho. Ella s’hi va interposar i el va apallissar amb un bastó de golf.

—I tu d’això no n’has dit res a la policia.

—Absolutament res. Això és entre tu i jo.

—D’acord.

Se la va mirar amb un posat profundament seriós.

—Malou, necessito poder-me refiar de tu en tota aquesta història.

—No pateixis, no penso explicar res a ningú del que diguem. Ni tan sols a l’Anton. Tu no ets tan sols el meu cap… també t’aprecio i no penso perjudicar-te.

En Mikael va fer que sí.

—Perdona —va dir-li.

—No cal que demanis perdó cada vegada.

Ell va riure i de seguida es va tornar a posar seriós.

—Estic convençut que, si hagués calgut, hauria mort aquell home per defensar-me.

—D’acord.

—Però el fet és que també la veig com una persona molt racional. Singular, sí, però totalment racional segons els seus propis principis. Va recórrer a la violència perquè era necessari, no perquè li vingués de gust. Necessita una raó per matar: s’ha de veure amenaçada fins a l’extrem, i provocada.

Va continuar reflexionant encara una mica més. La Malou l’observava pacientment.

—Del seu tutor, no en puc dir res. És que no en sé res… Però m’és impossible d’imaginar la Lisbeth assassinant en Dag i la Mia. No ho crec.

Van estar una bona estona silenciosos. La Malou va fer un cop d’ull al rellotge i va comprovar que ja eren dos quarts de deu del vespre.

—És tard. Hauria de tornar cap a casa —va dir.

En Mikael va assentir-hi amb el cap.

—Ja hi portem tot el sant dia. Demà continuarem fent funcionar les nostres neurones. No, deixa els vasos… ja ho faré jo.

La nit del dissabte al diumenge de Pasqua, l’Armansky tenia insomni i sentia la respiració sorollosa de la Ritva. Ell tampoc no aconseguia veure-hi clar en tot aquell drama. Es va acabar llevant, es va posar les sabatilles, va agafar una bata i se’n va anar cap al menjador. Feia fred i va afegir una mica de llenya a l’estufa de fusta, es va obrir una cervesa i es va asseure per mirar la nit per damunt del canal de Furusund.

Què és el que sé, jo, de tota aquesta història?

En Dragan Armansky podia afirmar sense gaires dificultats que la Lisbeth Salander no rutllava gaire fina i que era una persona imprevisible. Sobre això no hi havia cap mena de dubte.

Sabia que havia passat alguna cosa durant l’hivern del 2003, quan va parar de treballar per a ell de cop i volta i va desaparèixer a l’estranger per al seu any sabàtic. Estava convençut que, d’una manera o altra, en Mikael Blomkvist tenia alguna cosa a veure amb aquella absència —però en Mikael tampoc no sabia què era el que havia passat ni per què ella havia desaparegut tan de sobte.

Després va tornar i el va anar veure. Va pretendre que era «econòmicament independent», cosa que l’Armansky va interpretar com una manera de dir que tenia prou diners per espavilar-se durant un cert temps.

Es va passar la primavera anant a fer visites a en Holger Palmgren. No es va posar en contacte amb en Mikael Blomkvist.

Tot d’una va matar tres persones, dues de les quals li eren aparentment uns perfectes desconeguts. Això no lliga. No és lògic.

L’Armansky va fer un glop directament de l’ampolla i va encendre un petit cigar.

Tenia també mala consciència, cosa que havia contribuït a la incomoditat que anava traginant tot aquell cap de setmana.

Quan en Bublanski el va anar a veure, no va dubtar a proporcionar-li totes les informacions que podien ajudar a la captura de la Lisbeth Salander. Li semblava incontestable que calia arrestar-la —i com més aviat millor. Però també tenia mala consciència de tenir una opinió tan trista de la Lisbeth que li fes acceptar sense qüestionar-s’ho l’anunci de la seva culpabilitat. L’Armansky era realista. Si la policia li deia que una persona era sospitosa d’assassinat, hi havia moltes possibilitats que fos així. Consegüentment, la Lisbeth Salander era culpable.

Però la policia no tenia en compte el fet que la Lisbeth Salander potser considerava que tenia alguna raó per actuar com ho havia fet —si podia haver-hi circumstàncies atenuants o almenys una explicació plausible de la seva fúria. La tasca de la policia consistia a detenir-la i demostrar que era ella qui havia disparat— no furgar en les seves meninges i explicar per què. Es limitaven a trobar una motivació més o menys plausible als seus actes, però també estaven disposats, si els faltaven explicacions, a decidir que es tractava d’un acte de demència. La Lisbeth Salander era ideal per dibuixar un malalt mental assassí. Va moure el cap com per dir que no.

A en Dragan Armansky aquella explicació no li agradava.

La Lisbeth Salander no feia mai res contra la seva voluntat i sense pensar en les conseqüències.

Especial —sí. Boja —no.

Per tant, hi havia d’haver alguna explicació, per molt fosca i inaccessible que fos per a una persona de fora.

Cap a les dues de la matinada, va prendre una decisió.





Capítol 17


Diumenge de Pasqua, 27 de març / Dimarts, 29 de març

En Dragan Armansky es va llevar d’hora diumenge al matí, després d’una nit de rumiar molt i de manera agitada. Va baixar a poc a poc sense despertar la seva dona, va preparar-se cafè i es va fer torrades. Després va treure l’ordinador portàtil i es va posar a escriure.

Va utilitzar el mateix formulari dels informes que Milton Security utilitzava per a les investigacions personals. Va omplir l’informe amb totes les dades bàsiques que va recordar sobre la personalitat de la Lisbeth Salander.

Cap a les nou, la Ritva va baixar a buscar cafè. Li va preguntar què feia. Ell li va respondre evasivament mentre continuava escrivint de manera obstinada. Coneixia prou el seu marit per saber que seria inaccessible durant tot el dia.

En Mikael s’havia equivocat en el càlcul, sens dubte perquè era Setmana Santa i la comissaria estava relativament despoblada. Va haver d’esperar que fos el matí del diumenge perquè els mitjans de comunicació descobrissin que havia estat ell qui havia trobat en Dag i la Mia. El primer de trucar, mentre en Mikael encara era al llit, va ser un repòrter de l’Aftonbladet, un vell conegut d’en Mikael.

—Hola, Blomkvist. Sóc en Nicklasson.

—Hola, Nicklasson —va dir en Mikael.

—Vas ser tu qui va trobar la parella d’Enskede, oi?

En Mikael l’hi va confirmar.

—Tinc un informador que diu que treballaven per a Millennium.

—El teu informador només l’encerta a mitges. En Dag Svensson treballava en un reportatge com a freelance per a Millennium. La Mia Bergman, no.

—Quina putada. És una merda de notícia.

—Sí, ja m’ho imagino —va dir en Mikael, cansat.

—Com és que no n’heu dit res?

—En Dag Svensson era un amic i un col·lega. Ens va semblar que era millor deixar que la seva família s’assabentés del que havia passat abans que es publiqués res sobre aquesta qüestió.

En Mikael sabia que no seria citat en el diari sobre aquest punt.

—Ja. I en què estava treballant, en Dag?

—En un tema per a Millennium.

—De què anava?

—Quina primícia teniu intenció de publicar demà, a l’Aftonbladet?

—Ah, així, doncs, es tracta d’una primícia…

—Que et donin pel sac, Nicklasson.

—Vinga, Bloomy, sigues simpàtic. Creus que els assassinats tenen res a veure amb el tema d’en Dag Svensson?

—Si em tornes a dir Bloomy, penjo i no et dirigeixo la paraula en tot l’any.

—Perdona. Creus que a en Dag Svensson el van matar a causa de la seva activitat com a periodista d’investigació?

—No en tinc ni idea, de per què van matar en Dag Svensson.

—El tema, tenia res a veure amb la Lisbeth Salander?

—No. Res a veure.

—Saps si en Dag coneixia aquesta guillada de la Salander?

—No.

—En Dag ha escrit bastant sobre la criminalitat en el món informàtic.

«¿Era aquesta mena de tema el que estava tractant per a Millennium? Bé, noi, ara et fots», va pensar en Mikael, i ja estava a punt de dir-li a en Nicklasson que es fes fotre quan es va retenir bruscament i es va incorporar al llit.

Dos pensaments paral·lels l’havien colpit de cop i volta. En Nicklasson encara va dir alguna cosa.

—Espera’t un segon, Nicklasson. No pengis. Ara torno.

En Mikael es va redreçar i va posar la mà sobre l’auricular. De sobte, es trobava en un altre planeta.

D’ençà dels crims, en Mikael s’havia torturat el cervell per mirar de trobar una manera de posar-se en contacte amb la Lisbeth Salander. La probabilitat que ella llegís les seves declaracions era molt alta, fos on fos. Si negava que la coneixia, podria interpretar-ho com un abandonament per la seva banda o que fins i tot l’havia venuda als diaris. Si la defensava, d’altres interpretarien que en Mikael sabia més coses dels assassinats del que havia dit. Si es pronunciava d’una manera adequada, podria donar a la Lisbeth la idea que es posés en contacte amb ell.

L’oportunitat era massa bona per deixar-la escapar. Calia que digués alguna cosa.

Però què?

—Perdona, Nicklasson. Ja torno a ser aquí. Què deies abans?

—Preguntava si en Dag Svensson estava escrivint sobre la cibercriminalitat.

—Si vols una declaració per part meva, te la dono.

—Llum verda.

—Però m’has de citar literalment.

—I com podria citar-te, si no?

—Prefereixo no respondre aquesta pregunta.

—Què és el que em vols dir?

—T’envio un correu electrònic d’aquí a quinze minuts.

—Com?

—Que miris el correu d’aquí a quinze minuts —va dir en Mikael, i va penjar.

En Mikael es va posar a la seva taula de treball, va engegar l’iBook i va entrar al Word. Després es va concentrar un parell de minuts abans de començar a escriure:

[Erika Berger, la directora de Millennium, està profundament afectada per l’assassinat del periodista freelance Dag Svensson, que era també col·laborador seu. Espera que aquestes morts se solucionin ben aviat.

Va ser Mikael Blomkvist, el responsable de la publicació a Millennium, qui va descobrir el seu col·lega i l’amiga d’aquest assassinats la nit del Dijous Sant.

«En Dag Svensson era un periodista fora de sèrie i una persona que jo apreciava moltíssim».

«Tenia diversos projectes de reportatges entre mans. Treballava entre d’altres en un gran reportatge sobre l’intrusisme informàtic il·legal», declara Mikael Blomkvist a Aftonbladet.

Ni Mikael Blomkvist ni Erika Berger volen especular sobre el culpable dels assassinats ni sobre els possibles mòbils existents].



Tot seguit, en Mikael va agafar el telèfon i va trucar a l’Erika Berger.

—Hola Ricky, acabes de ser entrevistada per l’Aftonbladet.

—Ah, molt bé.

Li va llegir ràpidament les breus citacions.

—Per què? —va preguntar l’Erika.

—Perquè és la veritat. En Dag va treballar com a freelance durant sis anys i un dels seus temes era justament la seguretat en la informàtica. Jo vaig parlar d’aquest assumpte amb ell unes quantes vegades i fins i tot vam especular sobre la possibilitat d’agafar un dels seus textos després de la història del tràfic de dones.

Es va esperar uns segons abans de continuar.

—¿Coneixes algú més que s’interessi per les qüestions de l’intrusisme informàtic? —va preguntar.

L’Erika Berger va callar un moment. Després va comprendre què estava intentant de fer en Mikael.

—Ben pensat, Micke. Molt ben pensat. D’acord, tira pel dret.

En Nicklasson va trucar al cap de seixanta segons d’haver rebut el correu d’en Mikael.

—Escolta, això no val un rave com a declaració.

—Doncs és exactament tot el que podràs tenir, que és més del que tindrà qualsevol altre diari. O publiques tota la citació, o res de res.

Després d’haver enviat aquestes declaracions a en Nicklasson, en Mikael va seure novament a la seva taula de treball. Va reflexionar breument i després va escriure en el teclat:

[Estimada Lisbeth, T’escric aquesta carta que deixaré en el meu disc dur, sabent que tard o d’hora la llegiràs. Recordo com vas assetjar el disc dur d’en Wennerström ara fa dos anys i endevino que has aprofitat també l’ocasió per piratejar el meu. A hores d’ara, ja he entès bé que no vols saber res de mi. Jo no sé encara per què vas trencar la nostra relació d’aquella manera, però no t’ho penso preguntar i així tu tampoc no t’hauràs d’explicar.

Dissortadament, tant si ho vols com si ho no vols, els esdeveniments dels dos darrers dies ens han acostat una altra vegada. La policia pretén que has mort a sang freda dues persones que jo apreciava enormement. No necessito posar en dubte la brutalitat dels crims —sóc jo qui va trobar en Dag i la Mia pocs minuts després que els haguessin disparat. El problema és que no penso que hagis estat tu qui els ha matat. En tot cas, espero que no. Si, tal com diu la policia, ets una assassina psicòpata, això voldria dir que em vaig equivocar completament amb tu o que has canviat d’una manera increïble en el transcurs d’aquest any. I si no ets tu l’assassí, això vol dir que la policia persegueix un sospitós erroni.

A hores d’ara, jo t’hauria d’aconsellar sens dubte que ho deixessis córrer tot i t’entreguessis a la policia. Sospito tanmateix que parlo per la paret. Però el fet és que la teva situació és insostenible i, tard o d’hora, et detindran. Quan et detinguin, necessitaràs d’un amic. Si no vols parlar amb mi, tinc una germana. Es diu Annika Giannini i és advocada. N’hem parlat i està disposada a representar-te si et poses en contacte amb ella. T’asseguro que te’n pots refiar.

A Millennium, hem iniciat la nostra pròpia investigació sobre els assassinats d’en Dag i de la Mia. En aquests moments, estic elaborant una llista de persones que tenen motius de sobres per voler reduir en Dag Svensson al silenci. No sé si segueixo la pista més adequada, però penso passar revista a totes aquestes persones de la llista, l’una darrere l’altra.

El meu problema és que no veig com entra en escena l’advocat Nils Bjurman. No figura en els materials d’en Dag, i no veig cap lligam entre ell i en Dag i la Mia.

Ajuda’m. Sisplau. Quin és, aquest vincle? Mikael.

PS. T’hauries de fer fer una altra fotografia del carnet d’identitat. Aquesta no et fa justícia].



Va reflexionar un breu instant i després va anomenar el document [Per a la Sally]. Tot seguit va crear una carpeta que va anomenar [LISBETH SALANDER] i que va col·locar ben bé a la vista a l’escriptori del seu iBook.

Dimarts al matí, en Dragan Armansky va organitzar una reunió al voltant de la taula rodona del seu despatx de Milton Security. Hi va convocar tres persones.

En Johan Fräklund, de seixanta-dos anys, antic inspector de policia de Solna, era el cap de la unitat d’intervenció de Milton i tenia la responsabilitat global de la planificació i les anàlisis. L’Armansky l’havia reclutat de l’administració de l’Estat deu anys abans i l’havia acabat considerant un dels fitxatges més competitius de l’empresa.

L’Armansky va convocar-hi també l’Steve Bohman, de quaranta-vuit anys, i en Niklas Eriksson, de vint-i-nou. En Bohman, com en Fräklund, era un antic policia.

Format a la brigada d’intervenció de Norrmalm en els anys vuitanta, havia arribat a la brigada criminal, on va dirigir dotzenes d’investigacions dramàtiques. En Bohman havia estat un dels actors clau de la investigació sobre l’Home del Làser a principis dels anys noranta, i el 1997, després d’una certa persuasió i una oferta de salari considerablement més alta, s’havia passat a Milton.

En Niklas Eriksson no tenia aquest tipus de palmarès. Havia seguit la formació de l’escola de policia, però en el darrer moment, just abans de passar l’examen, va saber que patia una insuficiència cardíaca congènita, que no solament exigia una important intervenció quirúrgica, sinó que significava també que la futura carrera de policia de l’Eriksson se n’anava en orris.

En Fräklund, antic col·lega del pare de l’Eriksson, va proposar a l’Armansky que li donés una oportunitat. Com que va quedar lliure un lloc a la unitat d’intervenció, l’Armansky va acceptar de reclutar-lo. No se’n va penedir mai. L’Eriksson treballava a Milton des de feia cinc anys. Contràriament a la majoria dels altres empleats de la secció d’intervenció, a l’Eriksson li faltava pràctica sobre el terreny, però en canvi es distingia per ser un recurs intel·lectual perspicaç.

—Bon dia a tothom. Seieu i comenceu llegint —va dir l’Armansky.

Va distribuir tres carpetes transparents que contenien una cinquantena de fotocòpies de retalls de premsa que explicaven la cacera de la Lisbeth Salander, així com un resum de tres pàgines sobre el seu passat. L’Armansky s’havia passat el Dilluns de Pasqua redactant el document. L’Eriksson va ser el primer d’acabar de llegir i va deixar la carpeta sobre la taula. L’Armansky es va esperar que en Bohman i en Fräklund també haguessin acabat.

—Suposo que cap de vosaltres no s’ha perdut els titulars dels diaris durant el cap de setmana —va dir en Dragan Armansky.

—La Lisbeth Salander —va dir en Fräklund amb una veu ensopida.

L’Steve Boham va fer que no amb el cap.

En Niklas Eriksson va mirar cap al buit amb un posat impenetrable, tot esbossant un trist somriure.

En Dragan Armansky es va mirar aquell tercet amb una mirada escrutadora.

—És una de les nostres empleades —va dir—. ¿La vau conèixer en els anys que va passar entre nosaltres?

—Una vegada vaig intentar fer broma amb ella —va dir en Niklas Eriksson, amb la cara compungida—. La cosa no va sortir gaire bé. Em pensava que em volia decapitar. Era una impertinent. Crec que, sumant-ho tot, no he arribat a intercanviar amb ella més de deu frases.

—Era bastant especial —va dir en Fräklund.

En Bohman va arronsar les espatlles.

—Estava completament sonada, i era una mala peça en el tracte. Sabia que estava guillada, però no pertorbada fins a aquest extrem.

—Era una bona peça en aquesta casa —va reblar-ho en Fräklund—. Jo no havia de tenir-hi gaires tractes, però tampoc no puc dir que mai haguéssim tingut una relació càlida.

En Dragan Armansky va fer que sí amb el cap.

—Seguia les seves pròpies normes —va dir—. No era fàcil de manejar. Però la vaig fitxar perquè era la millor investigadora que hagi conegut mai. Sempre obtenia uns resultats finals que se sortien de la normalitat.

—És una cosa que mai no he entès —va dir en Fräklund—. Mai no he pogut comprendre com podia ser tan i tan competent, sent com era tan asocial.

Tots tres van fer que sí amb el cap.

—L’explicació es troba evidentment en el seu estat psíquic —va dir l’Armansky mostrant una de les carpetes transparents—. Havia estat declarada incapaç.

—No en sabia res —va dir l’Eriksson—. Vull dir que no portava cap rètol a l’esquena que digués que estava sotmesa a tutela. Tu tampoc no ens en vas dir mai res.

—No —va reconèixer l’Armansky—. No us en vaig dir mai res perquè no calia que fos encara més estigmatitzada del que ja ho era. Considero que tothom ha de tenir les seves oportunitats.

—Doncs ja hem vist el resultat d’aquest experiment a Enskede, no? —va dir en Bohman.

—Potser.

L’Armansky va dubtar un instant. No volia mostrar la seva feblesa per la Lisbeth Salander davant els tres professionals que el contemplaven, amb uns ulls bens expectants. El seu to havia estat bastant neutre durant la conversa, però l’Armansky sabia també que la Lisbeth Salander era cordialment detestada per tots tres, com per la totalitat dels empleats de Milton Security. No havia de semblar ni feble ni descontrolat. Així, doncs, era primordial presentar la cosa d’una manera que creés una bona dosi d’entusiasme i de professionalitat.

—Per primeríssima vegada, he decidit utilitzar una part dels recursos de Milton a un cas purament intern —va dir—. De fet no ens hauria de costar cap suma astronòmica del pressupost, però tinc la intenció d’apartar-vos a tots dos, Bohman i Eriksson, del vostre treball ordinari. La vostra missió serà, per utilitzar una expressió que serveix per a tot, «establir la veritat» sobre la Lisbeth Salander.

En Bohman i l’Eriksson van deixar caure una mirada escèptica damunt de l’Armansky.

—Vull que tu, Fräklund, agafis les regnes de la investigació. Vull saber què ha passat i què ha portat la Lisbeth Salander a matar el seu tutor i la parella d’Enskede. Hi ha d’haver forçosament una explicació raonable.

—Perdó, però això sembla que es confongui amb una missió policial —va objectar-hi en Fräklund.

—Sense cap mena de dubte —va replicar l’Armansky immediatament—. Però tenim un cert avantatge respecte de la policia. Nosaltres coneixem la Lisbeth Salander i tenim una petita idea de la seva manera de funcionar.

—Bah —va fer en Bohman, amb un to molt dubitatiu—. No crec que ningú de la casa conegui la Salander ni tingui la més petita idea del que li passava pel cap.

—És igual —va respondre l’Armansky—. La Salander treballava per a Milton Security. Considero que és responsabilitat nostra establir la veritat.

—La Salander no ha treballat per a nosaltres des de… quant fa?, aviat farà dos anys —va dir en Fräklund—. No crec que siguem tan responsables com això del que ella feia. I no crec que a la policia li agradi gaire que fiquem el nas en una investigació policial.

—Al contrari —va dir l’Armansky.

Estava jugant el seu trumfo i calia que ho fes assenyadament.

—Com? —va preguntar en Bohman.

—Ahir vaig tenir llargues converses amb el cap de la investigació preliminar, el fiscal Ekström, i amb l’inspector que dirigeix la investigació, en Bublanski. L’Ekström està molt pressionat. Això no és una venjança qualsevol entre gàngsters, sinó un fet amb un enorme potencial en els mitjans de comunicació, en el qual un advocat, una criminòloga i un periodista han estat executats. Jo els vaig explicar que, tenint en compte que el sospitós principal era una antiga empleada de Milton Security, havíem decidit d’emprendre la nostra pròpia investigació sobre el cas.

L’Armansky va fer una pausa abans de continuar.

—L’Ekström i jo mateix estem d’acord que el més important en aquest moment és que la Lisbeth Salander sigui detinguda al més aviat possible abans no tingui temps de fer més mal, a si mateixa o als altres —va dir—. Com que nosaltres la coneixem millor que no pas la policia, podem contribuir-hi. Així, doncs, l’Ekström i jo vam decidir que vosaltres dos —va assenyalar en Bohman i l’Eriksson— us traslladaríeu a la comissaria central, on us uniríeu a l’equip d’en Bublanski.

Tots tres es van mirar l’Armansky amb un aire perplex.

—Perdó, una pregunta idiota… si nosaltres som civils —va dir en Bohman—, ¿la policia ens obrirà la porta d’una investigació per assassinat així com així, sense cap problema?

—Treballareu sota la direcció d’en Bublanski, però me n’informareu a mi també. Tindreu accés lliure a la investigació. Tot el material que tenim i que trobareu serà comunicat a en Bublanski. Per a la policia, això significa simplement que l’equip d’en Bublanski es veurà reforçat gratuïtament. I vosaltres no sempre heu estat civils, cap de vosaltres. Vosaltres, Fräklund i Bohman, heu treballat bé com a policies durant molts anys abans de començar aquí, i tu, Eriksson, vas anar a l’escola de policia.

—Però això va contra els principis.

—En absolut. Sovint la policia recorre a consultors civils en diferents investigacions. Pot tractar-se de psicòlegs en investigacions sobre crims sexuals o d’intèrprets en investigacions que impliquen estrangers. Hi intervindreu simplement com a consultors civils que tenen coneixements sobre el principal sospitós.

En Fräklund va fer que sí amb el cap.

—D’acord. Milton s’adhereix a la investigació de la policia i mira de contribuir a la detenció de la Salander. ¿Hi ha res més?

—Sí: la vostra missió pel que fa a Milton és establir la veritat. Res més. Vull saber si la Salander va matar aquestes tres persones i, en aquest cas, per què.

—Que potser hi ha algun dubte sobre la seva culpabilitat? —va preguntar l’Eriksson.

—Els indicis de què disposa la policia són molt comprometedors per a ella. Però vull saber si hi ha alguna altra dimensió en aquesta història: si hi ha un còmplice que desconeixem i que potser era la persona que sostenia l’arma del crim o bé si hi ha circumstàncies que se’ns escapen.

—Em sembla que serà difícil de trobar circumstàncies atenuants en un triple assassinat —va dir en Fräklund—. En aquest cas, hem de partir del principi que hi ha una possibilitat que ella sigui totalment innocent. I jo no ho crec.

—Jo tampoc —va reconèixer l’Armansky—. Però la vostra feina serà ajudar la policia de totes les maneres possibles i contribuir a la seva ràpida detenció.

—I el pressupost? —va demanar en Fräklund.

—Normal. Vull ser informat de les despeses a mesura que es vagin produint, i si la cosa s’enfilés a unes sumes espatarrants, llavors ho deixaríem córrer. Però compteu que treballareu a temps complet en aquesta qüestió durant almenys una setmana a partir d’ara mateix.

Va dubtar encara un instant.

—Jo sóc qui millor coneix la Salander. Això vol dir que m’heu de considerar com un dels protagonistes i que he de figurar entre les persones que haureu d’interrogar —va acabar dient.

La Sonja Modig va travessar corrents el passadís i va tenir el temps just d’arribar a la sala d’interrogatoris quan s’estaven acabant de posar bé les últimes cadires. Es va instal·lar al costat d’en Bublanksi, que havia convocat tot el grup d’investigació, incloent-hi el cap de la investigació preliminar. En Hans Faste va llançar una mala mirada a la Sonja a causa del seu retard, i després es va dedicar a fer la introducció; era ell qui iniciava aquella reunió.

Havia continuat aprofundint en les nombroses topades entre la burocràcia de l’assistència social i la Lisbeth Salander, la presumpta «pista psicopàtica», com ell en deia, i havia tingut prou temps, innegablement, per acumular una gran quantitat de material. En Faste, doncs, es va escurar la gola.

—Us presento el Dr. Peter Teleborian, metge en cap de la clínica psiquiàtrica de l’hospital de Sankt Stefan d’Uppsala. Ha tingut la gentilesa de venir a Estocolm per posar a disposició de la investigació el que sap de la Lisbeth Salander.

La Sonja Modig va desplaçar la mirada cap a en Peter Teleborian. Era un home menut de cabells castanys arrissats, ulleres amb muntura d’acer i un masclet al mentó. Vestia d’una manera informal, amb una americana beix de vellut acanalat, texans i camisa ratllada i descordada al coll. Tenia uns trets acusats, amb alguna cosa de xicot jove. La Sonja ja havia vist en Peter Teleborian diverses vegades, però mai no hi havia parlat. Havia fet cursos sobre els trastorns psíquics quan era al darrer curs de l’escola de policia i també un curset de formació contínua en què va parlar de psicopaties i de comportaments psicopàtics entre els joves. Ella també havia assistit al judici d’un violador en sèrie en el qual va ser cridat a testificar com a expert. Després d’haver estat molts anys a la palestra, era un dels psiquiatres més coneguts del país. S’havia desmarcat per les seves severes crítiques envers uns retalls pressupostaris salvatges en l’assistència psiquiàtrica que havien donat com a resultat el tancament d’hospitals psiquiàtrics i l’abandonament pur i simple de gent que tenia angoixa psíquica manifesta, cridada a convertir-se en persones sense domicili fix i en casos problemàtics per a la societat. Després de l’assassinat de l’Anna Lindh, ministra d’Afers Exteriors, en Teleborian havia assistit a la comissió parlamentària que investigava sobre la ruïna dels serveis psiquiàtrics.

En Peter Teleborian va adreçar un moviment de cap als assistents a la reunió i es va abocar aigua mineral en un vas de plàstic.

—Aviam en què puc ser-los útil —va començar amb prudència—. No m’agrada gens veure els meus pronòstics fer-se realitat en aquesta mena de context.

—Pronòstics? —va dir en Bublanksi.

—Sí. Podríem parlar d’una ironia. El vespre dels assassinats d’Enskede, jo estava participant en un debat a la televisió on justament parlàvem d’aquesta bomba d’efecte retardat que s’ha activat en la nostra societat. És terrible. Ben cert que no tenia la Lisbeth Salander en aquells moments al pensament, però estava esmentant un seguit d’exemples, evidentment anònims, de pacients que s’haurien de trobar tranquil·lament ingressats en centres d’atenció més que no pas corrent pels carrers amb tota llibertat. Diria que, només aquest any, la policia haurà de resoldre almenys mitja dotzena d’homicidis o d’assassinats en què el culpable pertany a aquest grup de pacients bastant reduït en nombre.

—I vostè vol dir que la Lisbeth Salander forma part d’aquests bojos rematats? —va preguntar en Hans Faste.

—L’expressió «bojos rematats» no és gaire pertinent. Però sí, forma part de la clientela que la societat ha abandonat. Es tracta, sens dubte, d’un d’aquests individus esquinçats que, si me n’haguessin demanat el parer, no hauria deixat enmig de la societat.

—Vol dir que l’haurien d’haver tancat abans de cometre un crim? —va preguntar la Sonja Modig—. Això no és del tot conciliable amb els principis d’un estat de dret.

En Hans Faste va arrufar les celles i li va llançar una mala mirada. La Sonja Modig es va preguntar per què semblava que en Faste sempre estigués traient les urpes contra ella.

—Té tota la raó —va respondre en Teleborian, que així va venir indirectament en ajuda seva—. No és conciliable amb l’estat de dret, almenys en la seva forma actual. Hi ha un equilibri que s’ha de mantenir entre el respecte a l’individu i el respecte a les víctimes potencials que una persona psíquicament malalta pot sembrar en el seu camí. Cap pacient no s’assembla a cap altre i cal tractar-los cas per cas. És evident que en els serveis d’atenció psiquiàtrica també cometem errors i deixem anar persones que no tenen res a fer en llibertat.

—Potser no és la nostra feina fer política social en el cas que ara ens preocupa, no? —va dir en Bublanski amb diplomàcia.

—Té raó —va reblar en Teleborian—. Es tracta ara d’un cas específic. Però deixin-me tan sols que digui que és important que comprenguin que la Lisbeth Salander és una persona malalta que necessita atencions. Es pot curar, i ara ja ho estaria si hagués rebut l’ajuda adequada en el moment en què encara era receptiva als tractaments.

—Així, doncs, vostè va ser el seu metge —va dir en Hans Faste.

—Sóc una de les nombroses persones que van tenir tracte amb la Lisbeth Salander. Era pacient meva al començament de la seva adolescència, i jo vaig ser un dels metges que la van avaluar abans de la decisió de sotmetre-la a tutela quan va arribar a la majoria d’edat.

—Parli’ns-en una mica —va demanar en Bublanski—. ¿Què la va poder portar a anar-se’n a Enskede per matar clucs persones que li eren desconegudes, i què la va poder portar a matar el seu tutor?

En Peter Teleborian va somriure.

—No, això no els ho puc dir. Fa uns quants anys que no en segueixo l’evolució i no sé en quin grau de psicosi es troba. Per contra, els puc dir que dubto molt que la parella d’Enskede li fos desconeguda.

—Per què ho diu? —va demanar en Hans Faste.

—Una de les febleses del tractament de la Lisbeth Salander és que mai no n’hem tingut un diagnòstic complet. Això es desprèn del fet que no ha estat gens receptiva a les cures. Sempre s’ha negat a respondre a les preguntes o a participar en cap mena de tractament terapèutic.

—O sigui que no saben si realment està malalta? —va preguntar la Sonja Modig—. Vull dir, si no en tenen un diagnòstic…

—Podria dir-se així, si vol —va fer en Peter Teleborian—. Vaig rebre la Lisbeth Salander quan estava a punt de fer tretze anys. Era psicòtica, tenia fòbies i patia una mania persecutòria manifesta. Va ser pacient meva durant un parell d’anys, quan estava internada d’ofici a Sankt Estefan. La raó del seu internament d’ofici era que, tot al llarg de la seva infantesa, havia mostrat un comportament particularment violent envers els companys de classe, els professors i altra gent que coneixia. Principalment se li van detectar diversos incidents amb lesions. Però la violència sempre anava dirigida contra persones del seu cercle de coneguts, és a dir, contra algú que havia dit o fet alguna cosa que ella es prenia com una ofensa. No hi ha cap cas en què hagués atacat un perfecte desconegut. Per això crec que hi ha un lligam entre ella i la parella d’Enskede.

—A part de l’atac al metro quan tenia disset anys —va dir en Hans Faste.

—És un cas en què hem de considerar com a provat que la van agredir i ella es va limitar a defensar-se —va dir en Teleborian—. La persona en qüestió era un criminal sexual notori. Però també és un bon exemple de la seva manera d’actuar. S’hauria pogut allunyar o buscar protecció en altres passatgers del vagó. Però no, ella va optar per cometre unes lesions greus. Quan se sent amenaçada, reacciona amb agressions.

—Però llavors de què pateix? —va preguntar en Bublanski.

—Ho he dit fa un moment, no disposem realment de cap diagnòstic. Diria que pateix d’esquizofrènia i que està sempre en equilibri en el límit de la psicosi. Li falta empatia i, per diverses raons, se la pot qualificar de sociòpata. He de confessar que trobo sorprenent que se n’hagi sortit tan bé d’ençà de la seva majoria d’edat. Així, doncs, ha evolucionat dins la societat, fins i tot estant sota tutela; ha estat vuit anys sense cometre cap acte que hauria portat a una denúncia o a una detenció. Però el seu pronòstic…

—El seu pronòstic?

—Durant tot aquest temps, no ha rebut cap mena de tractament. M’hi jugaria qualsevol cosa que la fisonomia de la seva malaltia, que potser hauríem pogut aplacar i tractar ara fa deu anys, forma part en aquest moments de la seva personalitat. El meu pronòstic és que, un cop hagi estat detinguda, no serà condemnada a cap pena de presó. La internaran en alguna institució.

—Doncs aleshores, ¿com s’entén que el tribunal de primera instància hagués decidit concedir-li permís per viure en societat? —va remugar en Hans Faste.

—Segur que és el resultat de la conjunció d’un advocat que tenia bona llengua i d’una manifestació de les restriccions pressupostàries i de la liberalització permanent. En tot cas va ser una decisió a la qual em vaig oposar quan el servei de medicina legal m’ho va consultar. Però jo no hi tenia cap dret de decisió.

—Però un pronòstic com aquest que diu per força ha de basar-se més aviat en una suposició —va deixar caure la Sonja Modig—. Vull dir que, de fet, no sap res del que li ha passat d’ençà de la seva majoria d’edat.

—És més que una suposició. És la meva experiència.

—Pot ser un perill per a si mateixa? —va preguntar la Sonja Modig.

—Vol dir: pot ser que es vulgui suïcidar? No, ho dubto. Seria més aviat una psicòpata egomaníaca. És ella que compta. Totes les altres persones del seu voltant no tenen cap importància.

—Vostè ha dit que la seva reacció pot traduir-se en agressions —va dir en Hans Faste—. O sigui, que pot ser considerada perillosa.

En Peter Teleborian se’l va mirar una bona estona. Tot seguit va inclinar el cap i es va fregar el front abans de respondre.

—No es poden imaginar fins a quin punt és difícil dir exactament com reaccionarà una persona. No voldria que la Lisbeth Salander sortís ferida de la seva detenció… però diguem que, en el seu cas, jo vigilaria perquè l’arrest es fes amb la màxima prudència possible. Si va armada, es corre molt risc que faci servir la seva arma.





Capítol 18


Dimarts, 29 de març / Dimecres, 30 de març

Així, doncs, s’havien engegat tres investigacions paral·leles al voltant dels crims d’Enskede. La primera era la de l’inspector Bublanski, amb l’avantatge de l’autoritat de l’Estat. Aparentment, la solució semblava trobar-se a l’abast de la mà; tenien una sospitosa i una arma del crim associada a la sospitosa. Tenien també un lligam incontestable amb la primera víctima i un lligam possible, via Mikael Blomkvist, amb les dues altres víctimes. Per en Bublanski, ara ja només es tractava pràcticament de trobar la Lisbeth Salander i de ficar-la en alguna d’aquelles gàbies de la presó de Kronoberg.

La investigació d’en Dragan Armansky estava formalment supeditada a la investigació de la policia oficial, però l’Armansky tenia la seva pròpia agenda. La seva intenció personal era, en certa manera, vetllar pels interessos de la Lisbeth Salander —trobar la veritat i, preferentment, una veritat amb alguna forma de circumstàncies atenuants.

La investigació més incòmoda era la de Millennium. La revista no disposava en absolut dels recursos de què gaudien tant la policia com l’empresa de l’Armansky.

Contràriament a la policia, en Mikael Blomkvist no estava particularment interessat en el descobriment d’algun motiu plausible que hauria pogut portar la Lisbeth Salander a anar-se’n a Enskede per matar dos amics seus. En algun moment del cap de setmana de Pasqua, es va dir a si mateix que, simplement, ell no creia en aquella història. Si la Lisbeth Salander estava barrejada en els crims d’alguna manera, havia de ser forçosament per raons ben diferents del que deixava entendre la investigació oficial. Algú altre havia sostingut l’arma o alguna cosa havia passat fora del control de la Lisbeth Salander.

En Niklas Eriksson va romandre en silenci durant el trajecte amb taxi de Slussen a la comissaria central de Kungsholmen. Estava ben atordit de trobar-se finalment, i sense previ avís, en una autèntica investigació de la policia. Va mirar de reüll l’Steve Bohman, que rellegia un cop més el resum de l’Armansky. Després va somriure tot d’una per dins.

Aquella missió li havia proporcionat una possibilitat totalment inesperada de dur a terme una ambició que ni l’Armansky ni l’Steve Bohman no coneixien i ni tan sols podien endevinar. De sobte, tenia l’oportunitat d’enxampar la Lisbeth Salander.

Esperava poder contribuir a la seva detenció. I esperava que la condemnessin a cadena perpètua.

Tothom sabia que la Lisbeth Salander no era gaire popular a Milton Security. La majoria dels col·laboradors que hi havien tingut tractes la sofrien com una autèntica plaga. Però ni en Bohman ni l’Armansky sospitaven fins a quin punt en Niklas Eriksson detestava la Lisbeth Salander.

La vida havia estat injusta amb en Niklas Eriksson. Era un xicot ben plantat. Es trobava en la flor de la vida. A més, era intel·ligent. Això no obstant, havia estat exclòs per sempre de qualsevol possibilitat d’esdevenir allò que sempre havia volgut ser, en aquest cas policia. El seu problema era un búfal cor provocat per una lesió microscòpica d’una vàlvula. El van operar i li van corregir el defecte, però com que tenia un problema cardíac, l’havien desclassificat per sempre i l’havien considerat inferior com a ésser humà.

Quan li van proposar de treballar a Milton Security, va acceptar-ho. Va fer-ho, però, sense gens d’entusiasme. Considerava Milton com un contenidor d’escombraries per als individus rebutjats —policies en el tombant de la vida i que ja no estaven a l’altura. Ell era un d’aquells saldos, però sense cap responsabilitat personal.

Quan va començar a Milton, una de les seves primeres missions va ser ajudar la unitat d’intervenció. Havia de fer una anàlisi de seguretat de la protecció personal d’una cantant mundialment coneguda i ja no gaire jove, que havia estat objecte d’amenaces per part d’un admirador massa entusiasta i, per si fos poc, pacient psiquiàtric fugitiu. La cantant vivia tota sola en una torre de Södertörn, on Milton havia instal·lat un sistema de vigilància i una alarma, i on havien apostat un guàrdia de manera permanent. Un dia al vespre, tard, l’admirador entusiasta va intentar entrar forçant el pany, però el guàrdia va neutralitzar ràpidament aquell home, que va ser condemnat per amenaces i efracció i reingressat en una clínica.

Durant dues setmanes, en Niklas Eriksson va anar diverses vegades a la torre de Södertörn en companyia d’altres empleats de Milton. Trobava en aquella cantant que envellia un aire d’harpia esnob i altiva que se’l va mirar amb sorpresa quan ell li va fer el paper de seductor. S’hauria hagut de sentir feliç que un admirador encara es recordés d’ella.

Menyspreava la manera com el personal de Milton feia la pilota a aquella dona, però va guardar-se prou de dir-ho en veu alta.

Una tarda, poc abans de la detenció de l’admirador, la cantant i dos empleats de Milton es van trobar a la vora d’una petita piscina de darrere la casa mentre ell era a l’interior per fer fotografies de les finestres i les portes que eventualment calia reforçar. Va anar passant d’una habitació a l’altra, va arribar al dormitori de la dona i de sobte no va poder resistir la temptació d’obrir una calaixera. Hi va trobar una dotzena d’àlbums de fotos de la seva època de glòria dels anys setanta i vuitanta, quan ella i la seva orquestra feien gires per tot el món. Hi va trobar també una capsa amb fotografies molt personals de la cantant. Fotos relativament innocents, però que amb una mica d’imaginació podien ser considerades com «estudis eròtics». Déu meu, quina bagassa! Va robar cinc de les fotografies més atrevides, aparentment preses per algun amant i conservades com a record, sens dubte.

Va fer-ne còpies i després va tornar els originals al seu lloc. Després es va esperar cinc mesos abans de vendre-les a un diari sensacionalista anglès. Les hi van pagar per 9.000 lliures. Van fer córrer molta tinta.

Mai no va saber com s’ho va fer la Lisbeth Salander. Poc després de la publicació de les fotografies, va rebre una visita seva. Sabia que era ell qui havia venut les fotos. El va amenaçar de denunciar-lo a en Dragan Armansky si tornava a fer una cosa semblant. L’hauria denunciat si hagués pogut apuntalar les seves afirmacions amb algun document —cosa que aparentment no estava en condicions de fer. Però des d’aquell dia, va sentir-se vigilat. Quan es girava, veia sempre els seus ullets de porc.

Es va sentir acorralat i frustrat. La seva única resposta possible va ser minar la seva credibilitat alimentant les xafarderies sobre ella a la sala del personal, tanmateix sense gaire èxit. No gosava posar-s’hi massa a primera fila perquè, com tothom a la feina, sabia que, per alguna raó incomprensible, estava sota la protecció de l’Armansky en persona. L’Eriksson es preguntava quina mena de poder tenia sobre el president de Milton o si calia pensar que aquell vell bacó se la tirava en secret. Però, si bé ningú de Milton no apreciava gaire la Lisbeth Salander, el personal respectava l’Armansky i acceptava la presència d’aquella noia estranya. En Niklas Eriksson va viure amb un gran alleujament la seva desaparició progressiva del paisatge i la fi de les seves activitats per a Milton.

Així, doncs, acabava de presentar-se una possibilitat de pagar-li amb la mateixa moneda. I ara sense risc. Ella ja podia acusar-lo de tot el que volgués, perquè ningú no se la creuria. Ni tan sols l’Armansky donaria cap mena de crèdit a una mentidera psicòpata.

L’inspector Bublanski va veure en Hans Faste sortint de l’ascensor en companyia d’en Bohman i l’Eriksson, de Milton Security. En Faste havia anat a buscar els seus nous col·laboradors al control de seguretat. En Bublanski no se sentia entusiasta davant el pensament d’haver d’obrir els dossiers d’una investigació per assassinat a persones externes, però la decisió l’havien presa els seus superiors i després… ben mirat, en Bohman era un policia de debò i un autèntic gat vell. I l’Eriksson, si havia estat a l’escola de policia, tampoc no podia ser que fos un perfecte imbècil. En Bublanski els va indicar la sala de reunions.

La cacera de la Lisbeth Salander feia sis dies que durava i havia arribat l’hora de fer-ne un balanç complet. El fiscal Ekström no participava en la reunió. Hi eren presents els inspectors Sonja Modig, Hans Faste, Curt Bolinder i Jerker Holmberg, reforçats per quatre col·legues de la unitat d’investigació de la brigada criminal nacional. En Bublanski va començar presentant els nous col·laboradors de Milton Security i va preguntar si un d’ells volia dir algunes paraules. En Bohman va aclarir-se la gola.

—Ara ja fa molt de temps que vaig abandonar aquesta casa, però alguns de vosaltres em coneixen i saben que jo he estat un dels vostres durant molts anys abans de passar a l’empresa privada. La raó de la nostra presència aquí és que la Salander va treballar per a nosaltres uns quants anys i ens en sentim amb una certa responsabilitat. La nostra missió és contribuir per tots els mitjans a la detenció de la Salander al més ràpidament possible. Us podem proporcionar algunes dades sobre ella com a persona. O sigui que no som aquí per embolicar la troca ni per fer-vos la traveta.

—Com era com a companya de feina? —va preguntar en Faste.

—No era exactament algú que tinguessis ganes d’abraçar de tot cor —va respondre en Niklas Eriksson.

Va callar quan en Bublanski va aixecar la mà.

—Ja tindrem temps de sobres d’abordar tots aquests detalls durant la reunió. Però fem les coses amb ordre per tenir una visió coherent de la nostra posició actual. En acabat, anireu tots dos a veure el fiscal Ekström per signar un jurament de secret professional. Comencem ara per la Sonja.

—És decebedor. Vam poder obrir una bona bretxa molt poques hores després dels crims, quan vam identificar la Salander. Vam trobar el seu domicili, o el que havíem cregut que era el seu domicili. Després, ni la més petita pista. Hem rebut una trentena de trucades de gent que l’ha vista, però fins ara totes s’han revelat falses. Sembla que hagi desaparegut.

—És bastant incomprensible —va dir en Curt Bolinder—. La seva aparença física és bastant característica, porta tatuatges, i no sembla que hagi de ser tan difícil de trobar.

—La policia d’Uppsala va fer una inspecció ahir amb bombo i platerets a partir d’una notícia que va rebre. Tot plegat per enxampar un pillet de catorze anys que s’assemblava a la Salander, i li van clavar un ensurt de collons. Els seus pares no estaven gaire contents, us ho puc ben assegurar.

—Suposo que no ens hi ajuda el fet que busquem un individu que sembla que tingui catorze anys. Pot quedar perfectament camuflada enmig de les colles de joves.

—Però amb la publicitat que se n’ha fet en els mitjans de comunicació, algú hauria d’haver vist alguna cosa —va objectar-hi en Bolinder—. La inclouran en les ordres de cerca i captura d’aquesta setmana, i ja veurem si dóna resultat.

—Em costa de creure-ho, si tenim en compte que ja ha sortit a la portada de tots els diaris suecs —va dir en Hans Faste.

—La qual cosa significa que potser hem de canviar de raonament —va dir en Bublanski—. Pot ser que hagi fugit a l’estranger, però sembla més versemblant que s’hagi enterrat en algun lloc i s’esperi.

En Bohman va aixecar la mà. En Bublanski va fer-li un senyal amb el cap.

—La imatge que nosaltres en tenim no indica en absolut que sigui autodestructiva. És una fina estratega i preveu els seus actes com un jugador d’escacs. No fa res sense analitzar-ne les conseqüències. En tot cas, aquest és el parer d’en Dragan Armansky.

—També és el parer del seu antic psiquiatre. Però deixem de moment l’aspecte del seu caràcter —va dir en Bublanski—. Tard o d’hora es veurà obligada a bellugar-se. Jerker, de quins recursos disposa?

—En això podreu sucar-hi pa —va dir en Jerker Holmberg—. Té un compte corrent a Handelsbanken des de fa uns quants anys. Aquests són els diners que declara. O més exactament els diners que l’advocat Bjurman declarava. Fa un any, aquest compte indicava un saldo de 100.000 corones. La tardor de 2003, va retirar la totalitat d’aquesta suma.

—O sigui que necessitava calés a la tardor de 2003. Segons l’Armansky és el moment en què va deixar de treballar a Milton Security —va dir en Bohman.

—És possible. El compte va quedar pelat durant un parell de setmanes. Però després va tornar a ingressar-hi la mateixa quantitat.

—¿O sigui que pensava necessitar aquests diners per vés a saber què i com que al final no els va utilitzar va tornar els calés al banc?

—Això sembla. El desembre de 2003 va utilitzar el compte per pagar unes quantes factures, entre d’altres les despeses a un any vista. El saldo ja només era de 70.000 corones. Després, cap moviment durant un any, a part d’un ingrés de 9.000 corones i escaig. Ho he comprovat: era l’herència de la seva mare.

—Molt bé.

—El març d’enguany, ha retirat els calés de l’herència (la suma exacta era de 9.312 corones). És l’única vegada que ha tocat aquest compte.

—Doncs de què cony viu?

—Escolteu això. Al gener d’enguany, va obrir un compte nou. Aquest cop al SEB[6]. Va ingressar-hi dos milions de corones.

—Com?

—D’on surten, aquests diners? —va demanar la Modig.

—Li van ser transferits al compte a partir d’un banc de les illes Anglonormandes.

El silenci es va apoderar de la sala de reunions.

—No entenc res —va acabar dient la Sonja Modig.

—Així, doncs, es tracta d’uns diners que no va declarar —va preguntar en Bublanski.

—Sí, però tècnicament no té cap necessitat de fer-ho abans de l’any vinent. Cal remarcar que aquesta suma no figura en l’informe mensual que feia en Bjurman sobre la situació financera de la Salander.

—O sigui que, o bé ell no n’estava al corrent, o bé traficaven plegats en alguna cosa. Jerker, on ens trobem des d’un punt de vista científic?

—Ahir al vespre vam fer-ne un balanç amb el cap de la investigació preliminar. Vet aquí el que sabem. Primer: estem en condicions de vincular la Salander als dos llocs dels crims. Hem trobat les seves empremtes dactilars a l’arma del crim i en els bocins d’una tassa de cafè trencada d’Enskede. Esperem la resposta de les mostres d’ADN que vam prendre… però no hi ha gairebé cap dubte que ella va ser a l’apartament.

—Entesos.

—Segon. Tenim les seves empremtes dactilars a la capsa de l’arma del pis de l’advocat Bjurman.

—Molt bé.

—Tercer. Per fi tenim un testimoni que la situa al lloc del crim d’Enskede. Un estanquer s’ha donat a conèixer per dir que la Lisbeth Salander va anar a comprar un paquet de Marlboro Light a la seva botiga el vespre dels crims.

—I ha necessitat tot aquest temps per decidir-se a parlar?

—És que va marxar durant el cap de setmana com tothom. El cert és que l’estanc està situat a la cantonada, aquí, a uns cent noranta metres del lloc del crim. —En Jerker Holmberg va ensenyar un plànol—. Va entrar a la botiga just quan anaven a tancar, a les deu del vespre. Ens n’ha donat una descripció perfecta.

—El tatuatge del coll? —va preguntar en Curt Bolinder.

—En això va ser una mica vague. Creu recordar un tatuatge. Però sí que va veure amb tota seguretat que duia un pírcing a la cella.

—Què més?

—Com a proves purament científiques, no gran cosa més. Però és suficient.

—Faste: i el pis de Lundagatan?

—Hi hem trobat les seves empremtes dactilars, però no crec pas que hi visqui. Hem regirat el pis de cap per avall i totes les coses semblen pertànyer a la Miriam Wu. La van afegir al contracte al febrer d’enguany no abans.

—Què en sabem, de la Wu?

—Cap condemna. Lesbiana notòria. A vegades participa en shows i coses com aquestes, al Dia de l’Orgull Gai. Fa veure que estudia sociologia i és copropietària d’una botiga porno a Tegnergatan. Domino Fashion.

—Botiga porno? —va preguntar la Sonja Modig arrufant les celles.

Una vegada, i per a gran satisfacció del seu marit, havia comprat roba interior sexy a Domino Fashion. Cosa que no tenia cap intenció de revelar als homes del voltant de la taula.

—Psè, venen manilles i roba de puta i coses així. Si busques un fuet…

—No es tracta en absolut de cap botiga porno, sinó d’una botiga de moda per a la gent a qui agrada la roba interior refinada —va dir ella.

—És si fa no fa el mateix.

—Continua —va dir en Bublanski, irritat.

—No tenim cap pista de la Miriam Wu.

—Ni la més petita.

—Potser se’n va anar durant el cap de setmana —va proposar la Sonja Modig.

—O la Salander també l’ha liquidada —va proposar en Faste—. Potser vol fer taula rasa amb tots els seus coneguts.

—O sigui que la Miriam Wu és lesbiana. ¿N’hem de treure la conclusió que la Salander i ella estan juntes?

—Jo crec que podem concloure ben tranquil·lament que hi ha una relació sexual —va dir en Curt Bolinder—. Baso aquesta afirmació en diverses coses. Primer, hem trobat les empremtes de la Lisbeth Salander dins i al voltant del llit del pis. També hem trobat empremtes seves en manilles que han estat utilitzades clarament com a estri sexual.

—Doncs així segur que li agradaran les manilles que li guardo ben calentones —va dir en Hans Faste.

La Sonja Modig va sospirar profundament.

—Continua —va dir en Bublanski.

—Segon: un confident ens ha dit que la Miriam Wu es va fotre una morrejada espectacular al Molí amb una noia que s’ajusta a les senyes de la Salander. Fa un parell de setmanes. L’informador diu que ell ja sabia qui era la Salander i que se l’havia trobada al Molí, per bé que aquest any no l’hi van veure perquè era a l’estranger. No he tingut temps de comprovar-ho amb el personal. Hi aniré aquesta tarda.

—El seu expedient d’Afers Socials no diu pas que sigui lesbiana. En l’adolescència, s’escapava sovint de les famílies d’acollida per anar a lligar-se homes pels bars. Va ser detinguda unes quantes vegades en companyia d’homes més grans que ella.

—Perquè a més feia cantonades! —va dir en Hans Faste.

—Què sabem dels seus amics? Digues, Curt…

—Pràcticament res. Des que va fer els divuit anys no ha tornat a ser interrogada. Coneixia en Dragan Armansky i en Mikael Blomkvist, això ja ho sabem. I coneixia evidentment la Miriam Wu. La mateixa font que m’ha informat sobre ella i la Wu al Molí diu que en altre temps sortia amb un grup de noies. Unes mosses que es feien dir les Evil Fingers.

—Evil Fingers? Què és això? —va voler saber en Bublanski.

—Sembla alguna cosa oculta. Tenien el costum de reunir-se per muntar-se alguna farra.

—No em diguis ara que la Salander també és un cony d’adoradora de Satanàs —va dir en Bublanski—. Els diaris s’ho passaran de conya.

—Un grup de lesbianes satàniques —va proposar en Faste, generosament.

—Hans, tens una visió de les dones que sembla medieval —va dir la Sonja Modig—. Jo i tot he sentit a parlar de les Evil Fingers.

—Ah, sí? —va fer en Bublanski, tot sorprès.

—Era un grup de rock femení de finals dels anys noranta. No eren grans figures, però en cert moment van ser una mica conegudes.

—És a dir, unes lesbianes satàniques que feien hard rock —va dir en Hans Faste.

—Prou, prou —va dir en Bublanski—. Hans, tu i en Curt us informareu sobre les membres de les Evil Fingers i hi parlareu. Té altres amics, la Salander?

—No gaires, a part del seu antic tutor, Holger Palmgren. Però ara li estan fent un tractament de llarga durada després d’un atac, aparentment és bastant greu. No, no puc dir realment que hagi trobat un cercle d’amics. Dit això, tampoc no hem pogut esbrinar quin és el domicili de la Salander, ni hem trobat cap agenda d’adreces, però em fa tota la impressió que no tenia gaires amics pròxims.

—Així i tot, ningú no es pot passejar per la societat com un fantasma sense deixar cap mena de rastre. Què hem de pensar d’en Mikael Blomkvist?

—No n’hem fet exactament un seguiment, però li hem donat senyals de vida de tant en tant durant el cap de setmana —va dir en Faste—. Per al cas que la Salander tragués el cap… Se’n va tornar a casa seva després de la feina i no sembla que hagi sortit del pis durant tot el cap de setmana.

—Em costa de creure que estigui implicat en l’assassinat —va dir la Sonja Modig—. La seva versió és coherent i ens ha proporcionat un horari detallat del que va fer el vespre en qüestió.

—Però coneix la Salander. És l’anella entre ella i la parella d’Enskede. I després hi ha el seu testimoni sobre els dos homes que van agredir la Salander una setmana abans dels crims. Què n’hem de pensar, d’això?

—A part d’en Blomkvist, no hi ha cap més testimoni de l’agressió… o de la suposada agressió —va dir en Faste.

—Creus que en Blomkvist s’ho inventa o bé ens enganya?

—No ho sé. Però tota aquesta història sembla inventada. Un home adult que no se’n surti amb una noia que pesa uns quaranta quilos, no m’ho crec.

—I per què ens hauria de mentir, en Blomkvist?

—Potser per desviar l’atenció de la Salander.

—I no hi ha res que lligui de debò. Va ser en Blomkvist qui va avançar la teoria que la causa de la mort de la parella d’Enskede era el llibre que en Dag Svensson estava escrivint.

—Què dius ara! —va dir en Faste—. És la Salander. ¿Per què algú hauria d’assassinar el seu tutor per fer callar en Dag Svensson? I qui… un paio de la policia?

—Si en Blomkvist publica la seva teoria, ens trobarem emmerdats amb pistes policials en totes direccions —va dir en Curt Bolinder.

Tothom va fer que sí amb el cap.

—Entesos —va dir la Sonia Modig—. ¿Per què va matar en Bjurman?

—I què vol dir aquest tatuatge? —va demanar en Bublanski ensenyant la fotografia de la panxa d’en Bjurman.

SÓC UN PORC SÀDIC, UN PERVERTIT I UN VIOLADOR.

Un breu silenci es va abatre sobre el grup.

—Què diuen els metges? —va voler saber en Bohman.

—El tatuatge data d’ara fa entre un i tres anys. Ho poden veure a la pell, segons la profunditat del dessagnament —va dir la Sonja Modig.

—Es pot suposar que en Bjurman no es va fer tatuar això d’una manera voluntària.

—És veritat que hi ha tarats pertot arreu, però m’imagino que això no forma part dels tatuatges més habituals, fins i tot entre els fanàtics.

La Sonja Modig va aixecar un dit.

—El forense diu que tècnicament és un tatuatge espantós, cosa que jo mateixa vaig poder constatar. Conclusió: va fer-lo un aficionat. L’agulla no va ser enfonsada amb regularitat i és un tatuatge molt gran en una part molt sensible del cos. Globalment, segur que va ser una execució terriblement dolorosa, que s’hauria de posar pràcticament al mateix nivell de les lesions greus.

—A part del fet que en Bjurman mai no va presentar-ne cap denúncia.

—Jo tampoc no ho denunciaria si algú em tatués un eslògan semblant a la panxa —va dir en Curt Bolinder.

—Tinc una altra cosa —va dir la Sonja Modig—. Que vindria a apuntalar el missatge del tatuatge, en el sentit que en Bjurman era un porc sàdic.

Va obrir una carpeta amb fotografies tretes de la impressora que va fer circular.

—Tan sols n’he imprès una petita mostra. Però vet aquí el que vaig trobar en una carpeta del disc dur d’en Bjurman. Són fotografies copiades d’internet. El seu ordinador conté més de dues mil fotos d’aquesta mena.

En Fast va fer un xiulet i va esgrimir una fotografia d’una dona lligada en una posició brutal i incòmoda.

—Potser és alguna cosa per al Domino Fashion o les Evil Fingers —va dir.

En Bublanski va agitar una mà tota irritada perquè en Faste fes el favor de callar.

—Com ho hem d’interpretar, això? —va preguntar en Bohman.

—El tatuatge data de diguem… un parell d’anys —va dir en Bublanski—. És, si fa no fa, l’època en què en Bjurman va caure malalt. Ni el forense ni el seu informe mèdic indiquen que tingués cap malaltia greu, a part de la hipertensió. Podem, doncs, suposar, que hi ha algun vincle.

—Aquell mateix any la Salander va canviar —va dir en Bohman—. Tot d’un plegat, va deixar de treballar per a Milton i se’n va anar a l’estranger.

—¿Estem tots d’acord a suposar que aquí també hi ha un lligam? Si el missatge del tatuatge és correcte, en Bjurman havia violat algú. La Salander, innegablement, està ben situada per ser la víctima. En aquest cas, seria un bon mòbil per a un assassinat.

—Així i tot, hi ha altres maneres d’interpretar-ho, tot això —va dir en Hans Faste—. Jo m’imagino perfectament un escenari en el qual la Salander i la xinesa aquesta proposen una mena de servei d’acompanyants tenyit de sadomasoquisme. En Bjurman és un d’aquests sonats que s’ho passen de conya deixant-se fuetejar per les noietes. Potser es va trobar en una mena de relació de dependència amb la Salander en què les coses van acabar descarrilant.

—Però això no explica per què ella se’n va anar després a Enskede.

—Si en Dag Svensson i la Mia Bergman estaven a punt de revelar el comerç del sexe, podien haver caigut damunt la Salander i la Wu. Aquí hi hauria un motiu per a la Salander de voler-los matar.

—Cosa que encara ens obre més la porta a noves especulacions —va dir la Sonja Modig.

Van continuar la reunió encara durant una hora i van debatre també el fet que l’ordinador d’en Dag Svensson hagués desaparegut. Quan van parar per anar a dinar, se sentien tots decebuts. La investigació presentava més interrogants que mai.

L’Erika Berger va trucar a en Magnus Borgsjö, de la direcció de l’Svenska Morgon-Posten, tan bon punt va arribar a la redacció dimarts al matí.

—Hi estic interessada —va dir.

—N’estava segur.

—Tenia la intenció de fer-te saber la meva decisió de seguida després del cap de setmana de Pasqua. Però, com pots comprendre, aquí a la redacció estem en ple caos.

—L’assassinat d’en Dag Svensson. Us acompanyo en el sentiment. És una història ben lletja.

—Així doncs, comprens que no és un bon moment per a mi per anunciar que abandono el vaixell.

Ell va guardar silenci un moment.

—Tenim un problema —va dir en Borgsjö.

—Quin?

—Quan vam parlar la primera vegada, et vaig dir que el lloc s’havia de cobrir l’u d’agost. Però ara resulta que en Håkan Morander, el redactor en cap que has de succeir, no té gens de bona salut. Té problemes cardíacs i ha de reduir l’activitat. En va parlar amb el metge fa uns quants dies i acabo de saber que abandonarà el seu lloc l’u de juliol. Jo em pensava que continuaria fins a la tardor i que tu podries prendre’n el relleu en paral·lel amb ell l’agost i el setembre. Però ara ens trobem en una situació de crisi. Erika, et necessitarem a partir de l’u de maig; com a màxim, el 15.

—Déu meu. Falten molt poques setmanes.

—Continua interessant-te?

—Sí… però això significa que només tinc un mes per fer endreça a Millennium.

—Ja ho sé. Em sap molt de greu, Erika, però em veig obligat a posar-te més pressió. Dit això, trobo que un mes hauria de ser suficient per poder enllestir tots els teus assumptes en una revista que té mitja dotzena d’empleats.

—Però això significa que els deixo plantats en ple caos.

—Hauràs de plantar-los igualment. L’únic que fem és avançar la data unes quantes setmanes.

—Vull posar algunes condicions.

—T’escolto.

—Continuaré en el consell d’administració de Millennium.

—No és gaire pertinent, això. Pensa que Millennium és mensual, és cert, i considerablement més petit, però des d’un punt de vista purament tècnic, som competidors.

—Tant me fa. Jo seré totalment aliena a l’activitat de redacció de Millennium, però no tinc cap intenció de vendre’m la meva participació. Per tant, em quedaré al consell.

—Entesos, ja trobarem una solució.

Van fixar una trobada amb la direcció per a la primera setmana d’abril, per parlar dels darrers detalls i redactar el contracte.

En Mikael Blomkvist va tenir una impressió de déjà vu quan va examinar la llista de sospitosos que havia fet amb la Malou durant el cap de setmana. Hi figuraven trenta-set persones que en Dag Svensson deixava molt malparats en el seu llibre.

D’aquests, vint-i-un eren clients que ell havia identificat.

En Mikael va recordar tot d’una la seva persecució d’un assassí a Hedestad dos anys abans, amb una galeria inicial de sospitosos de prop de cinquanta persones.

S’havia vist obligat a frenar les especulacions sobre la culpabilitat eventual de cadascuna.

Cap a les deu del matí de dimarts, va fer un senyal a la Malou Eriksson perquè anés al seu despatx. Va tancar la porta i li va demanar que s’instal·lés.

Van guardar silenci el temps de xarrupar un cafè. Finalment, li va allargar la llista dels trenta-set noms elaborada durant el cap de setmana.

—Què fem?

—Per començar, ensenyar aquesta llista a l’Erika d’aquí a deu minuts. Després, intentarem analitzar-los tots fil per randa, l’un darrere l’altre. És possible que algú de la llista tingui connexió amb els assassinats.

—I com ho farem per analitzar-los?

—Jo em concentraré en els vint-i-un clients citats en el llibre amb el seu nom. Hi tenen més a perdre que no els altres. Seguiré els passos d’en Dag i els aniré a veure un per un.

—D’acord.

—Tinc dues feines per a tu. Primer, hi ha set noms aquí que no estan identificats, dos clients i dos aprofitats. La teva feina en els propers dies serà intentar identificar-los. Alguns dels noms figuren a la tesi de la Mia; hi ha potser referències que ens podrien ajudar a endevinar els seus veritables noms.

—Entesos.

—Segon, sabem molt poques coses d’en Nils Bjurman, el tutor de la Lisbeth. Els diaris n’han donat un breu currículum, però m’imagino que la meitat del que diuen és erroni.

—O sigui que he de tafanejar en el seu passat.

—Exactament. Tot el que puguis trobar.

La Harriet Vanger va trucar a en Mikael Blomkvist cap a les cinc de la tarda.

—Pots parlar?

—Un moment.

—Aquesta noia que busquen… és la que et va ajudar a trobar-me, oi?

La Harriet Vanger i la Lisbeth Salander no es van conèixer mai.

—Sí —va respondre en Mikael—. Perdona, no he tingut temps de trucar-te per mantenir-te’n informada. Però sí, és ella.

—Què significa això?

—Pel que té a veure amb tu… espero que no res.

—Però ella ho sap tot sobre mi i sobre el que va passar ara fa dos anys.

—Sí, sap tot el que va passar.

La Harriet Vanger va romandre silenciosa a l’altre costat de la línia.

—Harriet… jo no crec que sigui culpable. Em sento obligat a dir-me a mi mateix que és innocent. Tinc confiança en la Lisbeth Salander.

—Però si hem de creure el que diuen els diaris…

—No s’ha de creure el que diuen els diaris. És massa simplista. Ella va donar la seva paraula que no et trairia. Crec que la mantindrà durant tota la vida. Pel que vaig poder comprovar, aquesta noia té principis.

—I si no manté la seva paraula?

—Doncs llavors no ho sé, Harriet. Faré tot el possible per descobrir què va passar realment.

—Bé.

—No t’amoïnis.

—No m’amoïno. Però vull estar preparada per al pitjor. Com estàs, Mikael?

—No del tot malament. Després dels crims, estem en peu de guerra.

La Harriet Vanger va callar un moment.

—Mikael… sóc a Estocolm, aquí, ara. Demà agafo l’avió cap a Austràlia i seré fora durant un mes.

—Bé…

—M’estic en el mateix hotel.

—No sé gaire què dir-te. Estic fet pols. He de treballar aquesta nit i no seré una companyia gaire divertida.

—No cal que siguis una companyia divertida. Vine només a relaxar-te una estona.

En Mikael va tornar a casa seva cap a la una de la matinada. Estava cansat i es va plantejar de plantar-ho tot i anar-se’n a dormir, però així i tot va engegar l’iBook i va comprovar la bústia de correu. No hi havia res de nou que fos interessant.

Va obrir la carpeta [LISBETH SALANDER] i hi va descobrir un petit document nou. Es titulava [Per a en MikBlom] i estava posat just al costat del document titulat [Per a la Sally].

Veure tot d’una aquell fitxer al seu ordinador va ser com una mena de xoc. És aquí. La Lisbeth Salander ha vingut al meu ordinador. Potser encara hi és. Va fer un doble clic.

No hauria sabut dir què s’esperava. Una carta. Una resposta. Unes afirmacions d’innocència. Una explicació. La rèplica de la Lisbeth Salander a en Mikael Blomkvist era decebedora de tan breu. El missatge consistia només en un sol mot. Quatre lletres.

[Zala].

En Mikael va mirar el nom fixament.

En Dag Svensson havia parlat d’en Zala per telèfon un parell d’hores abans que el matessin.

Què és el que intenta dir-me? És que en Zala devia ser el lligam entre en Bjurman i en Dag i la Mia? Com? Per què? Qui és? I com és que ho sap la Lisbeth Salander? Com pot ser que hi estigui ficada?

Va obrir les propietats del fitxer i va constatar que el text havia estat creat encara no feia ni quinze minuts. Després va somriure tot d’una. El fitxer marcava Mikael Blomkvist com a autor d’origen. Ella havia creat el fitxer al seu ordinador i amb el programari d’ell. Era millor que un correu electrònic, perquè allò no deixava cap rastre ni cap adreça IP fins on es podria remuntar, en el cas que en Mikael cregués que mai es podria remuntar fins a la Lisbeth Salander a través de la xarxa.

I allò demostrava senzillament que la Lisbeth Salander havia operat un hostile takeover, una «absorció hostil» —ella l’anomenava així— del seu ordinador.

Va acostar-se a la finestra i va mirar l’ajuntament. No es podia treure del damunt la sensació de ser observat per la Lisbeth Salander en aquell mateix instant, gairebé com si ella es trobés en aquella habitació i se’l mirés a través de la pantalla del seu iBook. Concretament, podia trobar-se en qualsevol racó del món, però va sospitar que era molt més a la vora. En algun lloc del centre d’Estocolm. En un radi d’un quilòmetre al voltant de l’indret on ell es trobava.

Va reflexionar un breu instant, després va seure i va crear un nou document Word que va anomenar [Sally-2] i que va col·locar a l’escriptori de l’ordinador. Va escriure un missatge enèrgic.

[Lisbeth, Quin collons de mossa complicada que estàs feta. Qui és en Zala? Ets tu, el lligam? Saps qui va matar Dag & Mia? Si és així, digue-m’ho perquè pugui desembullar aquest merder i anar-me’n a dormir. Mikael].

Ella es trobava dins l’iBook d’en Mikael Blomkvist. La rèplica no va trigar ni un minut a arribar. Un nou fitxer es va materialitzar a la carpeta del seu escriptori, aquest cop batejat [Kalle Blomkvist].

[Ets tu el periodista. Tu l’has de trobar].

Les celles d’en Mikael es van arrufar. Se’n fotia d’ell i utilitzava el seu sobrenom sabent perfectament que l’odiava. I no li donava ni el més petit indici. Va teclejar el fitxer [Sally-3] i el va col·locar a l’escriptori.

[Lisbeth, Un periodista troba coses fent preguntes a la gent que les saben. T’ho demano.

Saps per què van matar en Dag i la Mia i qui ho va fer? Si és així, digue-m’ho.

Dóna’m algun indici per avançar. Mikael].



Cada cop més descoratjat, va esperar una altra rèplica durant unes quantes hores. Ja eren les quatre quan ho va deixar córrer i se’n va anar a dormir.





Capítol 19


Dimecres, 30 de març / Divendres, 1 d’abril

Dimecres no va passar res d’un interès especial. En Mikael va dedicar tot el dia a mirar-se amb lupa el material d’en Dag Svensson per trobar totes les referències al nom de Zala. Com ja ho havia fet la Lisbeth Salander abans que ell, va descobrir la carpeta [ZALA] a l’ordinador d’en Dag Svensson, va llegir-hi els tres fitxers [Irina P.], [Sandström] i [Zala] i, també com la Lisbeth, en Mikael es va adonar que en Dag Svensson havia tingut una font a dins la policia que es deia Gulbrandsen. Va aconseguir localitzar-lo a la brigada criminal de Södertälje, però quan li va trucar li van dir que en Gulbrandsen era de viatge professional i que no tornaria fins al dilluns següent.

Va constatar que en Dag Svensson havia dedicat molt de temps a la Irina P. Va llegir l’informe de l’autòpsia i va saber que havien mort la noia d’una manera lenta i brutal. L’assassinat havia tingut lloc a finals de febrer. La policia no tenia cap indici sobre l’assassí, però s’havia partit del principi que, com que la Irene P. era prostituta, l’assassí havia de ser un dels seus clients.

En Mikael es va preguntar per què en Dag Svensson havia desat el document sobre la Irina P. dins de la carpeta [ZALA]. Aquest criteri indicava que establia un lligam entre en Zala i la Irina P., però en el text no hi havia cap referència sobre això. Altrament dit, en Dag Svensson havia establert aquest lligam en el seu cap.

El fitxer [Zala] era tan breu que semblava més que res un conjunt de notes de treball temporals. En Mikael va comprovar que en Zala (suposant que existís realment) apareixia com una espècie de fantasma en el món del crim. Tot plegat no tenia un aspecte gaire realista i el text no es remetia a cap font.

Va tancar el fitxer i es va rascar el cap. Desembullar els assassinats d’en Dag i de la Mia era una tasca molt més complicada del que s’havia imaginat. I, molt a pesar seu, un dubte el rosegava tota l’estona. El problema era que no disposava en realitat de cap indici que indiqués clarament que la Lisbeth no estigués embolicada en els crims. L’única base que tenia era l’absurditat que se n’hagués anat a Enskede per matar dos amics seus.

Sabia que no li faltaven recursos; s’havia servit dels seus talents de hacker per robar una suma delirant d’uns quants milers de milions de corones. Ni la Lisbeth no sabia que ho sabia. Deixant de banda que s’havia vist obligat (i la Lisbeth l’hi havia autoritzat) a explicar els seus talents en informàtica a l’Erika Berger, ell mai no havia revelat els seus secrets a ningú.

Es negava a creure que la Lisbeth Salander fos la culpable dels crims. Tenia amb ella un deute que mai no li podria pagar. No sols li va salvar la vida quan en Martin Vanger es disposava a matar-lo, sinó que també va salvar la seva carrera professional i probablement la revista Millennium entregant el cap d’aquell podrit financer d’en Wennerström.

Coses com aquestes comprometen. Així és que sentia una gran lleialtat envers la Lisbeth Salander. Tant si era culpable com si no, faria tot el possible per ajudar-la quan fos detinguda tard o d’hora.

Però havia d’admetre que no sabia res de res sobre ella. Les nombroses opinions psiquiàtriques, el fet que hagués estat internada d’ofici en una de les institucions psiquiàtriques més respectables del país i que fins i tot hagués estat declarada incapaç indicaven clarament que el seu cap no rutllava del tot fi. Els mitjans de comunicació havien atorgat molt d’espai a en Peter Teleborian, metge en cap de la clínica psiquiàtrica Sankt Stefan d’Uppsala. Per discreció, no s’havia pronunciat específicament sobre la Lisbeth Salander, però no s’havia privat de deixar anar la seva cançoneta sobre l’enfonsament de les atencions que es donaven als malalts mentals. En Teleborian era una autoritat respectada no sols a Suècia, sinó arreu del món, en tant que expert eminent sobre les malalties psíquiques.

Havia estat molt convincent i havia aconseguit expressar la seva simpatia per les víctimes i les seves famílies, tot deixant entendre que es preocupava molt pel benestar de la Lisbeth.

En Mikael es va preguntar si no s’havia de posar en contacte amb en Peter Teleborian per convence’l que l’ajudés d’una manera o d’una altra. Però no ho va fer. Es va dir que en Peter Teleborian ja tindria l’oportunitat d’ajudar prou la Lisbeth Salander tan bon punt l’haguessin detinguda.

Finalment, se’n va anar a la cuineta a omplir-se de cafè una tassa alta que portava el logo del partit dels moderats i va entrar al despatx de l’Erika Berger.

—Tinc una llista molt llarga de clients i de macarres que he d’entrevistar —va dir.

Ella va fer que sí amb el cap amb un posat tot seriós.

—Necessitaré ben bé tota una setmana, potser dues i tot, per ocupar-me de tots els de la llista. Estan escampats des de Strängnäs fins a Norrköping, mai no gaire lluny d’Estocolm però vaja… Necessito un cotxe.

Ella va obrir la seva bossa i en va treure les claus del seu BMW.

—Puc?

—És clar que pots. Per venir a treballar, tant agafo el tren com el cotxe. I si fes falta, puc agafar el cotxe d’en Lars.

—Gràcies.

—Amb una condició.

—Ah sí?

—Alguns d’aquests individus són uns autèntics brètols. Si te’n vas de croada contra els macarres per aclarir les morts d’en Dag i de la Mia, vull que t’emportis això i que ho duguis tota l’estona a la butxaca.

Va deixar una bomba lacrimògena sobre la taula.

—D’on ho has tret, això?

—Ho vaig comprar als Estats Units l’any passat. T’imagines una noia sola pel carrer, de nit i desarmada?

—I tu, t’imagines l’escàndol que hi hauria si jo la fes servir i m’agafessin per tinença d’una arma il·legal?

—Val més això que no pas haver d’escriure la teva necrològica. Mikael… no sé si te n’adones, però hi ha cops que m’amoïno molt per tu.

—Ah bé.

—Corres massa riscos i tens la llengua tan llarga que ets incapaç de fer-te enrere quan ja has deixat anar alguna bestiesa.

Ell va somriure i va tornar a deixar la bomba sobre la taula de l’Erika.

—T’agraeixo que pateixis per mi. Però no necessito la bomba.

—Micke, hi insisteixo.

—Com vulguis… Però ja estic preparat.

Va ficar-se la mà a la butxaca de l’americana i en va treure el cartutx de gas lacrimogen que havia trobat a la bossa de la Lisbeth Salander i que des d’aleshores l’acompanyava sempre. L’Erika va sospirar.

En Bublanski va trucar al muntant de la porta del despatx de la Sonja Modig i es va instal·lar a la cadira de les visites, davant la seva taula de treball.

—L’ordinador d’en Dag Svensson —va dir.

—Jo també hi he pensat —va respondre ella—. Sóc jo qui va fer la reconstrucció de les últimes vint-i-quatre hores de l’Svensson i la Bergman. Sempre hi ha forats, però el cas és que en Dag Svensson no va anar aquell dia a la redacció de Millennium. En canvi, va voltar per la ciutat i cap a les quatre de la tarda es va trobar amb un antic company de classe. Una trobada fortuïta en un cafè de Drottninggatan. Aquest company ha afirmat després que en Dag Svensson portava sens dubte un portàtil a la motxilla. El va veure i fins i tot en van parlar.

—I cap a les onze, després d’haver-lo assassinat, l’ordinador ja no era a casa seva.

—Exacte.

—Quina conclusió n’hem de treure?

—Podia haver anat a algun altre lloc i, per una raó o altra, deixar-lo o oblidar-se’n.

—Ho trobes versemblant?

—No gaire. Però l’hauria pogut deixar perquè l’hi revisessin o l’hi arreglessin. Després també hi ha la possibilitat que existís algun altre lloc on treballava i que no coneixem. Ja ho va fer una vegada, això de llogar un despatx en una agència de freelance de Sankt Eriksplan, per exemple.

—Sí.

—I també hi ha la possibilitat que l’assassí s’hagués endut l’ordinador.

—Segons l’Armansky, la Lisbeth Salander és un crac de la informàtica.

—Sí —va fer la Sonja Modig amb el cap.

—Hmm. La teoria d’en Blomkvist és que en Dag Svensson i la Mia Bergman van ser assassinats a causa de la investigació que l’Svensson tenia entre mans. Investigació que es devia trobar al seu ordinador.

—La veritat és que anem molt endarrerits. Tres víctimes suposen tantes pistes a seguir que ens crea problemes de temps, però resulta que encara no hem fet cap autèntic escorcoll al lloc de treball d’en Dag Svensson a Millennium.

—He parlat amb l’Erika Berger aquest matí. Diu que els estranya molt que encara no hàgim anat a fer un cop d’ull als seus papers. Estem tan concentrats en la Lisbeth Salander per detenir-la com més aviat millor que continuem sense saber gairebé res sobre el mòbil. Podries…

—Ja m’he posat d’acord amb la Berger per fer-hi una visita demà.

—Gràcies.

Dijous, en Mikael estava parlant amb la Malou Eriksson al seu despatx quan va sentir que sonava un telèfon a la redacció. Va veure en Henry Cortez per l’escletxa de la porta i no va fer gaire cas del timbre. Després, en algun racó del cervell, va captar que el telèfon que sonava era el del despatx d’en Dag Svensson. Llavors es va interrompre enmig d’alguna frase i va saltar disparat.

—Ei! No toquis el telèfon! —va cridar.

En Henry Cortez acabava de posar la mà a l’auricular. En Mikael va fer un bot cap a la sala. Quin era, aquell coi de nom que…

—Indigo Marketing, bon dia, sóc en Mikael. En què puc ser-li útil?

—Ehh… bon dia, em dic Gunnar Björck. He rebut una carta que diu que he guanyat un telèfon portàtil.

—Enhorabona —va dir en Mikael Blomkvist—. Es tracta d’un Sony Ericsson, últim model.

—I és de franc?

—Totalment de franc. Només que, per rebre el seu regal, s’ha de deixar fer una entrevista. Fem estudis de mercat i anàlisis en profunditat per a diverses empreses. Haurà de respondre les preguntes durant una horeta. I si ho accepta, passarà a la segona fase amb 100.000 corones al final de tot.

—Ja ho entenc. Es pot fer per telèfon?

—Ah, quin greu que em sap. L’estudi comporta una part d’identificació de diferents logos d’empreses, i és clar, els hi hem d’ensenyar. Li demanarem també quin tipus d’imatges publicitàries li sembla més atractiu i n’hi proposarem unes quantes d’alternatives. Un dels nostres col·laboradors el vindrà a veure.

—Bé, bé… i com es fa per sortir escollit?

—Fem aquest tipus d’estudi dues o tres vegades l’any. En l’operació actual, posem l’accent en homes de la seva edat en bona situació. Hem espigolat a l’atzar entre números d’identitat personals.

Al final, en Gunnar Björck va acceptar rebre un col·laborador d’Indigo Marketing. Va fer saber que estava de baixa per malaltia i que descansava en una casa de camp de Smådalarö. Va explicar com s’hi anava. Es van posar d’acord per a una cita el divendres al matí.

—Sííí! —va exclamar en Mikael després d’haver penjat.

Va fer un cop de puny en l’aire. La Malou Eriksson i en Henry Cortez van intercanviar una mirada perplexa.

En Paolo Roberto va aterrar a Arlanda dijous, a dos quarts de dotze del matí.

Havia dormit durant la major part de l’estona del vol procedent de Nova York i per una vegada no es ressentia gaire de l’efecte del jetlag.

S’havia estat un mes als Estats Units parlant de boxa, mirant combats d’exhibició i cercant idees per a una producció que volia vendre a Strix Television.

Va constatar amb nostàlgia que la seva carrera havia quedat arraconada, d’una banda, a causa de la pressió suau de la seva família, i de l’altra, perquè ja s’estava fent gran. Ja no hi podia fer gran cosa, més enllà de mantenir-se en forma, cosa que feia mitjançant sessions d’entrenament intenses almenys un cop per setmana.

Encara era un nom important en el món de la boxa i va suposar que d’una manera o d’una altra continuaria treballant en aquell esport tota la vida.

Va anar a recollir la bossa a la cinta transportadora. Van parar-lo a la duana i li van demanar que passés pel control de seguretat. Però un dels duaners estava al cas i el va reconèixer.

—Hola, Paolo. M’imagino que a la bossa només hi portes guants de boxa, oi?

En Paolo Roberto va assegurar que no portava res de contraban i el van deixar entrar al país.

Va sortir del vestíbul d’arribada i va baixar per la rampa cap al vehicle d’enllaç amb Arlanda quan es va aturar en sec, bruscament confrontat davant el rostre de la Lisbeth Salander en els titulars dels diaris del vespre. Primer no va comprendre el que veia. Es va preguntar si, malgrat tot, era víctima dels efectes del jetlag.

Després va tornar a llegir el titular.

LA CACERA DE LA LISBETH SALANDER

La seva mirada va passar al subtítol.

EXCLUSIVA! UNA PSICÒPATA BUSCADA PER UN TRIPLE ASSASSINAT

Indecís, va entrar en un quiosc i va comprar els diaris tant del vespre com del matí i després se’n va anar a una cafeteria. Va llegir-s’ho tot amb una sensació d’irrealitat absoluta.

En arribar al seu apartament de Bellmansgatan cap a les onze de la nit de dijous, en Mikael Blomkvist estava cansat i deprimit. Havia fet plans d’anar a dormir d’horeta i mirar de recuperar una mica el son endarrerit, però no es va poder resistir a la temptació de connectar-se a la xarxa i comprovar la bústia de correu.

No havia rebut gran cosa d’interès, però per quedar tranquil va obrir la carpeta [LISBETH SALANDER]. Els batecs del cor se li van accelerar quan va descobrir un nou fitxer anomenat [MB2]. Va fer un doble clic.

[El fiscal E. filtra notícies als diaris. Pregunta-li per què no els ha endossat també l’antic informe de la policia].

En Mikael va mirar estupefacte aquell missatge misteriós. Què volia dir? Quin antic informe de la policia? No entenia què era el que ella volia insinuar. Quin coi de mossa tan enrevessada! Per què havia de formular sempre els seus missatges com si fossin jeroglífics? Al cap d’un moment, va crear un nou fitxer que va batejar [Críptic].

[Hola, Sally. Estic fet pols, no paro d’ençà dels assassinats. No estic d’humor per jugar a les endevinalles. Pot ser que tu te’n fotis o que no t’ho prenguis seriosament, però jo vull saber qui va matar els meus amics. M.].

Es va esperar davant la pantalla. La resposta [Críptic 2] va arribar al cap d’un minut.

[Què faries si fossis al meu lloc?].

Va respondre amb el [Críptic 3].

[Lisbeth, si t’has tornat completament boja, segur que només et pot ajudar en Peter Teleborian. Però no crec que hagis matat en Dag i la Mia. Espero no equivocar-me.

En Dag i la Mia volien denunciar el comerç del sexe. La meva hipòtesi és que això és la causa dels crims, d’una manera o d’una altra. Però no tinc res per confirmar-ho.

No sé què va fallar entre nosaltres dos, però en un cert moment vam parlar de l’amistat. Et deia que l’amistat es basava en dues coses: respecte i confiança.

Encara que no m’estimis, així i tot et pots refiar de mi, completament. Mai no he revelat els teus secrets. Ni tan sols el que va passar amb els milers de milions d’en Wennerström. Tingues confiança en mi. No sóc el teu enemic. M.].



La resposta va trigar tant a arribar que en Mikael ja havia abandonat tota esperança. Però aproximadament cinquanta minuts més tard va aparèixer de sobte el [Críptic 4].

[M’ho pensaré].

En Mikael va respirar per fi. Tot d’una va percebre una petita llumeneta d’esperança. La resposta significava exactament el que ella deia. S’ho pensaria. Era la primera vegada d’ençà que havia desaparegut sobtadament de la seva vida que acceptava de comunicar-se amb ell. Que volgués reflexionar volia dir que sospesaria els pros i els contres abans de parlar amb ell. Va escriure el [Críptic 5].

[D’acord. T’espero. Però no triguis més del compte].

L’inspector Hans Faste va rebre la trucada al mòbil quan circulava per Långholmsgatan en direcció al pont de Västerbron per anar cap a la feina divendres al matí. La policia no tenia prou recursos per mantenir el pis de Lundagatan sota vigilància permanent. Van convenir amb un veí del replà, policia jubilat, que el vigilaria.

—La xinesa aquesta acaba de tornar —va dir el veí.

En Hans Faste no s’hauria pogut trobar en un indret més propici. Així és que va fer mitja volta il·legal davant la parada de l’autobús a Heleneborgsgatan, just davant el pont, i va arribar a Lundagatan a través de Högalidsgatan. Va aparcar quan encara no havien passat dos minuts de la trucada, va travessar corrents el carrer i va arribar al pati de l’edifici pel portal.

La Miriam Wu encara era davant la porta del seu pis i s’estava mirant el pany forçat i els precintes, quan va sentir passos per l’escala. Es va girar i va veure que s’acostava un home atlètic i corpulent, de mirada intensa. El va percebre com a hostil, va deixar la bossa de viatge a terra i es va preparar per a una demostració de boxa tai si feia falta.

—Miriam Wu? —va preguntar.

Per a gran sorpresa seva, l’home li va allargar una placa de policia.

—Sí —va respondre la Mimmi—. De què es tracta?

—On has estat tota aquesta setmana?

—Era de viatge. Què ha passat? Que m’han robat?

En Faste se la va mirar fit a fit.

—T’he de demanar que em segueixis a Kungsholmen —va dir posant una mà sobre l’espatlla de la Miriam Wu.

En Bublanski i la Modig van trobar-se amb una Miriam Wu força empipada, escortada fins a la sala d’interrogatoris per en Faste.

—Segui. Sóc l’inspector criminal Jan Bublanski i aquesta és la meva col·lega Sonja Modig. Lamento que ens hàgim vist obligats a fer-la venir d’aquesta manera, però li hem de fer unes quantes preguntes.

—Ah bé. I per què? El seu col·lega no és gaire enraonador.

La Mimmi va moure el dit polze en direcció a en Faste.

—Fa més d’una setmana que l’estem buscant. Ens pot dir on era?

—És clar. Però no en tinc ganes i, pel que jo sé, no n’han de fer res.

En Bublanski va arrufar una cella.

—Torno a casa meva, em trobo la porta esbotzada i barrada amb un precinte de la policia i després un mascle embotit d’anabolitzants m’arrossega fins aquí. M’ho podrien explicar?

—Que no t’agraden els mascles? —va preguntar en Hans Faste.

La Miriam Wu se’l va mirar, desconcertada. En Bublanski i la Modig li van clavar tots dos uns ulls severs.

—¿He d’entendre que durant tota la setmana passada no ha llegit els diaris? Que potser era a l’estranger?

Trasbalsada, la Miriam Wu va començar a sentir-se més insegura.

—No. No he llegit els diaris. He estat a París a veure els meus pares durant quinze dies. Acabo d’arribar de l’estació.

—Ha vingut amb tren?

—No m’agrada l’avió.

—I no ha llegit els titulars dels diaris?

—He vingut amb el tren nocturn i després he agafat el metro.

L’inspector Bombolleta va reflexionar. No tots els diaris del matí obrien titulars amb la Lisbeth Salander. Es va aixecar i va abandonar l’habitació i al cap d’un minut va tornar amb l’edició del dia de Pasqua de l’Aftonbladet, la portada del qual l’ocupava completament la fotografia frontal de la Lisbeth Salander.

La Miriam Wu va estar a punt de vomitar.

Per anar-se’n a la casa de camp de Smådalarö, en Mikael Blomkvist va seguir la descripció que li havia donat en Gunnar Björck, de seixanta-dos anys. Va aparcar i va veure que la «caseta» era una torre moderna amb totes les comoditats, des d’on es veia un racó de la badia de Jungfrufjärden. Va pujar per un caminet de grava i va trucar a la porta. En Gunnar Björck s’assemblava perfectament a la fotografia que en Dag Svensson havia pogut localitzar.

—Bon dia —va dir en Mikael.

—Bon dia, ho ha trobat sense cap problema?

—Cap ni un.

—Passi. Ens instal·larem a la cuina.

—Em sembla molt bé.

En Gunnar Björck semblava que tingués bona salut, però coixejava una mica.

—Estic de baixa per malaltia —va dir.

—Res de greu, espero —va dir en Mikael.

—M’han d’operar d’una hèrnia discal. Vol cafè?

—No, gràcies —va dir en Mikael.

Es va asseure davant la taula, va obrir la cartera i en va treure una carpeta. En Björck se li va asseure al davant.

—La seva cara em sona. Que ens coneixem?

—No —va dir en Mikael.

—Doncs em sembla realment molt familiar.

—Potser m’ha vist als diaris.

—Com es diu?

—Mikael Blomkvist. Sóc periodista, treballo a la revista Millennium.

En Gunnar Björck estava intrigat. Després, les peces del trencaclosques es van anar situant al seu lloc. Kalle Blomkvist. El cas Wennerström. Però encara no lligava caps.

—Millennium. No sabia que féssiu estudis de mercat.

—Només a títol excepcional. Voldria que fes un cop d’ull a aquestes tres fotografies per dir-me quin model prefereix.

En Mikael va desplegar sobre la taula les fotos de tres noies. Una de les fotografies estava copiada d’una pàgina porno d’internet i reproduïda amb la impressora. Les altres dues eren ampliacions en color de fotos de carnet.

En Gunnar Björck es va tornar lívid.

—No ho entenc.

—No? Aquesta és la Lídia Komarova, setze anys, de Minks, a Bielorússia. La del costat és la Myang So Chin, dita també Jo-jo, de Tailàndia. Vint-i-cinc anys. I, per acabar, la Yelena Barasowa, dinou anys, de Tallinn. Va comprar serveis sexuals d’aquestes tres noies i m’agradaria saber quina va preferir. Ho pot considerar com un estudi de mercat.

En Bublanski es va mirar la Miriam Wu amb un ull escèptic i ella va tornar-li la mirada.

—Resumint, vostè pretén que coneix la Lisbeth Salander des de fa una mica més de tres anys. Sense cap contrapartida, la va incloure en el seu contracte d’habitatge aquesta primavera i se’n va anar a viure a una altra banda. Es troben al llit de tant en tant quan ella dóna senyals de vida, però no sap ni on viu, ni en què treballa ni com es guanya les garrofes. I vostè vol que m’ho cregui?

—Tant me fot si no s’ho creu. No he fet res de criminal, jo, i ni a vostè ni a ningú li importa la meva opció de vida i de parella sexual.

En Bublanski va sospirar. Havia acollit la notícia de l’aparició de la Miriam Wu amb una sensació d’alliberament. Per fi, alguna bretxa. Però les respostes que els havia donat ho eren tot menys aclaridores. La veritat és que fins i tot eren particularment estranyes. El problema era que se la creia. Responia amb precisió i sense dubtar. Podia dir exactament en quins llocs i en quins moments havia conegut la Salander i els va descriure amb tanta precisió les circumstàncies que l’havien fet traslladar a Lundagatan que tant en Bublanski com la Modig van pensar que una història tan estranya només podia ser verídica.

En Hans Faste havia assistit a l’interrogatori de la Miriam Wu amb una sensació creixent d’irritació, però havia aconseguit mantenir la boca tancada. Trobava en Bublanski massa tou amb aquell cony de xinesa. Aquella espècie de meuca arrogant exagerava en les explicacions per evitar de respondre l’única pregunta important, a saber, on, me cago en la merda, s’havia amagat la puta dels collons de la Lisbeth Salander.

Però la Miriam Wu no sabia on es trobava la Lisbeth Salander. No tenia ni idea de la seva feina. Mai no havia sentit a parlar de Milton Security. Mai no havia sentit a parlar ni d’en Dag Svensson ni de la Mia Bergman i, per tant, no podia respondre ni una sola pregunta interessant. Ignorava totalment que la Salander estigués sota tutela, que en l’adolescència hagués estat internada d’ofici i que tingués en el seu palmarès tota una colla d’opinions psiquiàtriques tan eloqüents.

Per contra, va confirmar que ella i la Lisbeth Salander havien anat al Molí, que s’havien petonejat en públic i que després havien tornat a Lundagatan, per separar-se l’endemà al matí ben d’hora. Uns quants dies més tard, la Miriam Wu havia agafat el tren fins a París i s’havia perdut tots els titulars dels diaris suecs. A part d’una breu aparició de la Lisbeth per deixar-li les claus del cotxe, no l’havia vista d’ençà d’aquell vespre del Molí.

—Unes claus de cotxe? —va preguntar en Bublanski—. La Salander no en té, de cotxe.

La Miriam Wu va explicar que s’havia comprat un Honda de color granat que estava aparcat davant l’edifici. En Bublanski es va aixecar i es va mirar la Sonja Modig.

—Pots continuar l’interrogatori? —va dir i va abandonar la sala.

Necessitava trobar en Jerker Holmberg i demanar-li una investigació sobre un Honda de color granat. I, sobretot, necessitava tornar-se a trobar tot sol per reflexionar.

En Gunnar Björck, de baixa per malaltia, cap adjunt de la brigada internacional a la Säpo, s’havia tornat del color de cendra d’un fantasma a la seva cuina amb bona vista sobre el mar. En Mikael se’l mirava amb uns ulls negres i pacients. Ara estava convençut que en Björck no tenia res a veure amb els assassinats d’Enskede. Com que en Dag Svensson no havia tingut temps de trobar-lo, en Björck ignorava totalment que ben aviat el seu nom i la seva fotografia apareixerien en un reportatge que informava àmpliament sobre els clients del comerç del sexe.

La contribució d’en Björck es limitava a un sol detall, però així i tot interessant.

Era amic personal de l’advocat Nils Bjurman. S’havien conegut al club de tir de la policia, del qual en Björck era membre actiu des de feia vint-i-sis anys. En una certa època, havia format part del consell d’administració amb en Bjurman. No és que fos una amistat molt profunda, però s’havien trobat dues o tres vegades per sopar plegats.

No, no havia vist en Bjurman des de feia mesos. En la mesura que se’n recordava, l’últim cop havia estat a finals de l’estiu anterior, quan van prendre una cervesa a la terrassa d’un cafè. Lamentava que aquella psicòpata hagués mort en Bjurman, però no tenia cap intenció d’assistir a l’enterrament.

En Mikael es va interrogar sobre aquella coincidència, però al final ho va deixar córrer. En Bjurman devia haver conegut centenars de persones en la seva vida professional i associativa. No era ni inversemblant ni estadísticament estrany que conegués una persona que figurava en els registres d’en Dag Svensson. En Mikael havia descobert que ell mateix coneixia vagament un periodista que també hi figurava.

Calia acabar. En Björck havia passat per totes les fases previsibles. Primer negar-ho tot, després —quan en Mikael li va ensenyar una part de la documentació— còlera, amenaces, intent de corrupció i, finalment, súpliques. En Mikael havia ignorat amb paciència totes les seves reaccions.

—Suposo que s’adona que, si publica tot això, em destrossarà la vida —va dir en Björck finalment.

—Sí —va respondre en Mikael.

—I ho pensa fer igualment.

—Sense cap dubte.

—Per què? Almenys es podria compadir de mi. Estic malalt.

—És interessant sentir com evoques la compassió com a argument.

—No costa gens ser una mica humà.

—Tens raó, amic meu. Et lamentes que destrueixi la teva vida, quan tu no vas dubtar a destruir la vida d’unes quantes noies transgredint la llei. En tenim proves en tres casos. Déu sap quantes més van passar per les teves mans. On era, llavors, la teva caritat humana?

Es va aixecar i va recollir els documents, que va tornar a desar a la cartera de l’ordinador.

—Ja trobaré la sortida tot sol.

Va dirigir-se cap a la porta, però després es va aturar i es va girar de nou cap a en Björck.

—Per cert, has sentit a parlar d’un individu que es diu Zala? —va preguntar.

En Björck se’l va mirar fixament. Continuava estant tan trasbalsat que amb prou feines va sentir les paraules d’en Mikael. El nom de Zala li importava ben poc.

Després els seus ulls es van dilatar.

Zala!

No és possible. Bjurman!

És possible de debò?

En Mikael es va adonar d’aquell canvi i es va atansar a la taula de la cuina.

—Per què em parla d’en Zala? —va dir en Björck. Semblava que hagués tingut un xoc.

—Perquè aquest home m’interessa —va dir en Mikael.

Un silenci compacte es va instal·lar a la cuina. En Mikael podia veure literalment com els engranatges donaven voltes dins el cap d’en Björck. Al final, en Björck va agafar un paquet de tabac de l’ampit de la finestra. Era el primer cigarret que encenia des que en Mikael havia entrat.

—Si jo sabés alguna cosa sobre en Zala… quant val això per a tu? —va dir, amb una mica més d’una sobtada seguretat.

—Depèn del que sàpigues.

En Björck va reflexionar. Els pensaments se li atropellaven dins el cap.

Com podia ser que en Blomkvist estigués al corrent d’en Zalaixenko?

—És un nom que no he sentit des de fa molt de temps —va acabar dient en Björck.

—O sigui que saps qui és —va dir en Mikael.

—Això no ho he dit. Què és el que busques?

En Mikael va dubtar un segon.

—És un dels noms que tinc a la llista d’individus que interessaven a en Dag Svensson.

—Quant val això?

—Quant val què?

—Si et puc portar fins a en Zala… ¿et podries plantejar d’oblidar-me en el vostre reportatge?

En Mikael es va asseure a poc a poc. Després de Hedestad, havia decidit que mai més no regatejaria en cap assumpte. Així doncs, no tenia cap intenció de regatejar amb en Björck i, quan fos l’hora, el denunciaria. Per contra, en Mikael se sabia prou mancat d’escrúpols per jugar un doble joc i tancar un acord amb en Björck. No sentia gens de mala consciència. En Björck era un podrit. Si coneixia el nom d’un possible assassí, la seva feina era intervenir-hi, i no utilitzar aquella informació per mercadejar en benefici propi. En Mikael no tenia cap problema a permetre que en Björck es pensés que tenia una via de sortida si li lliurava informació sobre un altre podrit. Així és que es va ficar la mà a la butxaca de l’americana i va tornar a engegar el dictàfon que havia parat en aixecar-se de la taula.

—Explica’t —va dir.

La Sonja Modig estava furiosa contra en Hans Faste, però en el seu rostre no es distingia res en absolut del que pensava. La continuació de l’interrogatori de la Miriam Wu després que en Bublanski hagués abandonat la sala ho havia estat tot llevat de rigorosa i en Faste havia ignorat totalment les seves mirades plenes de ràbia.

La Modig també estava sorpresa. Mai no li havien agradat ni en Hans Faste ni el seu costat masclista, però l’havia pres per un policia competent. Ara aquella presumpta competència fallava per complet. Era del tot evident que en Faste se sentia provocat per una dona bonica, intel·ligent i obertament lesbiana. I era igualment evident que la Miriam Wu endevinava la irritació d’en Faste i l’alimentava sense gens de pietat.

—O sigui que vas trobar el consolador a la meva calaixera? I quina mena de fantasia et va fer imaginar? —li va preguntar la Miriam Wu amb un petit somriure de curiositat.

En Faste va estar a punt d’explotar.

—Calla i respon la pregunta —va dir en Faste.

—M’has preguntat si l’utilitzo per cardar amb la Lisbeth Salander. I et responc que això no és assumpte teu.

La Sonja Modig va aixecar la mà.

—L’interrogatori de la Miriam Wu s’ha interromput per a una curta pausa a les onze hores i dotze minuts.

La Modig va parar el magnetòfon.

—Sisplau, queda’t aquí, Miriam. Faste, he de parlar un moment amb tu.

La Miriam Wu va somriure amb innocència quan en Faste li va llançar una mirada furiosa i va seguir la Modig cap al passadís. La Modig va girar en rodó i va acostar el nas a dos centímetres del d’en Faste.

—En Bublanski m’ha demanat que continués l’interrogatori amb ella. I el que tu m’hi aportes és exactament igual a zero.

—I què? Aquesta lesbi dels collons és pitjor que una anguila.

—¿Que potser hi ha una mena de simbolisme freudià en la tria d’aquesta metàfora?

—Com?

—Res. Vés a trobar en Curt Bolinder i llança-li algun desafiament ben masclista, o baixa a esbravar-te al pavelló de tir, o fes el que vulguis. Però mantén-te fora d’aquest interrogatori.

—Per què ets així, Modig?

—Estàs sabotejant el meu interrogatori.

—Tant t’atreu que vols interrogar-la tota sola?

La mà de la Sonja Modig va saltar tan ràpidament que ja no va tenir temps de dominar-la. Va ventar un mastegot a en Hans Faste. De seguida mateix va lamentar el seu gest, però aleshores ja era massa tard. Va fer un cop d’ull en els dos sentits del passadís i va constatar que, sortosament, no hi havia hagut testimonis.

D’entrada, en Hans Faste va fer un posat tot sorprès. Després va riure per sota el nas, es va tirar la caçadora a l’espatlla i se’n va anar. La Sonja Modig va estar a punt de trucar-li per excusar-se’n, però després va decidir callar. Va esperar un minut per calmar-se. Tot seguit, se’n va anar a buscar dos cafès a la màquina i va tornar amb la Miriam Wu.

No es van dir res durant un moment. Finalment, la Modig va mirar-se la Miriam Wu.

—Perdona. Probablement és un dels pitjors interrogatoris de tota la història d’aquesta comissaria.

—Deu ser simpàtic poder-lo tenir com a col·lega, aquest paio. Si ho he entès bé, és heterosexual i divorciat, i segur que és ell qui alimenta totes les gracietes sobre els pederastes davant la màquina de cafè.

—És… una espècie de relíquia de no sé on. És tot el que et puc dir.

—No és aquest el teu cas?

—Diguem que jo no sóc homòfoba.

—D’acord.

—Miriam, jo… estem rebentats pencant vint-i-quatre hores des de fa deu dies. Estem cansats i nerviosos. Intentem resoldre un doble crim espantós a Enskede i un assassinat igualment espantós en un pis d’Odenplan. La teva companya està associada a tots dos llocs dels crims. En tenim proves i la busquem per tot el país. Has de comprendre que volem trobar-la a qualsevol preu abans no faci mal a algú o a si mateixa.

—Conec la Lisbeth Salander… No em puc creure que hagi assassinat ningú.

—No t’ho pots creure o no t’ho vols creure? Miriam, no es llança cap ordre de cerca i captura nacional sense tenir-ne raons molt poderoses. Però et puc dir que el meu cap, l’inspector Bublanski, tampoc no està del tot convençut de la seva culpabilitat. Parlem de la possibilitat que hagi pogut tenir un còmplice o que ella s’hi hagi vist ficada de tota una altra manera. Dit això, l’hem de trobar. Tu creus que és innocent, Miriam, però què passarà si t’equivoques? Tu mateixa dius que no saps gran cosa de la Lisbeth Salander.

—No sé què pensar.

—Doncs ajuda’ns a trobar la veritat.

—Estic inculpada per alguna cosa?

—No.

—Així doncs, me’n puc anar d’aquí quan vulgui?

—Teòricament sí.

—Teòricament?

—Continuaràs sent un punt d’interrogació per a nosaltres.

La Miriam Wu va considerar les seves paraules.

—D’acord. Vinga, fes preguntes. Si em fan posar nerviosa, no penso respondre.

La Sonja Modig va tornar a engegar el magnetòfon.





Capítol 20


Divendres, 1 d’abril / Diumenge, 3 d’abril

La Miriam Wu va passar una hora més amb la Sonja Modig. Cap al final de l’interrogatori, en Bublanski va tornar a la sala i va escoltar sense dir res. La Miriam Wu el va saludar educadament, però va continuar parlant amb la Sonja.

Al final, la Modig va mirar en Bublanski i li va preguntar si hi havia més preguntes per fer-li. En Bublanski va fer que no amb el cap.

—Així, doncs, declaro acabat l’interrogatori de la Miriam Wu. És la una del migdia i nou minuts.

Va parar el magnetòfon.

—M’ha semblat entendre que hi ha hagut problemes amb l’inspector Faste —va dir en Bublanski.

—No estava gaire concentrat —va dir la Sonja Modig d’una manera neutra.

—És un carallot —va dir la Miriam Wu.

—L’inspector Faste té molts mèrits però sens dubte no és la persona més indicada per dur a terme l’interrogatori d’una noia —va dir en Bublanski tot mirant-se la Miriam Wu de dret als ulls—. És evident que no li hauria hagut de deixar aquesta tasca. Et prego que em disculpis.

La Miriam Wu va fer un posat sorprès.

—Acceptat. Jo també he estat més aviat malèvola amb vosaltres al començament.

En Bublanski va deixar de banda la seva precisió. Va mirar-la.

—Puc fer-te algunes preguntes ara sense protocol? Vull dir sense el magnetòfon.

—I tant.

—Com més sento a parlar de la Lisbeth Salander, més perplex estic. La imatge que me’n donen les persones que la coneixen és incompatible amb la imatge que es desprèn dels papers i dels documents medicolegals dels serveis socials.

—Ah sí?

—Estaria bé que poguessis respondre directament i sense floritures.

—Som-hi.

—El balanç psiquiàtric que es va establir quan la Lisbeth Salander va complir els divuit anys deixa entendre que està mentalment retardada o disminuïda.

—Ximpleries. La Lisbeth és probablement més intel·ligent que tu i jo sumats.

—Però en canvi no va acabar l’escola, i no hi ha cap butlletí de notes que demostri que sap llegir i escriure.

—La Lisbeth Salander llegeix i escriu molt millor que jo. A vegades es diverteix gargotejant fórmules matemàtiques. Àlgebra pura. Són matemàtiques massa complicades per a mi.

—Matemàtiques?

—Sí, és una mena de hobby que té.

En Bublanski i la Modig no van dir res.

—Un hobby? —va preguntar en Bublanski al cap d’un moment.

—Equacions, em sembla. De fet ni tan sols sé què volen dir tots aquells signes.

En Bublanski va sospirar.

—Els serveis socials van redactar un informe després de ser detinguda al parc de Tantolunden en companyia d’un home gran, quan només tenia disset anys. Se sobreentén que es prostituïa.

—Que la Lisbeth feia de puta? Collonades. No sé res del seu treball, però no em sorprèn gens ni mica sentir que va treballar per a Milton Security.

—I com es guanya la vida?

—No ho sé.

—És lesbiana?

—No. La Lisbeth fa l’amor amb mi, però això no vol dir que sigui homosexual. Crec que ni tan sols està segura de la seva identitat sexual. Jo diria que és bisexual.

—Vosaltres dues fèieu servir manilles i tota aquesta mena d’estris… ¿Vol dir això que la Lisbeth Salander té una inclinació sàdica o com la descriuries?

—Em sembla que ho has entès tot al revés. A vegades fem servir manilles com un joc de rol; això no té res a veure amb el sadisme o la violència i els abusos. És un joc.

—Ha passat mai que fos violenta amb tu?

—No. Més aviat sóc jo qui fa de dominadora en els nostres jocs.

La Miriam va mostrar el seu somriure innocent.

La reunió de la tarda, a les tres, es va acabar amb la primera disputa greu de la investigació. En Bublanski va resumir la situació i va explicar tot seguit que sentia la necessitat d’ampliar les investigacions.

—Des del primer dia, hem concentrat totes les nostres energies a trobar la Lisbeth Salander. És sospitosa en altíssim grau, i amb bases objectives, però la imatge que en tenim troba molta resistència en tots aquells que la coneixen en l’actualitat. Ni l’Armansky, ni en Blomkvist, ni ara la Miriam Wu la veuen com una assassina psicòpata. Per això voldria que eixampléssim una mica la nostra manera de pensar i que comencéssim a reflexionar sobre altres culpables potencials o sobre la possibilitat que la Salander tingui algun còmplice o que hagués estat simplement present quan es van disparar els trets.

La rectificació d’en Bublanski va desencadenar un viu debat en el qual va trobar una ferma oposició per part d’en Hans Faste i de l’Steve Bohman de Milton Security. Tots dos sostenien que l’explicació més senzilla era sovint la més bona i que plantejar-se un segon culpable significava adherir-se obertament a les tesis de la gran conspiració.

—Podria ser que la Salander no estigués sola en el moment dels trets, però no tenim cap rastre de cap còmplice.

—Molt bé, sempre podrem tornar a treure la pista policial d’en Blomkvist! —va dir en Hans Faste asprament.

Només la Sonja Moldig va donar suport a en Bublanski en el debat. En Curt Bolinder i en Jerker Holmberg es van limitar a vagues comentaris. En Niklas Eriksson, de Milton Security, no va obrir la boca durant tota la discussió. Al final, el fiscal Ekström va aixecar la mà.

—Bublanski, suposo que no deus pas pensar a esborrar la Salander de la investigació…

—No, evidentment que no. Tenim les seves empremtes dactilars. Però fins ara hem estat pensant de manera obsessiva en un mòbil que no trobem. Voldria que raonéssim sobre altre pistes eventuals. Podria ser que hi hagués altres persones implicades? ¿Podria ser que tot això, malgrat tot, tingués alguna cosa a veure amb el llibre sobre el comerç del sexe que escrivia en Dag Svensson? En Blomkvist té raó quan diu que unes quantes de les persones esmentades en el llibre tenen motius per matar.

—I com penses procedir? —va demanar l’Ekström.

—Voldria que dos de vosaltres es decantessin cap a d’altres assassins alternatius. Sonja… i tu, Niklas, ho fareu plegats.

—Jo? —va preguntar en Niklas Eriksson tot sorprès.

En Bublanski l’havia escollit perquè era el més jove de la sala i qui sap si el més apte per acceptar un raonament no del tot ortodox.

—Treballaràs amb la Modig. Recupereu tot el que sabeu i mireu de trobar el que ens hem perdut. Faste, tu, en Curt Bolinder i en Bohman, continueu buscant la Salander. És la prioritat absoluta.

—Què haig de fer, jo? —va preguntar en Jerker Holmberg.

—Tu et concentraràs en l’advocat Bjurman. Examina el seu pis una altra vegada. Comprova si se’ns ha escapat alguna cosa. Preguntes?

Ningú no tenia preguntes.

—Bé. Continuarem mantenint la discreció sobre la reaparició de la Miriam Wu. Podria tenir altres coses a explicar-nos i no vull que els mitjans se li tirin al damunt.

El fiscal Ekström va ratificar el pla d’en Bublanski.

—Bé —va dir en Niklas Eriksson mirant-se la Sonja Modig—. Ets tu que ets policia, de manera que tu decideixes què hem de fer.

Eren al passadís de davant la sala de reunions.

—Em sembla que començarem anant a parlar una altra vegada amb en Mikael Blomkvist —va dir ella—. Però primer he de parlar un moment amb en Bublanski. Som divendres a la tarda i jo no treballo ni dissabte ni diumenge. Això vol dir que no arrencarem fins dilluns. Fes servir el cap de setmana per pensar en tot el que tenim.

Van dir-se adéu. La Sonja Modig va entrar al despatx d’en Bublanski en el moment en què aquest s’acomiadava del fiscal Ekström.

—Tens un minut?

—Seu.

—En Faste m’ha fet enrabiar tant que no m’he pogut aguantar.

—M’ha dit que l’havies agredit. Em sembla que ja entenc el que ha passat. Per això he vingut a presentar les meves disculpes a la Miriam.

—M’ha dit que volia quedar-me a soles amb la Miriam perquè m’atreia.

—Preferiria que no entréssim en detalls. Però això reuneix tots els requisits d’un assetjament sexual. Em sembla. Vols presentar una denúncia?

—Li he clavat una bona bufa. Ja n’hi ha prou.

—D’acord. Si ho entenc bé, t’ha tret de polleguera.

—Exactament.

—En Hans Faste té un problema amb les dones de caràcter.

—Ja me n’he adonat.

—I tu ets una dona de caràcter i una excel·lent policia.

—Gràcies.

—De tota manera, m’agradaria que paressis d’apallissar-me el personal.

—No tornarà a passar… D’això, avui no he tingut temps d’examinar la taula d’en Dag Svensson a Millennium.

—És un retard que ja teníem. Torna-te’n a casa i aprofita bé el cap de setmana. Dilluns hi podràs tornar amb forces renovades.

En Niklas Eriksson es va parar a l’estació central a prendre un cafè al George. Se sentia estranyament desmoralitzat. Tota la setmana havia estat esperant que la Lisbeth Salander fos detinguda d’un moment a l’altre. Si oposava resistència en el moment de la detenció, amb una mica de sort algun policia compassiu podria fins i tot farcir-la de plom.

I aquella fantasia li agradava.

Però la Salander continuava encara en llibertat. I no solament això, sinó que ara en Bublanski també s’empescava la història dels altres culpables possibles. La situació no evolucionava en el bon sentit.

I, per si no se li feia ja prou insuportable haver d’estar subordinat a l’Steve Bohman —aquell paio era el més avorrit i el més mancat d’imaginació que es pogués trobar a Milton—, vet aquí que ara, a més, estava subordinat a la Sonja Modig.

De fet, era ella qui qüestionava més la pista Salander i probablement qui havia fet dubtar en Bublanski. Va preguntar-se si aquell tipus que batejaven amb el nom de Bombolleta no tenia algun embolic amb aquella mossa imbècil. No hauria estat gens sorprenent. Ella el feia seguir com un xaiet. De tots els policies implicats en la investigació, només en Faste tenia els pebrots de dir el que pensava.

En Niklas Eriksson va reflexionar.

Al matí, ell i en Bohman havien tingut una breu entrevista amb l’Armansky i en Fräklund a Milton. Una setmana d’investigació no havia donat cap resultat i l’Armansky estava frustrat davant el fet que ningú no semblava haver trobat cap explicació als assassinats. En Fräklund havia deixat caure la idea que Milton Security havia de replantejar-se la utilitat de la missió —hi havia altres tasques més urgents per a Bohman i Eriksson que no pas proporcionar una ajuda gratuïta a les forces de l’ordre.

L’Armansky s’ho va pensar un moment i després va decidir que en Bohman i l’Eriksson continuarien encara durant una setmana. Si llavors no hi havia resultats, interromprien el projecte.

Altrament dit, en Niklas Eriksson tenia una pròrroga d’una setmana abans no es tanqués la porta de la investigació. Però dubtava sobre el camí a seguir.

Un moment més tard, va agafar el mòbil i va trucar a en Tony Scala, un periodista freelance que en general escrivia ximpleries en una revista per a homes i amb qui en Niklas Eriksson s’havia trobat diverses vegades. Després de l’intercanvi de salutacions, li va anunciar que tenia informacions relatives a la investigació sobre els crims d’Enskede. Li va explicar com de sobte s’havia trobat una altra vegada al bell mig de la investigació policial més candent des de feia anys. Com és lògic, l’Scala va picar l’ham, ja que allò podia significar feina per a un diari més important. Van quedar que es veurien una hora més tard i van triar el cafè Aveny, a Kungsgatan.

El tret més important de la personalitat d’en Tony Scala era que estava gras.

Molt gras.

—Si vols que et passi informació, t’he de posar un parell de condicions.

—Vinga, digues!

—Primer, Milton Security no ha de ser esmentada en el text. El nostre paper és merament consultiu i, si Milton hi aparegués, qualsevol podria començar a sospitar que jo era a l’origen de la filtració.

—Així i tot ja és una mena de notícia bomba que la Salander hagués treballat per a Milton.

—De dona de fer feines i altres coses així —va tallar-lo l’Eriksson—. Això no té res de notícia bomba.

—D’acord.

—Segon, hauràs de redactar els teus papers de manera que sembli que darrere de la filtració hi ha una dona.

—Per què?

—Per allunyar les sospites de mi.

—Bé. Què em pots passar?

—La companya lesbiana de la Salander acaba de reaparèixer.

—Ostres! Vols dir la mossa que figurava al contracte del pis de Lundagatan i que havia desaparegut?

—La Miriam Wu. Què te’n sembla?

—Collonut. I on era?

—A l’estranger. Diu que ni tan sols havia sentit a parlar dels assassinats.

—Que és sospitosa d’alguna cosa?

—No, almenys de moment. L’han interrogat avui i l’han deixat anar fa tres hores.

—Bé. I tu creus la seva història?

—Jo crec que és una impostora de pebrots. Sap alguna cosa.

—Estic apuntant.

—Comprova el seu passat. Almenys tenim agafada una tia que es dedica al sexe sadomaso amb la Salander.

—I ho saps del cert, això?

—Ho va confessar durant l’interrogatori. A l’escorcoll del pis, se li van trobar unes manilles, vestits de cuiro, fuets i tota la pesca.

Allò dels fuets era una mica exagerat. D’acord, era fins i tot una mentida, però aquella bacona xinesa segur que també hi havia jugat, amb els fuets.

—Ho dius de debò? —va fer en Tony Scala.

En Paolo Roberto formava part dels últims usuaris que van abandonar la biblioteca a l’hora de tancar. S’havia passat tota la tarda llegint fil per randa tot el que s’havia escrit sobre la cacera de la Lisbeth Salander.

En sortir a Sveavägen, es va sentir descoratjat i trasbalsat. Tenia gana. Va entrar en un McDonald’s, va demanar una hamburguesa i es va instal·lar en un racó.

Lisbeth Salander, una triple assassina. No s’ho podia creure. No pas aquella mossa fràgil i completament guillada. La qüestió era saber si se n’havia d’ocupar. I en aquest cas, per fer què exactament?

La Miriam Wu havia agafat un taxi per tornar a Lundagatan i havia entrat al seu pis, renovat de feia poc, per contemplar el desastre. Li havien buidat els armaris, els prestatges, les capses i els calaixos de la calaixera, i n’havien examinat el contingut. Hi havia pols per a les empremtes dactilars per tot el pis. Els seus objectes sexuals particularment íntims havien estat amuntegats damunt el llit. Pel que va poder veure, no hi faltava res.

La primera mesura va ser trucar a un serraller de Södermalm perquè li instal·lessin un pany nou. El manyà vindria abans d’una hora.

Va engegar la cafetera i es va asseure enmig del desastre tot movent el cap.

Lisbeth, Lisbeth, es pot saber on t’has ficat?

Va obrir el mòbil i va intentar trucar al número de la Lisbeth, però només li va sortir el missatge que deia que no s’hi podia posar. Es va estar una bona estona a la taula de la cuina i va intentar de posar ordre en els seus pensaments. La Lisbeth Salander que ella coneixia no era cap assassí malalt mental, però d’altra banda la Miriam tampoc no la coneixia tan bé. Ben cert que la Lisbeth era apassionada al llit, però quan se li girava l’humor també es podia mostrar freda com el glaç.

Es va dir que no decidiria el que pensava creure’s fins que no hagués vist la Lisbeth i n’hagués obtingut una explicació. Tot d’una li van venir unes ganes terribles de plorar, de manera que es va posar a fer endreça convulsivament.

A les set del vespre ja tenia un pany nou i un pis amb el seu aspecte habitual.

Es va dutxar i es va instal·lar a la cuina, vestida amb una bata oriental de seda negra i or, quan van trucar a la porta. Va anar a obrir i es va trobar cara a cara amb un home excepcionalment gras, bastant deixat i mal afaitat.

—Hola, Miriam, sóc en Tony Scala, periodista. Podries respondre’m algunes preguntes?

Anava acompanyat d’un fotògraf que li va engegar un flaix en plena cara.

La Miriam es va plantejar d’aviar-li un dropkick i un cop de colze al nas, però va tenir la presència d’esperit suficient per comprendre que allò provocaria fotografies encara més saboroses.

—¿Te’n vas anar de viatge amb la Lisbeth Salander? ¿Que saps on és, ara?

La Miriam Wu va clavar un cop a la porta i va tancar-la amb pany i clau. En Tony Scala va aixecar la placa basculant de la bústia i va parlar-li pel forat.

—Miriam, tard o d’hora hauràs de parlar amb els diaris. Jo t’hi puc ajudar.

Llavors ella va ajuntar els dits de la mà formant una porra i amb totes les seves forces la va deixar caure sobre la placa basculant. En Tony Scala va llançar un crit de dolor. Tot seguit, se’n va anar corrents a la seva habitació i es va estirar damunt el llit tancant els ulls.

Lisbeth, quan t’enxampi, t’estrangulo.

Després de la seva visita a Smådalarö, en Mikael Blomkvist va passar la tarda a casa d’un altre dels clients que en Dag Svensson havia tingut la intenció de delatar.

Al final de la setmana ja en portava fets sis dels trenta-set noms. L’últim esmentat era un jutge jubilat que vivia a Tumba i que havia presidit casos de prostitució diverses vegades. Aquell jutge malparit, i això en un cert sentit era reconfortant, no va negar els fets, ni va amenaçar, ni va invocar la compassió. Al contrari, va reconèixer sense embuts que oi tant que s’havia tirat algunes putes de l’Est. No, no se’n penedia. La prostitució era un ofici honorable i considerava que havia fet un servei a les noies sent-ne client.

En Mikael es trobava a l’altura de Liljeholmen quan la Malou Eriksson li va trucar cap a les deu del vespre.

—Hola —va dir-li la Malou—. ¿Has vist la pàgina web d’aquesta merda de diari sensacionalista?

—No, què?

—La companya de la Lisbeth Salander acaba de tornar.

—Què? Qui?

—La Miriam Wu, la lesbiana que viu al seu pis de Lundagatan.

Wu, va pensar en Mikael.

Salander-Wu al rètol de la porta.

—Gràcies. Hi vaig de seguida.

La Miriam Wu va acabar desconnectant el telèfon fix i apagant el mòbil. A dos quarts de vuit del vespre, la notícia ja havia sortit publicada a les pàgines web dels diaris del matí. Poc després, ja li trucava l’Aftonbladet i, tres minuts més tard, qui li demanava un comentari era l’Expressen. A la televisió, l’Aktuellt va oferir les notícies sense anomenar la Miriam, però a les nou del vespre ja havien mirat d’entrevistar-la setze repòrters, com a mínim, de diferents mitjans.

Van trucar a la porta un parell de vegades. La Miriam Wu no va obrir i va deixar apagats tots els llums del pis. Estava d’un humor propens a trencar els morros al proper periodista que vingués a emprenyar-la. Finalment, va connectar el telèfon mòbil i va trucar a una amiga seva que vivia a Hornstull, un trajecte que podia fer a peu, i li va demanar si podia anar a dormir a casa seva.

Va franquejar el portal que donava a Lundagatan menys de cinc minuts abans que en Mikael Blomkvist hagués aparcat i hagués trucat inútilment a casa seva.

En Bublanski va trucar a la Sonja Modig poc després de les deu del matí de dissabte. Ella havia dormit fins a les nou i tot seguit havia estat fent gresca una estona amb la canalla fins que el marit se’ls va endur a la botiga de la vora per fer-hi les compres setmanals de caramels i altres porqueries.

—Que has llegit els diaris d’avui?

—No. M’he despertat encara no fa una hora i m’he dedicat als nens. Que ha passat alguna cosa?

—Hi ha algú del nostre equip que filtra informacions a la premsa.

—Sempre ho hem sabut. Algú ja va filtrar l’informe medicolegal de la Salander ja fa uns quants dies.

—Aquest va ser el fiscal Ekström.

—Ah sí?

—Sí. Evidentment. Encara que no ho reconegui mai. Mira d’exacerbar l’interès perquè això ja li convé. Però aquest cop no és el mateix. Un tal Tony Scala, periodista, va parlar amb un policia que li va proporcionar tot d’informació sobre la Miriam Wu. Entre altres coses, detalls del que va dir a l’interrogatori d’ahir. Coses que vam decidir que ens quedaríem per a nosaltres. I ara, de cop, l’Ekström està enfurismat.

—Oh, merda.

—El periodista no anomena ningú. La font és descrita com una persona que ocupa una «posició central en la investigació».

—Me cago en… —va dir la Sonja Modig.

—En un lloc de l’article, queda clar que es tracta d’una dona.

La Sonja Modig va guardar silenci durant vint segons, el temps necessari perquè aquesta dada fes el seu camí per dintre seu. Era l’única dona de la investigació.

—Bublanski… no he dit ni una sola paraula a cap periodista. No he parlat d’aquesta investigació amb ningú fora del passadís. Ni tan sols amb el meu marit.

—Et crec. I no m’ha passat pel cap ni un segon que aquestes filtracions vinguessin de tu. Però dissortadament això és el que pensa el fiscal Ekström. I qui està de guàrdia aquest cap de setmana és en Hans Faste, que naturalment no s’està gens ni mica d’abonar-s’hi amb les seves insinuacions.

La Sonja Modig es va sentir de cop i volta completament desballestada.

—I què passarà ara?

—L’Ekström exigirà que se t’aparti de la investigació mentre s’examina l’acusació.

—Tot plegat és una cosa de bojos. Com podré demostrar que…

—No hauràs de demostrar res. És l’investigador que ho haurà de demostrar.

—Ja ho sé, però… merda. Quant de temps necessitarà aquesta investigació?

—Ja s’ha produït.

—Com?

—T’he fet una pregunta. Tu has contestat que no has filtrat cap informació. Així és que la investigació interna ja s’ha acabat i només em queda redactar-ne un informe. Ens veurem dilluns a les nou al despatx de l’Ekström per passar revista a tot això.

—Gràcies, Bublanski.

—De res.

—Hi ha un problema.

—Ja ho sé.

—Si la filtració no ve de mi, vol dir que surt d’algú altre de l’equip.

—I qui proposes?

—Espontàniament, tindria la temptació de dir d’en Faste… però sense creure-m’ho de debò.

—Jo més aviat sóc del teu parer. Però a vegades pot arribar ser un autèntic imbècil, i ahir estava sincerament furibund.

A en Bublanski li agradava molt passejar si feia bo o si tenia una mica de temps.

Era una de les rares formes d’exercici físic que es concedia. Vivia a Katarina Bangata, a Södermalm, no gaire lluny de la redacció de Millennium, ni gaire lluny de Milton Security, on havia treballat la Lisbeth Salander, i tampoc no gaire lluny de Lundagatan, on ella havia viscut. A més, podia anar a peu a la sinagoga de Sankt Paulsgatan. La tarda de dissabte, va sortir a fer un tomb i va anar a visitar tots aquells llocs.

Al començament de la passejada, va acompanyar-lo la seva dona Agnès.

Estaven casats des de feia vint-i-tres anys i ell li havia estat fidel tots aquells anys sense cap desviació.

Es van aturar un moment a la sinagoga i van parlar amb el rabí. En Bublanski era jueu polonès, mentre que la família de l’Agnès —àmpliament exterminada a Auschwitz— era originària d’Hongria.

Després de la sinagoga, es van separar —l’Agnès havia d’anar a comprar, mentre que el seu marit preferia continuar la passejada. Sentia la necessitar d’estar tot sol i de fer un tomb per rumiar una mica sobre aquella investigació tan dificultosa. Va passar pel seu sedàs particular totes les mesures que havia adoptat d’ençà que la investigació havia aterrat a la seva taula el matí del Dijous Sant, és a dir, ja feia nou dies, i no hi va saber trobar gaires negligències.

Deixant de banda, és clar, l’error de no haver enviat algú immediatament a la redacció de Millennium per inspeccionar la taula d’en Dag Svensson. Quan per fi va decidir-se a fer-ho —ell mateix va procedir a la inspecció—, en Mikael Blomkvist ja havia fet endreça i s’havia emportat el que havia volgut.

Un altre error era que la investigació hagués passat de llarg del cotxe que la Lisbeth Salander s’havia comprat. Així i tot, en Jerker Holmberg havia informat que el cotxe no contenia res d’interessant. Així, doncs, deixant de banda aquell cotxe oblidat, la investigació era tan pulcra com calia esperar.

Es va parar davant un quiosc de Zinkensdamm i va mirar tot pensarós la capçalera d’un diari. Havien reduït la fotografia de carnet de la Lisbeth Salander a la grandària d’una vinyeta, petita però així i tot reconeixible, a l’angle superior, i havien posat l’accent en notícies més fresques.

LA POLICIA ES DECANTA PER UNA BANDA DE LESBIANES SATÀNIQUES

Va comprar el diari i el va fullejar fins a la pàgina presidida per una fotografia de cinc noies al final de l’adolescència, vestides de negre, caçadores de cuiro clavetejades, texans foradats i samarretes de màniga curta la mar d’ajustades. Una de les noies esgrimia una bandera amb un pentagrama i una altra mostrava l’índex i el dit petit. Va llegir el peu de foto.

La Lisbeth Salander freqüentava un grup de death metal que tocava en clubs petits. El 1996, el grup retia homenatge a Church of Satan i la seva cançó d’èxit es titulava «Etiquette of Evil».

No s’esmentava el nom de les Evil Fingers i els seus rostres havien estat difuminats. Això no obstant, els qui coneixien les membres del grup de rock reconeixerien les noies sense cap problema.

Les dues pàgines següents se centraven en la Miriam Wu i estaven il·lustrades amb la fotografia d’un show al Berns, en què ella havia participat. Ensenyava els pits i portava un barret d’oficial rus. La foto estava feta en contrapicat. Com havien fet amb les noies de les Evil Fingers, el seu rostre també havia estat difuminat. Se l’esmentava com «la dona de trenta-un anys».

La jove amiga de la Salander, autora de textos sobre les lesbianes i el sadomasoquisme, és coneguda en els bars de moda d’Estocolm. No ha intentat amagar que lligava amb dones i que li agradava dominar la seva parella.

El repòrter fins i tot havia trobat una tal Sara a qui, si és que era veritat el que deia, l’amiga de la Salander havia tirat l’ham. L’amiguet de la Sara s’havia sentit «pertorbat» per aquells intents. L’article deixava establert que es tractava d’una variant feminista tèrbola i elitista en la perifèria del moviment gai i que s’expressava entre d’altres en un «bondage workshop» arran del Dia de l’Orgull Gai. Pel que fa a la resta, el text es basava en unes citacions d’un article de la Miriam Wu de sis anys enrere i que es podia qualificar eventualment de provocador, que ella havia publicat en un fanzine feminista i que un periodista havia descobert. En Bublanski va llegir el text en diagonal i va llançar tot seguit aquell tabloide en una paperera.

Va reflexionar un moment sobre en Hans Faste i la Sonja Modig. Dos investigadors competents. Però en Faste creava problemes. Atacava els nervis de la gent. En Bublanski va comprendre que havia de tenir una conversa amb en Faste, però li costava creure que les filtracions de la investigació vinguessin d’ell.

En aixecar els ulls, va descobrir que es trobava a Lundagatan, davant la porta de l’edifici de la Lisbeth Salander. Un acte irreflexiu, però al capdavall revelador.

Aquella dona el feia estar perplex.

Va pujar els esglaons que portaven a la part de dalt de Lundagatan i es va estar una bona estona repenjat a la barana rumiant al voltant de la història d’en Mikael Blomkvist, segons la qual la Salander hauria estat víctima d’una agressió. Aquella història tampoc no portava enlloc. Ningú no ho havia denunciat, no tenien cap nom ni les senyes de ningú. En Blomkvist pretenia que no havia pogut veure el número de la matrícula de la furgoneta que havia fugit d’aquell indret.

Això sempre que aquella història hagués tingut lloc realment.

Altrament dit, un altre carreró sense sortida.

En Bublanski va mirar-se l’Honda de color granat que havia estat aparcat durant tot aquell temps al carrer. Tot d’una, va veure en Blomkvist que avançava cap a la porta de l’immoble.

La Miriam Wu es va despertar tard al matí, embolicada entre els llençols, i va estar a punt de tenir un atac de pànic quan es va asseure al llit i va descobrir una habitació desconeguda.

S’havia agafat tota aquella atenció mediàtica com una excusa per trucar a una amiga i demanar-li hospitalitat. Però no deixava de ser una fugida, ho veia ben clar, i és que en el fons havia tingut por que, tot d’un plegat, la Lisbeth Salander hagués vingut a trucar a la porta.

L’interrogatori de la policia i els articles dels diaris l’havien afectat més del que s’havia pensat. Era ben cert que havia decidit no jutjar la Lisbeth fins que aquesta no li hagués pogut explicar tot el que havia passat, però malgrat tot ja havia començat a considerar-la culpable.

Va fer un cop d’ull a la Vicktoria Viktorsson, trenta-set anys, coneguda com a Doble-V i lesbiana al cent per cent. Jeia de bocaterrosa i remugava en somnis. La Miriam Wu es va esmunyir cap al bany i es ficar sota la dutxa. Tot seguit va sortir per anar a buscar el pa. Però, a la caixa de la botiga propera al cafè Cinnamon, al Verkstadsgatan, els seus ulls van topar amb els titulars dels diaris. Se’n va anar corrents a refugiar-se un altre cop dins el pis de la Doble-V.

En Mikael Blomkvist va anar més enllà de l’Honda de color granat i es va aturar davant l’edifici de la Lisbeth Salander, va teclejar el codi i va desaparèixer. Va ser fora de la vista un parell de minuts i després va tornar a sortir al carrer. No hi havia ningú a la casa? En Blomkvist va mirar en els dos sentits del carrer, aparentment indecís. En Bublanski l’observava tot pensatiu.

En Bublanski estava inquiet perquè, si en Blomkvist havia mentit sobre l’agressió a Lundagatan, això feia suposar que estava practicant un joc que, en el pitjor dels casos, podia significar que era còmplice dels crims, d’una manera o d’una altra. Però si deia la veritat —i no hi havia cap motiu per posar en dubte la seva paraula—, significava que hi havia una equació amagada en tot aquell drama.

Significava que hi havia altres actors diferents dels que eren visibles i que el crim podia acabar sent molt més complicat que el que havia comès una noia malalta mental, afectada per una crisi de bogeria.

Quan en Blomkvist es va començar a moure en direcció cap a Zinkensdamm, en Bublanski el va cridar. L’home es va parar, va veure el policia i va anar a trobar-lo.

Van encaixar al peu dels esglaons.

—Hola, Blomkvist. Busques la Lisbeth Salander?

—No. Busco la Miriam Wu.

—No hi és. Els diaris han estat informats per no sé qui en el sentit que ja havia reaparegut.

—Tenia res per explicar?

En Bublanski va mirar-se atentament en Mikael Blomkvist. En Kalle Blomkvist.

—Caminem plegats una estona? —va dir en Bublanski—. Necessito un cafè.

Van passar davant de l’església de Högalid en silenci. En Bublanski va portar-lo al cafè Lillasyster, al pont de Liljeholmen, on va demanar un expresso doble amb una culleradeta de llet freda, mentre que en Mikael prenia un cafè amb llet. Es van instal·lar a la secció de fumadors.

—Fa molt de temps que no tenia un cas tan frustrant com aquest —va dir en Bublanski—. ¿Puc parlar-ne amb tu sense que demà al matí n’hagi de llegir la meitat a l’Expressen?

—Jo no treballo pas per a l’Expressen.

—Ja saps què vull dir.

—Bublanski, jo no crec que la Lisbeth sigui culpable.

—I ara estàs portant a terme la teva investigació personal, no? És per això que t’anomenen Kalle Blomkvist?

En Mikael va somriure.

—Em sembla que a tu et diuen inspector Bombolleta.

En Bublanski va mostrar un somriure glaçat.

—Per què creus que la Salander no és culpable?

—La veritat és que no sé res sobre el seu tutor, però simplement ella no tenia cap motiu per matar en Dag i la Mia. Sobretot la Mia. La Lisbeth no pot veure els homes que no estimen les dones i la Mia justament estava a punt de denunciar tota una colla de puters. El que feia la Mia era exactament dins el registre del que la Lisbeth hauria fet. Té una ètica.

—No me n’acabo de sortir de fer-me’n una imatge. ¿És un cas psiquiàtric greu o una investigadora competent?

—La Lisbeth és diferent. Es terriblement asocial, però no hi ha definitivament res dins el seu cap que no vagi a l’hora. Al contrari, diria que és més intel·ligent que tu i que jo.

En Bublanski va sospirar. En Mikael Blomkvist parlava com la Miriam Wu.

—Sigui com sigui, l’hem de detenir. No puc entrar en detalls, però tenim proves que demostren que es trobava al lloc dels fets i ella personalment està relacionada amb l’arma del crim.

En Mikael va aprovar-ho amb el cap.

—Suposo que això vol dir que hi heu trobat les seves empremtes dactilars. Però això no vol pas dir que hagués disparat.

En Bublanski va assentir-hi.

—En Dragan Armansky també en té dubtes. És massa prudent per dir-ho amb franquesa, però ell també mira de confirmar la seva innocència.

—I tu? Què en penses, tu?

—Jo sóc un policia. Detinc la gent i els interrogo. En aquest moment, la situació de la Lisbeth Salander presenta un aspecte més aviat fosc. S’han condemnat assassins amb indicis força més minsos que aquests.

—No has contestat la meva pregunta.

—No ho sé. Si ella fos innocent… ¿qui, segons tu, tindria interès a matar tant el seu tutor com els teus dos amics?

En Mikael va treure un paquet de tabac i va allargar-lo a en Bublanski, que va fer que no amb el cap. Ell no volia mentir a la policia i suposava que havia de dir alguna cosa a propòsit de les seves reflexions sobre l’home que anomenaven Zala.

Hauria de parlar també del comissari Gunnar Björck, de la Säpo.

Però en Bublanski i els seus col·legues també tenien accés al material d’en Dag Svensson que contenia la mateixa carpeta [ZALA]. Tot el que havien de fer era llegir-ho. I en lloc d’això avançaven com un buldòzer i revelaven tots els detalls íntims de la Lisbeth Salander als diaris.

Tenia una idea, però no sabia fins on el portaria. No volia anomenar en Björck abans d’estar-ne segur. Zalaixenko. Vet aquí el lligam tant amb en Bjurman com amb en Dag i la Mia. L’únic problema era que en Björck no havia explicat res.

—Deixa’m que aprofundeixi una mica més, i et donaré una teoria alternativa.

—Sense cap pista contra la policia, espero.

En Mikael va somriure.

—No. No encara. Què ha dit la Miriam Wu?

—Si fa no fa el mateix que tu. Elles dues mantenien una relació.

Va sotjar la reacció d’en Mikael.

—Això no és cosa meva —va dir en Mikael.

—La Miriam Wu i la Salander es van fer durant tres anys. La Miriam no sabia res sobre el passat de la Salander, no sabia ni tan sols on treballa. Costa de creure, és clar. Però em penso que deia la veritat.

—La Lisbeth és terriblement reservada —va dir en Mikael.

Van guardar silenci un moment.

—Tens el número de la Miriam Wu?

—Sí.

—Me’l pots donar?

—No.

—Per què?

—Mikael, es tracta d’una investigació de la policia. No necessitem investigadors privats amb teories estrafolàries.

—Jo encara no en tinc, de teories. Però crec que la resposta a l’enigma es troba en el material d’en Dag Svensson.

—Probablement trobaràs el número de la Miriam Wu sense gaires problemes fent un petit esforç.

—Probablement. Però el més senzill és demanar-lo a algú que ja el té, com ara tu.

En Bublanski va sospirar. En Mikael es va sentir tot d’una terriblement empipat amb ell.

—¿És que els policies són més intel·ligents que aquesta gent normal que tu anomenes investigadors privats? —va preguntar.

—No, no ho crec. Però la policia té una formació i la seva feina consisteix justament a investigar crims.

—Les persones privades també tenen una formació —va dir en Mikael lentament—. I a vegades passa que un investigador privat està més dotat que un policia a l’hora d’investigar crims.

—Això ho dius tu.

—N’estic convençut. Agafa el cas d’en Joy Rahman. Uns policies van tancar els ulls sense moure el cul durant cinc anys, mentre que en Rahman era innocent i estava engarjolat per l’assassinat d’una vella. Encara ara estaria tancat si una mestra no hagués dedicat uns quants anys a una investigació seriosa. Va fer-ho sense cap dels recursos de què tu disposes. I no sols va demostrar que era innocent, sinó que va poder assenyalar un individu que, segons tots els indicis, era el veritable assassí.

—El cas Rahman s’havia convertit en una història de punt d’honor. El fiscal es negava a escoltar els fets.

En Mikael Blomkvist va contemplar llargament en Bublanski.

—Bublanski… Et diré una cosa. En aquests moments, el cas Salander també s’ha convertit en una història de punt d’honor. T’asseguro que ella no va matar en Dag i la Mia. I ho demostraré. Et trobaré un assassí alternatiu i, quan això passi, escriuré un article que a tu i els teus col·legues us resultarà molt desagradable de llegir.

De retorn cap a casa, en Bublanski va sentir la necessitat de debatre l’assumpte amb Déu, però en comptes d’anar-se’n a la sinagoga, va fer cap a l’església catòlica de Folkungagatan. Es va arribar fins a un dels bancs del fons de tot i allí es va estar tranquil·lament assegut durant més d’una hora. Com a jueu, teòricament no hi tenia res a fer, dins una església, però era un indret encalmat que visitava sovint quan necessitava posar ordre en els seus pensaments. Considerava l’església com un lloc tan bo com qualsevol altre per reflexionar, i estava segur que Déu no hi tindria res a dir. A més, hi havia una gran diferència entre el catolicisme i el judaisme. Ell anava a la sinagoga perquè buscava la companyia d’altres persones. Els catòlics, en canvi, anaven a l’església perquè volien trobar-se en pau amb Déu.

L’església invitava al silenci i imposava que tothom deixés tranquils els visitants.

Va pensar en la Lisbeth Salander i en la Miriam Wu. I va rumiar sobre el que l’Erika Berger i en Mikael Blomkvist segur que li havien ocultat. Estava convençut que sabien alguna cosa sobre la Salander que encara no li havien explicat. Es va preguntar quina «recerca» havia efectuat la Lisbeth Salander per a en Mikael Blomkvist. Per un moment va dir-se que la Salander havia treballat per a en Blomkvist poc temps abans que ell fes públic el cas Wennerström, però va acabar eliminant aquesta possibilitat. La Lisbeth Salander no tenia simplement cap lligam amb aquella mena de drames i semblava inqüestionable que havia contribuït a la recerca amb alguna cosa de valor. Fos quina fos la seva competència com a investigadora sobre les persones. En Bublanski estava preocupat.

No li agradava aquella certesa absoluta que tenia en Mikael Blomkvist sobre la innocència de la Salander. Que ell mateix, com a policia, es veiés assaltat pels dubtes era una cosa —al cap i la fi, dubtar era el seu ofici. Però que en Mikael Blomkvist li llancés aquell repte com a investigador privat n’era tota una altra.

En realitat, no li agradaven els investigadors privats, que normalment solien elaborar teories conspiradores, molt bones per proveir de grans titulars els diaris però que la majoria de les vegades eren la font d’un treball suplementari, totalment inútil, per als policies.

Vet aquí que aquella investigació sobre un assassinat s’estava convertint en la més eixelebrada que hagués fet mai. Sentia que, d’una manera o d’una altra, havia perdut els papers. I és que la investigació d’un crim ha de seguir un encadenament de conseqüències lògiques.

Quan es troba apunyalat un noi de disset anys a Mariatorget, cal establir quines bandes de skinheads o quines colles de joves s’arrossegaven una hora abans per aquell costat de la plaça i de Södra Station. Hi ha els amics, els coneguts, els testimonis i, en un temps força breu, també els sospitosos.

Quan un home de quaranta-dos anys és abatut per tres trets de pistola en un bar de Skärholmen i es descobreix que era un paio de la màfia iugoslava, cal mirar de trobar qui, entre els nouvinguts més petits, intenta agafar el control del contraban de tabac.

Quan es troba estrangulada al seu pis una dona de vint-i-sis anys d’un entorn respectable i amb una vida endreçada, cal mirar de trobar qui era el seu amiguet o la darrera persona amb qui ella va parlar al cafè la vigília al vespre.

En Bublanski havia dut a terme tantes investigacions d’aquest tipus que les hauria pogut fer dormint.

I tan bé que havia començat la investigació que tenien entre mans! Al cap de poques hores ja havien trobat un sospitós principal. La Lisbeth Salander encaixava perfectament en aquell rol —un cas psiquiàtric atestat que havia conegut crisis de violència incontrolables tota la seva vida. Concretament, només quedava pescar-la i obtenir-ne unes confessions o, segons les circumstàncies, enviar-la a alguna cel·la de parets encoixinades. Després, tot havia descarrilat.

Resultava que la Salander no vivia a la seva adreça. Tenia amics com ara en Dragan Armansky i en Mikael Blomkvist. Tenia una relació amb una lesbiana notòria que s’entregava al sexe amb unes manilles i que desencadenava l’apassionament dels diaris en una situació per si mateixa ja prou inflamada. Tenia 2,5 milions de corones al seu compte bancari i cap treball conegut. I ara en Blomkvist es deixava caure amb unes teories sobre el tràfic de dones i altres conspiracions —i, en la seva qualitat de periodista cèlebre, tenia el poder real de crear un caos complet en la investigació per mitjà d’un sol article ben col·locat.

I, sobretot, el principal sospitós era impossible de trobar, per molt que no aixequés un pam de terra, tingués un físic ben particular i tatuatges per tot el cos.

Aviat faria dues setmanes d’ençà dels assassinats i no tenien ni la més petita sospita d’algun rastre que els indiqués on es trobava.

En Gunnar Björck, cap adjunt de la Säpo i de baixa per malaltia per una hèrnia discal, s’havia passat vint-i-quatre hores ben miserables des que en Mikael Blomkvist havia franquejat la seva porta. Se li havia instal·lat a l’esquena un dolor sord i permanent. L’home havia caminat amunt i avall per la casa que li havien deixat, incapaç de relaxar-se i de prendre cap iniciativa. Havia mirat de reflexionar, però les peces dels trencaclosques es negaven a col·locar-se al seu lloc.

No aconseguia entendre l’extensió i els límits d’aquella història.

Quan va saber la notícia de l’assassinat d’en Nils Bjurman, l’endemà del descobriment del cos de l’advocat, es va esgarrifar. Però no es va sentir gaire sorprès quan la Lisbeth Salander va ser assenyalada quasi immediatament com a sospitosa principal i va començar-ne la persecució. Havia escoltat amb atenció cada paraula pronunciada per la televisió i havia sortit a comprar tots els diaris que havia pogut trobar, i havia llegit fil per randa i a consciència els diversos articles.

No dubtava ni un segon que la Lisbeth Salander fos una malalta mental i una dona capaç de matar. No havia tingut cap raó per qüestionar la seva culpabilitat o les conclusions de la investigació de la policia —al contrari, tot el que ell sabia sobre la Lisbeth Salander indicava que era una psicòpata dement. Va estar a punt de telefonar per contribuir a la investigació amb bons consells, o almenys per controlar que el cas es portés d’una manera correcta, però després es va acabar dient que aquell cas ja no el concernia. Ja no era de la seva incumbència i hi havia gent prou competent per administrar adequadament aquell assumpte. Això sense comptar que una trucada telefònica per la seva banda podria suscitar l’atenció indesitjable que justament tractava d’evitar. De manera que va acabar relaxant-se i ja només va anar seguint les informacions a distància.

Tanmateix, la visita d’en Mikael Blomkvist havia capgirat totalment la seva tranquil·litat. Mai no li havia passat pel cap que l’orgia mortífera de la Salander pogués tenir res a veure amb ell —és a dir, que una de les víctimes fos un periodista de merda que es proposava denunciar-lo davant de tot Suècia.

I encara s’havia imaginat menys que el nom d’en Zala hagués de ressorgir com una granada sense espoleta enmig d’aquella història, i encara menys que tot que en Mikael Blomkvist conegués aquell nom. Tot plegat era tan inversemblant que desafiava la lògica més elemental.

L’endemà de la visita d’en Mikael, va agafar el telèfon per trucar al seu excap, de setanta-vuit anys i domiciliat a Laholm. Necessitava mirar de comprendre la història sense deixar entendre que li trucava per altres raons que la d’una simple curiositat i una inquietud professional. La conversa va ser relativament curta.

—Sóc en Björck. M’imagino que has llegit els diaris.

—En efecte. La noia ha tornat a aparèixer.

—I no ha canviat gaire.

—Però això ja no té res a veure amb nosaltres.

—O sigui que no creus que…

—No, no ho crec. Tot això ja està mort i enterrat. Ningú no ho relacionarà.

—Però es tracta d’en Bjurman i no de cap altre. Suposo que no va ser per casualitat que es va convertir en el seu tutor.

Va haver-hi un silenci a l’altre extrem de la línia.

—No, no va ser per casualitat. Fa tres anys, va semblar que era una bona pensada. Qui hauria pogut preveure tot el que ha passat?

—Què és el que sabia, en Bjurman?

El seu excap va riure per sota el nas.

—Saps prou bé com era. No era precisament un actor nat.

—Vull dir… coneixia el lligam? ¿Hi ha alguna cosa en els seus papers que podria conduir a…?

—No, és clar que no. Entenc el que vols saber, però no has de patir gens. La Salander sempre ha estat un factor incontrolable en tota aquesta història. Ens ho vam muntar perquè en Bjurman obtingués la plaça, però era únicament perquè ens convenia tenir com a tutor algú que no perdéssim de vista. Valia més això que no pas algun element desconegut. Si ella hagués xerrat, segur que ens hauria vingut a veure. Ara tot plegat s’acaba de la millor manera possible.

—Com?

—Bé, no? Quan tot s’hagi acabat, la Salander tornarà a anar a l’hospital psiquiàtric per molt de temps.

—Suposem que sí.

—Doncs, llavors no cal patir. Pots tornar tranquil·lament a la teva baixa per malaltia.

Però això era justament el que en Gunnar Björck no aconseguia fer de cap manera. Per culpa d’en Mikael Blomkvist. Es va instal·lar a la taula de la cuina i va contemplar la badia de Jungfrufjärden procurant de resumir la seva pròpia situació.

Estava amenaçat per dos costats.

En primer lloc, en Mikael Blomkvist el denunciaria com a puter. Corria un risc imminent d’acabar la seva carrera de policia enxampat per una infracció a la llei sobre el comerç del sexe.

Però, en segon lloc, el més greu era que en Mikael Blomkvist anava darrere d’en Zalaixenko. D’una manera o d’una altra, en Zalaixenko estava barrejat en la història. La qual cosa conduiria cap a en Björck una altra vegada.

El seu excap semblava convençut que no hi podia haver res de comprometedor en els papers deixats per en Bjurman. S’equivocava. Hi havia l’informe de 1991. I era ell, en Gunnar Björck, qui l’havia proporcionat a en Bjurman.

Va intentar visualitzar la trobada amb en Bjurman més de nou mesos abans.

Havien quedat de veure’s a la ciutat vella. En Bjurman li havia trucat una tarda a la feina i li havia proposat que fessin una cervesa plegats. Van parlar del tir amb pistola i d’altres coses, però en realitat en Bjurman s’havia posat en contacte amb ell per una raó molt concreta. Necessitava un favor. Va fer-li preguntes sobre en Zalaixenko…

En Björck es va aixecar i es va acostar a la finestra de la cuina. Aquell dia havia begut una mica massa. Més del compte, fins i tot. Què li havia demanat, en Bjurman?

—Ara que hi penso… tinc un cas en què ha tornat a treure el cap un vell conegut.

—Ah sí?, i qui és?

—L’Aleksandr Zalaixenko. Te’n recordes?

—I tant que sí. No és ningú que es pugui oblidar fàcilment.

—Què se n’ha fet?

Teòricament, allò no era cosa d’en Bjurman. Hi havia motius fins i tot de malfiar-se d’en Bjurman només pel sol fet de formular la pregunta… si no hagués existit la circumstància concreta que en Bjurman era el tutor de la Lisbeth Salander.

Va dir que necessitava el vell informe. I jo l’hi vaig donar.

Havia comès un error monumental. Havia suposat que en Bjurman ja n’estava al corrent —el contrari era simplement impensable. I en Bjurman havia presentat les coses com un simple intent de fer drecera en aquella terrible lentitud burocràtica on tot estava segellat com a top secret i es necessitaven mesos i mesos de tramitació.

Sobretot en un assumpte que tenia a veure amb en Zalaixenko.

Li vaig donar l’informe, que continuava segellat com a top secret. Però en Bjurman tenia una raó justa i comprensible i ell no era un home a qui es pogués engegar així com així. Potser era un imbècil, d’acord, però mai no havia estat un bocamoll. I, al cap i a la fi, quines conseqüències podia tenir donar-li allò… tants anys després?

En Bjurman l’havia ben engalipat. Li havia fet la impressió que es tractava de pures formalitats i de simple burocràcia. Com més hi pensava, més convençut estava que en Bjurman li havia deixat caure les seves paraules amb una perfecta exactitud i amb una extrema prudència. Què buscava? I per què la Salander l’havia mort?

Aquell dissabte, en Mikael Blomkvist encara va anar a Lundagatan quatre vegades més amb l’esperança de topar amb la Miriam Wu, però ella continuava brillant per la seva absència.

Va passar bona part del dia al Bar-Cafè de Hornsgatan amb el seu iBook i va tornar a llegir els correus electrònics d’en Dag Svensson a l’adreça millennium.se, així com el contingut de la carpeta que havia anomenat [ZALA]. Les últimes setmanes abans dels assassinats, en Dag Svensson havia dedicat cada vegada més temps a fer recerques sobre en Zala.

En Mikael hauria donat qualsevol cosa per poder trucar a en Dag Svensson i preguntar-li per què el fitxer [Irina P.] es trobava a la carpeta sobre en Zala.

L’única conclusió plausible que en Mikael en podia treure era que en Dag sospitava que en Zala era l’autor de la mort de la Irina.

Cap a les cinc de la tarda, en Bublanski li va trucar de sobte per donar-li el número de telèfon de la Miriam Wu. En Mikael no comprenia què era el que havia empès el policia a canviar de parer d’aquella forma, però així que va tenir el número va anar telefonant cada mitja hora. No va ser fins a les onze de la nit que, després d’haver connectat el seu mòbil, ella li va respondre. La conversa va ser breu.

—Bona nit, Miriam. Em dic Mikael Blomkvist.

—I tu qui ets? També em vols tocar els pebrots, tu?

—Sóc periodista, treballo per a una revista que es diu Millennium.

La Miriam Wu va expressar-li els seus sentiments amb molt de vigor.

—Ah, sí. En Blomkvist. Molt bé, doncs, fes-te fotre, periodista dels collons!

Després va interrompre la conversa abans que en Mikael hagués tingut l’oportunitat d’obrir la boca per explicar-li el que volia. Interiorment, ell va maleir en Tony Scala i va provar de tornar-li a trucar. No va contestar. Com a últim recurs, li va enviar un SMS al mòbil.

Sisplau. És important.

No l’hi va respondre.

Ja tard a la nit del dissabte al diumenge, en Mikael va apagar l’ordinador, es va despullar i es va ficar al llit. Se sentia frustrat, i li hauria agradat que l’Erika Berger fos amb ell.





Quarta Part


Terminator mode

Del 24 de març al 8 d’abril

L’arrel d’una equació és un nombre que, substituint la incògnita, fa de l’equació una identitat.

Es diu que l’arrel satisfà l’equació. Per resoldre una equació, cal determinar-ne totes les arrels. Quan una equació és satisfeta per tots els valors imaginables de les incògnites, es parla d’identitat.

(a + b)2 = a2 + 2ab + b2





Capítol 21


Dijous Sant, 24 de març / Dilluns, 4 d’abril

La Lisbeth Salander va passar la primera setmana de la seva fugida ben lluny de tots els fets més dramàtics. S’estava tranquil·lament al seu pis de Fiskaregatan, a Mosebacke. Tenia el mòbil apagat i n’havia tret la targeta SIM. No pensava tornar a utilitzar mai més aquell telèfon. Anava seguint amb uns ulls cada vegada més esbatanats els titulars de les pàgines web dels diaris i les emissions dels noticiaris de la televisió.

Va descobrir, molt enfadada, la seva foto de carnet llançada per internet i aviat convertida en una icona de totes les notícies d’actualitat de la televisió. En aquella foto semblava ben bé que estigués boja.

Després de tants anys d’esforç per esdevenir una persona anònima, s’havia vist transformada en la persona més coneguda i més pública del regne. Amb una agradable sorpresa, es va adonar que la recerca a escala nacional d’una noia baixeta sospitosa d’un triple assassinat era un dels esdeveniments més sensacionals de tot l’any gairebé al mateix nivell que els abusos sexuals i financers i el crim perpetrat pel guru de la secta de Knutby. Va seguir els comentaris i les explicacions en els mitjans de comunicació, amb les celles reflexivament arrufades, fascinada de veure com unes actes estampades amb un segell de secret i relatives a les seves dificultats mentals semblaven ara accessibles a tothom en totes les redaccions. Un titular li va fer ressuscitar vells records enterrats.

INTERROGADA PER ACTE VIOLENT A GAMLA STAN

Un reporter jurídic de l’agència TT havia superat els seus competidors fent córrer una còpia de la investigació medicolegal que es va fer després que la Lisbeth hagués estat detinguda per haver estampat el peu a la gola d’un passatger a l’estació de metro de Gamla Stan.

La Lisbeth recordava molt bé aquell incident del metro. Tornava cap a casa de la seva família d’acollida temporal a Hägersten. A Rådmansgatan, un home que no coneixia de res i que semblava perfectament sobri havia pujat al comboi i l’havia clissat immediatament. Ella va saber més tard que es deia Karl Evert Blomgren, que tenia cinquanta-dos anys i que era un antic jugador de bandy domiciliat a Gävle. Mentre el vagó era mig buit, es va asseure al costat d’ella i la va començar a assetjar. Li va posar la mà sobre el genoll i va intentar iniciar una conversa amb ella de l’estil: «T’afluixo 200 cuques si véns a casa meva». Com que ella l’ignorava i no li responia, l’home es va anar fent cada vegada més pesat i ja la va tractar de bandarra. Que ella continués sense respondre-li i que canviés de seient a Centralen no va semblar que el refredés gens ni mica.

El metro ja arribava a Gamla Stan quan la va envoltar amb els braços per darrere i li va ficar la mà per sota del jersei, al mateix temps que li anava xiuxiuejant que era una puta. A la Lisbeth Salander no li agradava que un perfecte desconegut la qualifiqués de puta a dins del metro. Així és que s’hi va tornar amb un cop de colze a l’ull i després es va apuntalar amb les dues mans damunt d’una barra i li va plantar el taló sobre l’arrel del nas. L’home va sagnar abundosament.

Ella hauria tingut la possibilitat d’escapar-se del vagó quan el metro es va parar a l’estació, però com que anava vestida de punk amb els cabells tenyits de color blau, un amic de l’ordre se li va llançar al damunt i la va blocar fins que va venir la policia.

Va maleir el seu sexe i la seva poca alçada. Si hagués estat un noi, ningú no hauria gosat tirar-se-li al damunt.

Mai no es va preocupar d’explicar per què havia estampat el peu a la gola d’en Karl Evert Blomgren. Creia que era perfectament inútil intentar explicar qualsevol cosa a una autoritat amb uniforme. Per principi, es negava fins i tot a respondre a les preguntes dels psicòlegs quan es ficaven al cap que havien d’avaluar el seu estat mental. Sortosament, altres passatgers havien seguit el desenvolupament dels fets, entre els quals una dona intractable de Härnösand que va resultar ser una diputada centrista. La dona va aportar de manera immediata el seu testimoni, dient que en Blomgren havia escomès la Salander abans que ella l’ataqués. Més tard, es va comprovar que en Blomgren ja tenia dues condemnes per atemptat al pudor i el fiscal va decidir arxivar les diligències. Però allò no va significar pas que s’interrompés la investigació social, que va tenir com a resultat poc temps després que el tribunal de primera instància decidís declarar incapaç la Lisbeth Salander. De manera que es va trobar sotmesa a la tutela d’en Holger Palmgren, primer, i d’en Nils Bjurman, després.

I ara, tots aquells detalls íntims i protegits pel secret professional es trobaven a la xarxa a la vista de tothom. Els seus fulls de servei es veien completats per unes descripcions acolorides sobre tots els conflictes que havia conegut amb el seu entorn d’ençà de l’escola primària, i sobre el seu internament en una clínica de psiquiatria infantil a l’inici de l’adolescència.

El diagnòstic que els mitjans feien de la Lisbeth Salander variaven segons les edicions i els diaris. A vegades era descrita com a psicòtica i a vegades com a esquizofrènica amb greus tendències cap a la mania persecutòria. Tots els diaris la descrivien com a mentalment retardada —ni tan sols havia pogut assimilar els ensenyaments de l’escola i n’havia sortit sense butlletí de notes. El públic no podia sinó constatar que estava desequilibrada i que tenia una perillosa propensió a la violència.

Quan els mitjans van descobrir que la Lisbeth Salander era amiga de la lesbiana notòria Miriam Wu, es va desencadenar un linxament en tota regla per part d’uns quants diaris. La Miriam Wu s’havia donat a conèixer en el show de Benita Costa durant el Dia de l’Orgull Gai, un espectacle provocador en el qual la Mimmi havia estat fotografiada ensenyant els pits, amb pantalons de cuiro amb tirants i amb unes botes envernissades i amb talons d’agulla. D’altra banda, havia escrit uns articles en una revista gai citada freqüentment pels diaris i havia estat entrevistada diverses vegades per la seva participació en diferents shows. La combinació lesbiana/assassina en sèrie/sexe sadomaso era aparentment imbatible per augmentar els tiratges.

Uns quants diaris van evocar la possibilitat que la tesi de la Mia Bergman, que tractava del comerç del sexe, hagués pogut empènyer la Lisbeth Salander a cometre els crims, ja que, segons els serveis socials, era una prostituta.

Al final de la setmana, els mitjans de comunicació van descobrir que la Salander també havia tingut lligams amb una banda de noies que flirtejaven amb el satanisme. El grup es deia les Evil Fingers i allò va incitar un periodista cultural mascle d’una certa edat a escriure un llarg text sobre la inestabilitat de la joventut i els perills que s’amagaven pertot arreu, des de la cultura skinhead fins al hip-hop.

En aquells moments, el públic ja estava fart de notícies sobre la Lisbeth Salander. Si s’hi afegien les afirmacions que apareixien en els diferents mitjans, la policia estava perseguint una lesbiana psicòtica membre d’una banda de devots satànics que preconitzava el sexe sadomasoquista i odiava la societat en general i els homes en particular. Com que la Salander havia estat a l’estranger durant l’any anterior, no es podien excloure tampoc uns certs vincles internacionals.

Només una sola vegada, la Lisbeth Salander va reaccionar amb una espècie d’emoció davant d’allò que el remoreig dels mitjans anava vehiculant. Un titular va cridar-li l’atenció.

«LI TENÍEM POR». Ens amenaçava de matar-nos, diuen els seus professors i companys.

Qui parlava era una antiga professora, una tal Birgitta Miåås, actualment pintora sobre seda, que s’esplaiava parlant d’una Lisbeth Salander que havia amenaçat els seus companys de classe i explicava que fins i tot els professors li tenien por.

La Lisbeth s’havia topat efectivament amb la Miåås. La seva coneixença, però, no havia estat d’una gran puresa.

Es va mossegar el llavi inferior i va calcular que en aquella època tenia onze anys. Recordava la Miåås com una llastimosa substituta de matemàtiques que s’havia entestat a plantejar-li una pregunta que ella ja havia respost correctament, però que era falsa si havien de fer cas al manual. En realitat, el manual s’equivocava, la qual cosa, a parer de la Lisbeth, hauria hagut de ser evident per a tothom. Però la Miåås estava cada cop més entossudida i la Lisbeth s’havia anat mostrant cada cop menys disposada a discutir la qüestió. Al final, s’havia quedat sense moure’s, amb la boca formant una ratlla fina amb el llavi inferior un xic enfora fins que la Miåås, totalment frustrada, va agafar-li per l’espatlla i la va sacsejar per atreure la seva atenció. La Lisbeth s’hi va tornar llançant el seu llibre al cap de la Miåås, cosa que va motivar un enrenou apreciable. L’altra li va escopir i li va donar puntades de peu per tots costats, mentre les seves companyes de classe intentaven dominar-la.

Aquell article disposava d’un gran espai en un diari del vespre i deixava lloc també a algunes citacions col·locades com a peu de foto d’un requadre que ensenyava un dels antics alumnes de la seva classe posant davant l’entrada de la seva escola d’aquella època. El noi en qüestió es deia David Gustavsson i ara es feia dir assistent financer. Pretenia que els alumnes tenien por de la Lisbeth Salander perquè un dia «va proferir amenaces de mort». La Lisbeth recordava en David Gustavsson com un dels seus més grans perseguidors de l’escola, un noi cepat brutal dotat d’un quocient intel·lectual mínim i que no deixava escapar ni una sola oportunitat per repartir injúries i cops de colze pels passadissos. Una vegada l’havia atacada darrere del gimnàs en la pausa del dinar i, com de costum, ella es va defensar. Físicament, no tenia cap opció davant d’ell, però creia que valia més morir que no pas capitular. L’incident s’havia desbordat i un gran nombre d’alumnes es van aplegar al seu voltant per veure com en David Gustavsson pegava a la Lisbeth Salander sense aturador. Allò els va divertir fins a un cert punt, però aquella idiota no comprenia el seu propi interès, es quedava a terra i ni tan sols es posava a plorar o a demanar pietat.

Al cap d’una estona, els mateixos alumnes ja no podien suportar més aquell espectacle. En David era tan superior i la Lisbeth tan indefensa que en David va començar a recollir punts negatius. Havia començat una cosa que no sabia pas com acabar. Al final, va ventar a la Lisbeth un parell de bons cops de puny, un dels quals li va obrir el llavi i l’altre li va tallar l’alè. Els altres alumnes van abandonar-la feta un manyoc miserable darrere del gimnàs i van desaparèixer rient per la cantonada de l’edifici.

La Lisbeth Salander va tornar a entrar al gimnàs a curar-se les ferides. I dos dies després, va tornar amb un bat de beisbol. Enmig del pati, el va deixar caure sobre el cap d’en David, damunt l’orella. Quan va ser a terra, gairebé estabornit, li va repenjar el bat sobre la gola, se li va inclinar al damunt i li va xiuxiuejar que, si mai la tornava a tocar, el mataria. En aquell moment, els adults es van adonar que havia passat alguna cosa, i van portar en David a la infermeria, mentre que la Lisbeth va haver de comparèixer davant el director per rebre el veredicte: càstig, anotació en el seu expedient i prossecució de les investigacions socials.

Durant quinze anys, la Lisbeth no havia tornat a pensar en la Miåås o en en Gustavsson. Va apuntar-se mentalment que, quan tingués una mica més de temps, caldria controlar quines eren les seves actuals ocupacions.

Tot allò que s’escrivia sobre la Lisbeth Salander l’havia convertit en una celebritat nacional. El seu passat era examinat i disseccionat i després publicat amb tota mena de detalls, des de les crisis a l’escola primària fins a l’internament a la clínica psiquiàtrica infantil de Sankt Stefan, a prop d’Uppsala, on havia passat més de dos anys.

Va aixecar l’orella quan el metge en cap, Peter Teleborian, va ser entrevistat a la televisió. Tenia vuit anys més que la darrera vegada que la Lisbeth l’havia vist, arran de les deliberacions del tribunal de primera instància que va declarar-la incapaç. Tenia unes grans arrugues al front i es va rascar el masclet tot girant-se cap al repòrter per explicar, molt preocupat, que estava obligat pel secret professional i que, per tant, no podia parlar d’una pacient en particular. Tan sols podia dir que la Lisbeth Salander era un cas molt complicat que exigia atencions qualificades, i que el tribunal havia decidit, en contra de la seva recomanació, sotmetre-la a tutela i inserir-la a la societat en lloc de continuar-li donant els tractaments que necessitava en una institució. Era un escàndol, va sostenir en Teleborian. Va lamentar que haguessin mort tres persones a conseqüència d’aquell error de càlcul. I de passada ho va aprofitar per denunciar els nombrosos retalls en els pressupostos de la psiquiatria que el govern havia aprovat en els darrers decennis.

La Lisbeth va observar que cap diari no revelava que la forma de tractament més habitual en el servei de psiquiatria infantil tancat que dirigia el Dr. Teleborian era col·locar «els pacients agitats i difícils» en una sala que deien «privada d’estímuls». Aquella habitació estava moblada amb una llitera amb corretges. El pretext científic era que els infants moguts no havien de rebre «estímuls» que poguessin desencadenar les crisis.

Ja de més gran, ella va descobrir que hi havia un altre terme per a aquella cosa.

Privació sensorial. Exposar presoners a una privació sensorial era catalogat com a inhumà per la convenció de Ginebra. Era un element recurrent en les experiències de rentat de cervell a les quals se solien lliurar periòdicament diferents dictadures.

Hi havia documents que demostraven que els presoners polítics que havien confessat tota mena de crims fantasiosos durant els processos de Moscou dels anys trenta havien sofert tractaments d’aquella mena.

Quan va veure el rostre d’en Peter Teleborian a la televisió, el cor de la Lisbeth es va transformar en un gran glaçó. Va preguntar-se si encara es devia continuar posant aquella mateixa loció tan immunda per a després de l’afaitat. Havia estat responsable del que era definit com una teràpia. Ella mai no havia comprès què esperaven d’ella, a part que d’una manera o d’una altra havia de rebre un tractament i esdevenir conscient dels seus actes. La Lisbeth va entendre ràpidament que una «pacient agitada i difícil» significava una pacient que posava en qüestió el raonament i els coneixements d’en Teleborian.

En aquella mateixa avinentesa, la Lisbeth Salander va descobrir que el mètode terapèutic més corrent en matèria de malalties mentals al segle XVI encara era practicat a Sankt Stefan al llindar del segle XXI.

S’havia passat gairebé la meitat del seu temps a Sankt Stefan lligada sobre la llitera a l’habitació «privada d’estímuls». Era aparentment una mena de rècord.

En Teleborian mai no l’havia tocada sexualment. No l’havia tocada mai fora d’alguns contextos absolutament innocents. Només una vegada, com una amonestació, li havia posat la mà damunt l’espatlla mentre ella estava lligada en el seu aïllament.

Es va preguntar si les marques de les seves dents encara eren visibles en la falange del dit petit d’en Teleborian.

Tot plegat havia adquirit el caire d’un duel en què en Teleborian tenia totes les cartes a la mà. El mètode de la Lisbeth havia estat atrinxerar-se i ignorar totalment la seva presència a l’habitació.

Tenia dotze anys quan dues dones policies la van traslladar a Sankt Stefan. Era algunes setmanes després que Tot el Mal s’hagués esdevingut. Ho recordava tot fins al més petit detall. D’entrada, va creure que tot s’arreglaria d’una manera o d’una altra. Va mirar d’explicar la seva versió als policies, a les assistents socials, al personal de l’hospital, a les infermeres, metges, psicòlegs i fins i tot a un pastor que volia que pregués amb ell. Quan es va veure asseguda al darrere del cotxe de la policia i que travessaven el Wenner-Gren Center en ruta cap a Uppsala, encara no sabia on la portaven. Ningú no l’havia informat. Va ser aleshores quan va començar a sospitar que no s’arreglaria res de res.

Va intentar explicar-ho a en Peter Teleborian.

El resultat de tots aquells esforços va ser que la nit dels seus tretze anys, estigués lligada sobre la llitera.

En Peter Teleborian era sense discussió el sàdic més immund i més abjecte que la Lisbeth Salander havia conegut en tota la seva vida. Als seus ulls, superava de molt en Bjurman. En Bjurman havia estat un viciós brutal, però al final ella havia pogut tornar a controlar-lo. En Peter Teleborian, en canvi, estava a cobert, amagat darrere d’una cortina de papers, d’estimacions, de mèrits universitaris i de xerrameca psiquiàtrica. Cap, absolutament cap dels seus actes no podia ser mai denunciat o criticat.

L’Estat li havia encarregat la missió de lligar les nenes desobedients amb corretges.

I cada vegada que lligava la Lisbeth Salander d’esquena i li estrenyia l’arnès i ella topava amb la seva mirada, podia llegir la seva excitació. Ho sabia. I ell sabia que ella ho sabia. El missatge s’havia transmès.

La nit dels seus tretze anys, va decidir que mai més no intercanviaria ni la més petita paraula amb en Peter Teleborian ni amb cap altre psiquiatre o doctor de les coses del cap. Era el regal d’aniversari que es va fer. Va mantenir la seva promesa.

I sabia que allò havia emprenyat en Peter Teleborian, i que allò, més que cap altra cosa, havia contribuït a fer que nit rere nit fos lligada amb l’arnès. Aquell preu, però, estava disposada a pagar-lo.

Ho va aprendre tot sobre el control de si mateixa. Ja no tenia crisis i ja no llançava objectes al seu voltant els dies en què la treia del seu aïllament.

Però als metges no els parlava.

En canvi, parlava educadament i sense restriccions amb les infermeres, el personal de la cantina i les dones de la neteja. Algú se’n va adonar. Una amable infermera de nom Carolina, per a qui la Lisbeth va agafar un cert afecte, li va preguntar un bon dia per què actuava d’aquella manera.

Per què no parles amb els metges?

Perquè mai no escolten el que els dic.

La resposta no era espontània. Era la seva manera de comunicar-se malgrat tot amb els metges. Sabia molt bé que cada comentari per la seva banda era incorporat al seu expedient i atestava d’aquella manera que el seu silenci era el fruit d’una decisió racional.

L’últim any a Sankt Stefan, la Lisbeth va ser posada cada vegada menys sovint a la cel·la d’aïllament. I quan això es produïa, era sempre quan havia fet enfadar en Peter Teleborian, cosa que aconseguia sempre tan bon punt ell li posava els ulls al damunt. Ell intentava constantment trencar el seu silenci obstinat i forçar-la a reconèixer que ell existia.

Un dia, en Teleborian va decidir administrar-li un tipus de tranquil·litzant que feia que li costés de respirar i de pensar, cosa que al seu torn li havia generat una angoixa. Llavors es va negar en rodó a prendre aquell medicament, d’on va venir la decisió de fer-li empassar els comprimits a la força tres cops al dia.

La seva resistència havia estat tan violenta que el personal s’havia vist obligat a subjectar-la autoritàriament, a obrir-li la boca i tot seguit fer-li empassar. La primera vegada, la Lisbeth es va ficar immediatament els dits a la gola i va vomitar el dinar sobre l’auxiliar més propera. El resultat va ser que aleshores la lligaven per fer-li engolir les pastilles. La Lisbeth hi va respondre aprenent a vomitar sense haver-se de ficar els dits a la boca. La violència del seu rebuig i la feina suplementària que allò implicava per al personal van desembocar en la interrupció d’aquella provatura.

Acabava de complir quinze anys quan la van traslladar a Estocolm i la van posar en acollida amb una família. El canvi la va agafar de sorpresa. En aquella època, en Peter Teleborian ja no era el metge en cap de Sankt Stefan i la Lisbeth Salander estava convençuda que aquella era l’única raó del seu sobtat alliberament. Si en Teleborian ho hagués pogut decidir tot sol, encara estaria lligada a la llitera en ple aïllament.

I ara el tornava a veure a la televisió. Es va preguntar si ell esperava tenir-la de bell nou com a pacient, o si ja era massa gran per satisfer les seves fantasies. La seva oposició a la decisió del tribunal de no internar-la va ser eficaç i va despertar la indignació de la reportera que l’entrevistava, però que aparentment no tenia ni la més petita idea de les preguntes que se li haurien hagut de fer. Ningú no es podia permetre contradir en Peter Teleborian. El metge en cap precedent de Sankt Stefan s’havia mort després. El jutge del tribunal de primera instància que havia presidit el cas Salander, i que hauria hagut d’assumir en part el paper de dolent en el drama, estava jubilat. Es negava a fer declaracions a la premsa.

La Lisbeth va trobar un dels textos més desconcertants a les pàgines web d’un diari local del centre de Suècia. Va llegir el text tres vegades abans d’apagar l’ordinador i encendre un cigarret. Es va asseure en un coixí a l’ampit de la finestra i va contemplar l’enllumenat públic nocturn amb una sensació de resignació.

«ÉS BISEXUAL», DIU AMIGA D’INFANTESA La dona de vint-i-sis anys que és perseguida per tres assassinats és descrita com una persona solitària i replegada en ella mateixa, amb grans dificultats d’adaptació a l’escola. Malgrat nombrosos intents de socialitzar-la, sempre va quedar-ne al marge.

«Era ben clar que tenia greus problemes amb la seva identitat sexual», recorda la Johanna, que va ser una de les seves rares amigues més properes a l’escola.

«Ben aviat ja va fer-se evident que era diferent i que era bisexual. Nosaltres passàvem ànsia per ella».



El text continuava descrivint alguns episodis que la Johanna recordava. La Lisbeth va arrufar les celles. Per la seva banda, no aconseguia recordar aquells episodis, ni que hagués tingut cap amiga que es digués Johanna. Realment, no arribava a recordar que mai hagués tingut ningú que es pogués qualificar d’amic proper i que hauria intentat integrar-la a la societat del temps de l’escola.

El text era vague sobre l’època en què aquells episodis haurien hagut de tenir lloc, però concretament ella havia abandonat l’escola a dotze anys. Allò volia dir que la seva companya d’infantesa tan amoïnada hauria descobert la seva bisexualitat en el primer any de l’escola!

En el daltabaix desencadenat de textos delirants al llarg de la setmana, l’entrevista de la Johanna va ser la que va afectar-la més. Era tan manifestament fabricada… O bé el periodista havia caigut en una mitomania completa, o bé s’ho havia inventat tot de cap a cap. Va memoritzar-ne el nom i va inscriure’l a la llista dels futurs objectes d’estudi.

Fins i tot els reportatges compassius, tenyits d’un punt de crítica envers el sistema, amb titulars com ara «Una errada de la societat» o bé «Mai no va rebre l’ajuda que necessitava», no arribaven a disminuir el seu paper com a enemic públic número u —una assassina que, en una crisi de bogeria, havia executat tres ciutadans honorables.

La Lisbeth va llegir les interpretacions de la seva vida amb una certa fascinació i va observar una llacuna molt clara en els coneixements del públic. A despit d’un accés aparentment il·limitat als detalls més íntims de la seva vida, marcats amb el segell del secret, els mitjans de comunicació havien passat completament de llarg de Tot el Mal, que havia tingut lloc just abans dels tretze anys. El coneixement de la seva vida anava del parvulari fins a onze anys i després recomençava quan, als quinze anys, l’havien alliberada de la clínica de psiquiatria infantil i l’havien posat en acollida amb una família.

Aparentment, algú al si de la investigació de la policia anava proveint d’informacions els mitjans, però per raons que la Lisbeth Salander ignorava havia decidit ometre Tot el Mal. Allò la intrigava. Si la policia estava tan interessada a subratllar la seva tendència a una violència extrema, llavors aquella investigació constituïa la càrrega més aclaparadora de tot el seu expedient, molt superior a totes les bestieses del pati de l’escola. Es trobava a l’origen del seu trasllat a Uppsala i del seu internament a Sankt Stefan.

El diumenge de Pasqua, la Lisbeth va començar a establir una visió de conjunt de la investigació de la policia. Les dades dels mitjans li van proporcionar una bona imatge dels participants. Va prendre nota que el fiscal Ekström dirigia la investigació preliminar, i que en general era ell qui parlava en les rodes de premsa.

La investigació sobre el terreny pròpiament dita era dirigida per l’inspector criminal Jan Bublanski, un home dotat d’un lleuger excés de pes i vestit amb una americana mal tallada, que ajudava l’Ekström en algunes conferències de premsa.

Uns quants dies més tard, va poder identificar la Sonja Modig, l’única policia femenina de l’equip i la que havia descobert el cos d’en Bjurman. Es va apuntar els noms de Hans Faste i Curt Bolinder, però no va detectar en Jerker Holmberg, que no figurava en cap reportatge. Per a cada individu, va crear una carpeta a l’ordinador, que va començar a alimentar de dades.

Les informacions sobre la progressió de la investigació de la policia eren evidentment als ordinadors de què disposaven els investigadors, i la seva base de dades estava protegida en el servidor de la comissaria. La Lisbeth Salander sabia que era extremament difícil piratejar la xarxa interna de la policia, però no impossible. Ja ho havia fet.

Arran d’una missió per a en Dragan Armansky, quatre anys enrere, havia elaborat un esquema de l’estructura de la xarxa de la policia i meditat sobre les possibilitats d’entrar en el registre d’antecedents penals per efectuar les seves pròpies recerques. Va fracassar lamentablement en els seus intents d’intrusisme il·legal —els tallafocs de la policia eren massa sofisticats i minats amb tota classe de paranys que podien acabar amb una desagradable publicitat.

La xarxa interna de la policia estava construïda de la manera correcta, amb els seus propis cables, i quedava al marge de tota mena de connexions exteriors i d’internet. Altrament dit, necessitaria un policia autoritzat a utilitzar la xarxa perquè li fes una recerca a petició seva o, segona possibilitat, que la xarxa interna de la policia cregués que ella era una persona autoritzada. Des d’aquest punt de vista, els experts en seguretat de la policia havia deixat oberta sortosament una gran porta del darrere. Un gran nombre de comissaries del país estaven connectades a la xarxa central, i algunes eren petites unitats locals tancades de nit i desproveïdes d’alarma o de vigilància. La comissaria de barri de Långvick, a prop de Västerås, n’era una. Ocupava cent trenta metres quadrats al mateix edifici que la biblioteca municipal i la caixa de la seguretat social, i durant el dia hi havia tres policies que hi asseguraven un servei permanent.

La Lisbeth Salander no havia aconseguit entrar a la xarxa per a la investigació que duia a terme en aquella època, però va decidir que allò mereixia l’esforç de dedicar una mica de temps i d’energia a trobar-hi un accés per a futures investigacions. Havia reflexionat sobre les possibilitats que se li oferien, i després va fer una petició de feina com a dona de la neteja de la biblioteca de Långvick.

Paral·lelament al maneig de baietes i galledes, va necessitar aproximadament uns deu minuts dins els despatxos de l’urbanisme municipal per obtenir els plànols detallats dels locals. Tenia les claus de l’edifici, però no dels locals de la policia. En canvi, havia descobert que podia entrar sense grans dificultats al local de la policia a través d’una finestra del lavabo del primer pis, que solien deixar entreoberta de nit a l’estiu tenint en compte la calor. La comissaria només estava vigilada per un guàrdia de Securitas que hi passava dos o tres cops per nit. Irrisori.

Li van caldre uns cinc minuts per trobar el nom de l’usuari i la contrasenya dissimulats sota la carpeta de taula del despatx de l’oficial de la policia local, i aproximadament una nit d’experimentació per comprendre l’estructura de la xarxa i identificar de quin tipus d’accés disposava aquesta persona i quin tipus d’accés estava prohibit a aquell equip local. Com a bonificació, va obtenir també els noms d’usuaris i les contrasenyes dels dos altres policies. Un d’ells era Maria Ottosson, agent de trenta-dos anys. En el seu ordinador, la Lisbeth va descobrir que havia sol·licitat i obtingut un lloc d’investigadora a la brigada de fraus de la policia d’Estocolm. A la Lisbeth li va tocar la grossa amb l’Ottosson: la innocent Maria havia deixat el seu ordinador portàtil, un PC Dell, en un calaix de la taula que no estava tancat amb clau! Així doncs, la Maria Ottosson era una policia que feia servir el seu PC privat a la feina. Sublim! La Lisbeth va engegar l’ordinador i hi va inserir el seu CD amb el programa Asphyxia 1.0, la primeríssima versió del seu programari d’espionatge. Va col·locar el programa en dos punts, com a part activa integrada a Microsoft Explorer i com a salvaguarda en l’agenda d’adreces de la Maria Ottosson.

La Lisbeth es va dir que si l’Ottosson comprava un nou ordinador, segur que hi transferiria la seva agenda d’adreces, i la probabilitat era tan gran com que transferís la seva agenda d’adreces al seu ordinador de servei a la brigada de fraus d’Estocolm quan prengués possessió al cap de poques setmanes.

Va col·locar també programes als ordinadors fixos dels policies, que li permetien d’anar-hi a cercar informacions de l’exterior. Apropiant-se tranquil·lament de les seves identitats, podia fer recerques en el registre d’antecedents penals. Per contra, li calia avançar de puntetes perquè les intrusions no es veiessin. El departament de seguretat de la policia, per exemple, estava dotat d’una alarma automàtica si un policia local es connectava fora de servei i si allò es repetia o si el nombre de recerques augmentava d’una manera important. Si pescava informacions sobre investigacions en les quals la policia local no podia raonablement estar-hi implicada, també es disparava una alarma.

En el transcurs de l’any següent, va treballar amb el seu col·lega hacker Pesta per prendre el control de la xarxa de la policia. S’havia demostrat que la tasca comportava unes dificultats tan insuperables que van acabar abandonant el projecte. Tanmateix, i pel camí, havien emmagatzemat prop d’un centenar d’identitats de policies existents, que podien manllevar segons què els convingués.

Pesta va fer un gran salt endavant quan, un bon dia, va aconseguir piratejar l’ordinador personal del cap de departament de seguretat informàtica de la policia.

L’home era un consultor en economia sense grans coneixements d’informàtica, però que disposava d’informacions al seu ordinador portàtil. Si no podien piratejar totalment la xarxa de la policia, la Lisbeth i en Pesta estaven almenys en disposició d’infestar-lo de virus hostils de diferents tipus —activitat que ni l’un ni l’altre no tenien cap interès a dur a terme. Ells eren hackers, no sabotejadors. Volien accedir a les xarxes, no destruir-les.

La Lisbeth Salander va controlar la seva llista i va constatar que cap de les persones de les quals havia robat la identitat no treballava en la investigació del triple assassinat —hauria estat una ganga massa inesperada. Per contra, i sense grans problemes, podia entrar a llegir els detalls de l’ordre de cerca i captura nacional, incloent-hi les actualitzacions corresponents. Va descobrir que l’havien vist i empaitat entre d’altres a Uppsala, Norrköping, Göteborg, Malmö, Hässleholm i Kalmar, i que s’havia difós una actualització secreta treballada amb el procediment informàtic metamorfosi i que donava una idea més exacta de la seva aparença física.

Considerant l’atenció que li dedicaven tots els mitjans, un dels pocs avantatges de la Lisbeth era que disposaven de molt poques fotografies d’ella. Deixant de banda la foto de canet de quatre anys endarrere i que corresponia al seu passaport i al seu permís de conduir, i una fotografia del registre de la policia en què tenia divuit anys (i totalment irreconeixible), només hi havia les escasses fotografies esparses tretes de vells àlbums i unes imatges preses per un professor arran d’una excursió a la reserva natural de Nacka quan tenia dotze anys. Les fotos de l’excursió mostraven un personatge borrós assegut tot sol, separat dels altres.

A la foto del passaport se la veia amb uns ulls fixos i esbatanats, la boca com una ratlla fina i el cap lleugerament inclinat, la qual cosa confirmava la idea d’una assassina asocial retardada, i els diaris no feien res més que multiplicar el missatge rivalitzant entre ells. L’única cosa positiva en aquella foto era que resultava tan difícil de reconèixer que ningú no ho faria tampoc en la vida real.

Va seguir amb interès els perfils que s’anaven publicant de les tres víctimes.

Dimarts, els mitjans de comunicació van començar a quedar-se sense material i, a falta de noves revelacions sensacionals en la cacera de la Lisbeth Salander, l’interès es va centrar en les víctimes. En Dag Svensson, la Mia Bergman i en Nils Bjurman eren descrits en un llarg article de fons d’un dels diaris del vespre. El missatge que se’n desprenia era que tres ciutadans honorables havien estat abatuts per raons incomprensibles.

En Nils Bjurman hi apareixia com un advocat respectat i socialment compromès, membre de Greenpeace i exhibint «un autèntic compromís envers la joventut». Una columna estava dedicada a l’amic íntim i col·lega d’en Bjurman, Rune Håkansson, que tenia el seu despatx al mateix edifici que en Bjurman. En Håkansson va confirmar la imatge d’en Bjurman com a home vinculat a la defensa dels drets dels més petits. Un funcionari de la Comissió d’Assumptes Tutelars parlava del «seu compromís autèntic envers la seva protegida Lisbeth Salander».

La Lisbeth Salander va apuntar la seva primera mitja rialla del dia.

Hi havia un gran interès al voltant de la Mia Bergman, la víctima femenina del drama. Hi era descrita com una dona jove i bonica, dotada d’una rara intel·ligència, proveïda d’una llista de mèrits que feia molta patxoca i davant la qual s’obria una carrera brillant. S’hi citaven diversos amics molt trasbalsats, companys seus de curs i el director de la seva tesi. La pregunta habitual era «per què?». Unes fotografies mostraven rams de flors i espelmes enceses davant el portal de casa seva, a Enskede.

En comparació, es dedicava poc espai a en Dag Svensson. Era descrit com un repòrter perspicaç i coratjós, però la seva companya li prenia tot el protagonisme.

La Lisbeth va observar amb una lleugera sorpresa que va caldre esperar al diumenge de Pasqua perquè algú descobrís que en Dag Svensson estava treballant en un gran reportatge per a la revista Millennium. La seva sorpresa va ser més gran encara quan va veure que no es deia res de res sobre la naturalesa exacta del seu treball.

Mai no va llegir les declaracions d’en Mikael Blomkvist a l’edició web de l’Aftonbladet. No va ser fins al dimarts, tard, quan un noticiari televisiu va repetir les seves manifestacions, que es va adonar que en Blomkvist els havia passat una informació clarament errònia. En Mikael pretenia que en Dag Svensson havia estat contractat per escriure un reportatge sobre «la seguretat informàtica i l’intrusisme informàtic il·legal».

La Lisbeth Salander va arrufar les celles. Sabia que la seva afirmació era falsa i es va preguntar a quin joc jugava Millennium. Després va comprendre el missatge i va apuntar la segona mitja rialla del dia. Es va connectar, doncs, al servidor d’Holanda i va fer dos clics sobre la icona titulada MikBlom/laptop. Hi va trobar la carpeta [LISBETH SALANDER] i el document [Per a la Sally] ben a la vista, enmig de l’escriptori. Va fer un doble clic i va llegir.

Tot seguit, va restar immòbil una bona estona davant la carta d’en Mikael.

Dintre seu s’enfrontaven sentiments contradictoris. Fins llavors, ella havia tingut tot Suècia en contra, la qual cosa, dins de la seva simplicitat, era una equació relativament clara i comprensible. Ara es trobava tot de sobte amb un aliat, o si més no un aliat potencial que afirmava que creia que era innocent. I vet aquí que justament havia de ser l’únic home de tot Suècia que no volia veure en cap cas. Va sospirar. En Mikael Blomkvist continuava sent, com sempre, un coi de bona persona ple d’ingenuïtat. La Lisbeth Salander, en canvi, ja havia deixat de ser innocent des dels setze anys.

Els innocents no existeixen. En canvi sí que hi ha diversos graus de responsabilitat.

En Nils Bjorman era mort perquè havia escollit no jugar d’acord amb les regles que ella li havia decretat. Havia tingut totes les seves oportunitats, i així i tot havia llogat un merda de mascle anabolitzat perquè li fes mal. Ella no en tenia cap culpa.

Però no s’havia de subestimar l’aparició a l’escena d’en Kalle Blomkvist. Podia ser-li útil.

Estava dotat per a les endevinalles i la seva obstinació era incomparable. Ho havia descobert a Hedestad. Quan es ficava alguna cosa entre cap i coll, ell aguantava, a risc de fotre’s de morros. Quina ingenuïtat! Amb la particularitat, però, que tenia les mans lliures, mentre que ella havia de romandre invisible. Se’n podria servir fins que pogués abandonar el país tranquil·lament. I es deia a si mateixa que no trigaria gaire a veure’s obligada a fer-ho.

Per desgràcia, en Mikael Blomkvist era ingovernable. Calia que li vingués de gust. I necessitava un pretext moral per actuar.

Altrament dit, era bastant previsible. Va reflexionar un moment, i després va crear un document nou que va batejar [Per a en MikBlom] i hi va escriure una sola paraula.

[Zala].

Allò l’hauria de fer rumiar.

Encara estava barrinant quan es va adonar que en Mikael Blomkvist acabava d’engegar l’ordinador. La seva rèplica va venir poc temps després que hagués llegit la seva resposta.

[Lisbeth, Quin collons de mossa complicada que estàs feta. Qui és en Zala? Ets tu, el lligam? Saps qui va matar Dag & Mia? Si és així, digue-m’ho perquè pugui desembullar aquest merder i anar-me’n a dormir. Mikael].

OK. Havia arribat el moment de lligar-lo més curt.

Va crear un altre document i el va batejar amb el nom de [Kalle Blomkvist].

Sabia que això el faria enfadar. Després hi va escriure un missatge curt.

[Ets tu el periodista. Tu l’has de trobar].

Tal com era de preveure, ell va replicar de seguida demanant-li que tornés als bons sentiments i que precisés. Va somriure i va tancar el disc dur d’en Mikael.

Continuant amb les seves intrusions, va obrir el disc dur d’en Dragan Armansky.

Va llegir reflexivament l’informe que havia elaborat sobre ella el dilluns de Pasqua.

No s’esmentava el destinatari de l’informe, però es va dir que l’única possibilitat era que l’Armansky estigués col·laborant amb la bòfia perquè l’enxampessin.

Va passar una estona recorrent el correu electrònic de l’Armansky, però no hi va trobar res d’interessant. Ja es disposava a abandonar el disc dur quan es va adonar del missatge adreçat al responsable tècnic de Milton Security: L’Armansky li demanava que instal·lés una càmera de seguretat amagada al seu despatx.

Alça aquí!

Va comprovar la data i va constatar que el correu havia estat enviat a penes una hora després de la seva visita amistosa de finals de gener.

Allò volia dir que havia de reajustar alguns processos del sistema automàtic de vigilància abans de fer noves visites al despatx de l’Armansky.





Capítol 22


Dimarts, 29 de març / Diumenge, 3 d’abril

El matí de dimarts, la Lisbeth Salander va entrar al fitxer de la brigada criminal nacional i va fer una recerca sobre l’Aleksandr Zalaixenko. No figurava al llistat, cosa que no la va sorprendre gaire perquè, pel que ella sabia, mai no havia estat condemnat a Suècia i no constava ni tan sols al registre civil.

Per entrar-hi, va haver de manllevar la identitat del comissari Douglas Skiöld, de cinquanta-cinc anys i adscrit al districte de policia de Malmö. Es va sobresaltar quan, de sobte, el seu ordinador va emetre un sorollet i una icona del menú es va posar a parpellejar, advertint-li que algú la buscava al web del xat ICQ.

Va dubtar un instant. El seu primer impuls va ser desconnectar-se. Després va reflexionar. L’Skiöld no tenia pas el programa ICQ a l’ordinador. Poques persones d’una certa edat havien instal·lat aquell programa que sobretot era utilitzat pels joves i per usuaris experimentats amants de xatejar.

Tot allò volia dir que algú es volia posar en contacte amb ella. I en aquell punt les possibilitats eren reduïdes. Així és que va llançar l’ICQ i va escriure:

[Què vols. Pesta?].

[Hola, Wasp. Ets difícil de trobar. Que no comproves mai el teu correu?].

[Com t’ho has fet?].

[L’Skiöld. Jo tinc la mateixa llista. M’he dit que estaves a punt d’utilitzar una de les identitats amb el màxim d’accés].

[Què vols?].

[Qui és aquest Zalaixenko que busques?].

[NNFR].

[?]

[No n’has de fotre res].

[Què passa?].

[Vés-te’n a prendre pel sac, Pesta].

[Em creia que tenia algun handicap social, com tu dius sempre. Però si he de creure els diaris, comparat amb tu sóc absolutament normal].

[??].

[Et torno la botifarra que m’has fet. Et puc ajudar?].



La Lisbeth va dubtar un segon. Primer en Blomkvist i ara en Pesta. No hi havia manera de parar-ho, tothom la volia socórrer! El problema era amb en Pesta, que era un solitari de cent seixanta quilos que només es comunicava amb el seu entorn per internet, i que feia aparèixer la Lisbeth Salander com un miracle de relacions socials. Com que ella no responia, en Pesta va teclejar una altra ratlla.

[Encara ets aquí? Necessites ajudar per marxar del país?].

[No].

[Per què te’ls vas carregar?].

[Que et donin pel sac!].

[Te’n vols carregar d’altres? M’he d’amoïnar en aquest sentit? Sóc l’únic que pot seguir-te el rastre].

[Ocupa’t dels teus assumptes, i no pateixis per tu].

[No pateixo. Busca’m a hotmail si necessites alguna cosa. Una arma? Un nou passaport?].

[Ets un sociòpata].

[Comparat amb tu?].



La Lisbeth va sortir de l’ICQ i es va asseure al sofà per rumiar una mica. Al cap de deu minuts, va tornar a l’ordinador i va enviar un missatge a l’adreça hotmail d’en Pesta.

[El fiscal Rickard Ekström, que dirigeix la investigació preliminar, viu a Täby.

Està casat i té dos fills, i disposa de cable a la seva torre. Em caldria tenir accés al seu portàtil i/o al seu ordinador personal fix. Necessito llegir-lo en temps real.

Hostile takeover amb rèplica del disc dur].



Sabia que en Pesta mai no sortia del seu pis de Sundbyberg, i esperava que donés instruccions a algun adolescent granellut perquè fes la feina sobre el terreny.

No va signar el seu missatge, era superflu. Un quart després va trucar a l’ICQ.

[Que pagues gaire?].

[10.000 per a tu + despeses i 5.000 per al teu col·laborador].

[A reveure].



Dijous al matí va rebre un missatge d’en Pesta. Per tot contingut tenia una adreça ftp. La Lisbeth va quedar astorada. No s’esperava cap resultat fins al cap d’un parell de setmanes. Fer un hostile takeover, fins i tot amb l’ajuda dels programes genials d’en Pesta i els seus programaris a mida, era un procés laboriós que implicava que petits bocins d’informació eren injectats en un ordinador, quilobyte per quilobyte, fins que es creava un programa simple. El temps que això exigia estava en funció de la freqüència d’ús de l’ordinador. Tot seguit, encara calien uns quants dies més per transferir tota la informació a un disc dur amb rèplica. Fer-ho en quaranta-vuit hores no era tan sols inaudit, sinó teòricament impossible. La Lisbeth va quedar impressionada. Va trucar-li per l’ICQ.

[Com t’ho has fet?].

[Hi ha quatre ordinadors a la casa. I sense tallafocs! Seguretat zero. Només calia entrar al cable i penjar-s’ho. Tinc 6.000 corones de despeses. És massa per a tu?].

[T’ho faig córrer. Amb una propina per la rapidesa].



Va dubtar un instant i després va transferir 30.000 corones al compte d’en Pesta via internet. Tampoc no volia aviciar-lo amb sumes exagerades. Després es va instal·lar còmodament i va obrir l’ordinador portàtil del cap de la investigació preliminar, el fiscal Ekström.

Al cap d’una hora, i amb prou feines, ja havia llegit tots els informes que l’inspector Jan Bublanski havia enviat a l’Ekström. La Lisbeth es va dir que, segons el reglament, aquells informes no haurien hagut de sortir de la comissaria, i que l’Ekström feia cas omís del reglament emportant-se la feina a casa a través d’una connexió d’internet privada sense tallafoc.

Allò demostrava simplement, una vegada més, que cap sistema de seguretat no valia més que el col·laborador més feble. Gràcies a l’ordinador de l’Ekström, va trobar diversos elements d’informació indispensables.

En primer lloc, va descobrir que l’Armansky havia destacat dos col·laboradors seus perquè s’afegissin gratuïtament al grup d’investigació d’en Bublanski, la qual cosa volia dir concretament que Milton Security esponsoritzava la persecució que la bòfia duia a terme per enxampar-la. La seva tasca era contribuir de totes les maneres possibles a la captura de la Lisbeth Salander. Gràcies, Armansky. Me’n recordaré. Se li va enfosquir la cara en descobrir la identitat dels col·laboradors.

Trobava en Bohman més aviat cabut, però globalment correcte en el seu comportament envers ella. En canvi, en Niklas Eriksson era un mediocre tronat que havia utilitzat la seva posició a Milton Security per fer mal a una de les clientes de l’empresa.

L’ètica de la Lisbeth Salander era selectiva. La idea de perjudicar els clients de l’empresa no li resultava pas estranya, sempre que s’ho mereixessin, però ella no ho faria mai després d’haver acceptat una feina que implicava el secret professional.

En segon lloc, la Lisbeth va descobrir que l’autor de les filtracions als mitjans de comunicació era el cap de la investigació preliminar en persona. Això es desprenia del correu electrònic de l’Ekström, on responia les preguntes relatives a la investigació medicolegal de la Lisbeth i al lligam entre ella i la Miriam Wu.

El tercer element d’informació capital va ser que l’equip d’en Bublanski no tenia ni el més petit indici sobre l’indret on calia cercar la Lisbeth Salander. Va llegir amb un gran interès un informe que enumerava les mesures preses i les adreces que s’havia sotmès a vigilància esporàdica. La llista era breu: Lundagatan, és clar, però també l’adreça d’en Mikael Blomkvist, l’antiga adreça de la Miriam Wu a prop de Sankt Eriksplan, així com el Molí, on havia estat vista. Merda, què em va agafar aquell dia, fent-me veure d’aquella manera amb la Mimmi? Mira que s’ha de ser subnormal!

Divendres, els investigadors d’Ekström van trobar també la pista de les Evil Fingers. Va endevinar que allò tindria com a conseqüència que altres adreces quedarien sota control. Va arrufar les celles. Tot d’un plegat, les noies de les Evils haurien de desaparèixer del seu cercle de coneguts, fins i tot considerant que no hi havia tingut cap mena de tracte des que havia tornat a Suècia.

Com més hi pensava, més perplexa se sentia. El fiscal Ekström anava escampant tota mena de porqueries sobre ella als mitjans de comunicació. No li costava d’entendre l’objectiu de l’Ekström; la publicitat li era favorable i anava preparant el terreny de cara al dia en què la sotmetria a examen.

Però, per què no els havia donat també l’informe de la policia de 1991? Era la causa directa del seu internament a Sankt Stefan. Per què amagava aquell assumpte?

Va entrar a l’ordinador de l’Ekström i es va passar tota una hora comprovant els seus documents. Quan va haver acabat, va encendre un cigarret. No hi havia trobat ni una sola referència al que havia passat el 1991. Allò portava a una conclusió ben estranya. No estava al corrent d’aquell informe.

Va dubtar sobre els passos a seguir. Després va fer un cop d’ull al seu PowerBook. Vet aquí un bon desafiament per a en Kalle Blomkvist dels pebrots. Va reiniciar l’ordinador, va entrar en el disc dur d’en Blomkvist i va crear el document [MB2].

[El fiscal E. filtra notícies als diaris. Pregunta-li per què no els ha endossat també l’antic informe de la policia].

Allò hauria de ser suficient perquè es pogués embalar. Va esperar pacientment un parell d’hores que en Mikael es connectés. Primer va ocupar-se dels seus missatges, i va necessitar un quart per descobrir el seu document i cinc minuts més abans de respondre amb el document [Críptic]. Però ell no picava l’ham. En lloc d’això, va insistir que volia saber qui havia mort els seus amics.

Era un argument a l’abast de la Lisbeth. Va adoptar un to una mica més suau i li va respondre amb el [Críptic 2].

[Què faries si fossis al meu Hoc?].

La qual cosa era de fet una qüestió personal. Li va replicar amb el [Críptic 3]. Va quedar sotraguejada.

[Lisbeth, estàs completament boja, segur que només pot ajudar-te en Peter Teleborian. Però no crec que hagis matat en Dag i la Mia. Espero no equivocar-me.

En Dag i la Mia volien denunciar el comerç del sexe. La meva hipòtesi és que això és la causa dels crims, d’una manera o d’una altra. Però no tinc res per confirmar-ho.

No sé què va fallar entre nosaltres dos, però en un cert moment vam parlar de l’amistat. Et deia que l’amistat es basava en dues coses: respecte i confiança.

Encara que no m’estimis, així i tot pots refiar-te de mi, completament. Mai no he revelat els teus secrets. Ni tan sols el que va passar amb els milers de milions d’en Wennerström. Tingues confiança en mi. No sóc el teu enemic. M.].



Primer de tot, que en Mikael fes referència a en Peter Teleborian la va posar furiosa. Després va comprendre que en Mikael no volia fer-li la punyeta. Ignorava totalment qui era en Peter Teleborian i probablement només l’havia vist a la televisió, on apareixia com un expert responsable i mundialment respectat en psiquiatria infantil.

Però el que va trasbalsar-la vivament va ser la referència als milers de milions de Wennerström. No arribava a comprendre com ho havia descobert. Estava convençuda de no haver comès cap error i ningú del món no sabia el que havia fet.

Va rellegir la carta unes quantes vegades.

La referència a l’amistat la va deixar incòmoda. No sabia què respondre.

Al final, va crear el [Críptic 4].

[M’ho pensaré].

Es va desconnectar i es va instal·lar al racó de davant la finestra.

No va ser fins a les onze de la nit de divendres, nou dies després dels assassinats, que la Lisbeth Salander va abandonar el seu pis de Mosebacke. El seu estoc de Billys Pan Pizza i altres productes, així com l’última engruna de pa i de formatge, s’havien acabat feia dies. Els tres darrers s’havia alimentat amb un paquet de flocs de civada comprat per un impuls d’un dia en què es va jurar que s’alimentaria millor. D’aquesta manera havia descobert que deu centilitres de flocs de civada més unes quantes panses i vint centilitres d’aigua posats durant seixanta segons al microones es transformaven en un puré comestible.

La falta d’aliment no era l’única raó de la seva sortida. Havia de veure algú. Per desgràcia, no podia realitzar aquest projecte tancada al seu pis sobre la plaça de Mosebacke Torg. Va obrir l’armari, en va treure la perruca rossa i es va proveir del passaport noruec a nom de la Irene Nesser.

La Irene Nesser existia realment. Tenia una certa semblança amb la Lisbeth Salander i havia perdut el seu passaport tres anys abans. Va anar a parar a mans de la Lisbeth gràcies a en Pesta i ella havia utilitzat la identitat de la Irene Nesser segons les necessitats en aquells darrers divuit mesos.

La Lisbeth es va treure l’anella que duia a la cella i es va maquillar davant el mirall del bany. Es va vestir amb uns texans foscos i un jersei marró amb repunts grocs, senzill però càlid, i unes botines amb talons. Tenia un petit estoc de cartutxos de gas lacrimogen en una capsa i en va treure un. Va treure també una porra elèctrica que no havia tocat feia un any i la va posar a carregar. Va ficar roba de recanvi en una bossa de niló. Així doncs, tard al vespre, va sortir del pis. Va començar per anar al McDonald’s de Hornsgatan. Va triar aquell restaurant perquè hi havia menys riscos de trobar-s’hi algun dels seus antics col·legues de Milton Securiy, contràriament al McDonald’s del costat de Slussen o de Medborgarplatsen.

Es va menjar un Big Mac acompanyat d’una maxi coca-cola.

Havent sopat, va agafar l’autobús número 4 a Västerbron fins a Sankt Eriksplan. Va caminar fins a Odenplan i va anar a parar davant l’adreça de l’antic advocat Bjurman a Upplandsgatan poc abans de mitjanit. No s’esperava que el pis estigués vigilat, però va notar que una finestra veïna de la mateixa planta estava il·luminada, de manera que va anar a donar la volta pel costat de Vanadisplan.

Quan va tornar una hora més tard, el pis del costat ja estava a les fosques.

Amb els peus lleugers com unes plomes i sense encendre el llum, va pujar escales amunt fins al pis d’en Bjurman. Va utilitzar un cúter per tallar netament el precinte que la policia havia col·locat davant la porta. I es va esmunyir cap dins el pis sense fer gens de soroll.

Va encendre el llum del rebedor que no es veia des de fora, com ja sabia, i després va encendre una petita llanterna i va entrar directament al dormitori. Les persianes estaven abaixades. Va passar el raig de llum per sobre el llit, que encara estava esquitxat de sang. Li va passar pel cap que havia estat a punt de morir en aquell mateix llit i de sobte es va sentir profundament satisfeta que en Bjurman hagués desaparegut per fi de la seva vida.

L’objectiu de la seva visita al lloc del crim era trobar una resposta a dues preguntes. Primera, no comprenia el lligam entre en Bjurman i en Zala. Estava convençuda que aquest lligam existia per força, però no havia aconseguit evidenciar-lo examinant el contingut de l’ordinador d’en Bjurman.

Hi havia una segona pregunta que tampoc no parava de capficar-la. Durant la seva visita nocturna d’unes setmanes abans, havia observat que en Bjurman havia retirat un document relacionat amb ella de l’arxivador etiquetat amb «Lisbeth Salander». Les pàgines que hi faltaven eren una part de la descripció de la missió que li era atribuïda, formulada per la Comissió dels Assumptes Tutelars, en la qual l’estat psíquic de la Lisbeth Salander estava resumit en uns termes extremament breus. En Bjurman no necessitava aquelles pàgines i era perfectament possible que hagués fet endreça de l’arxivador i les hagués llençat. Contradeia aquesta hipòtesi el fet que els advocats mai no llencen documents relatius a un cas que encara està viu. Es podia tractar de papers totalment superflus —així i tot era il·lògic desempallegar-se’n. Tanmateix, ja no eren a l’arxivador i ella no els havia trobat tampoc en cap altre lloc de la taula de treball.

Va descobrir que la policia s’havia emportat els arxivadors relatius a la seva modesta persona i altres documents. Durant un parell d’hores, va pentinar a fons el pis per comprovar si la policia s’havia deixat alguna cosa i de seguida va poder constatar, amb una lleugera decepció, que aquell no era el cas.

A la cuina, va trobar una capsa que contenia tota mena de claus. N’hi havia unes de cotxe i dues més d’agafades amb un clauer, una de les quals era d’una casa i l’altra d’un cadenat. Va fer un tomb silenciós per les golfes, on va anar palpant entre tots els cadenats fins que va trobar el compartiment d’en Bjurman. Hi havia emmagatzemat mobles vells, un armari amb roba que ja no servia, uns esquís, una bateria de cotxe, caixes amb llibres i altres rampoines. No hi va trobar res d’interessant, va baixar les escales i va utilitzar la clau de l’edifici per obrir el garatge. Va trobar el seu Mercedes i li va dedicar una breu estona per comprovar que no tenia res que li fos útil.

No havia visitat el seu despatx. Només hi havia fet una escapada unes quantes setmanes enrere, al mateix temps que la visita nocturna del pis, i sabia que ell no havia utilitzat el seu despatx des de feia un parell d’anys. Només hi havia pols.

Va tornar, doncs, al pis i va seure al sofà per reflexionar. Uns quants minuts més tard, es va aixecar i va tornar a anar a veure la capsa de les claus de la cuina.

Va agafar les claus una per una i les va examinar. N’hi havia d’especials de l’estil claus de seguretat i una de rústica i antiga, rovellada. Va arrufar les celles. Després va aixecar els ulls cap a un prestatge que hi havia sobre el taulell, on en Bjurman havia deixat una vintena de saquets de llavors. Els va agafar i va veure que es tractava de llavors per a un jardí d’herbes aromàtiques.

Té una casa de camp! O un hort en algun lloc, amb una cabana. Això és el que se m’havia escapat.

Va necessitar uns quants minuts per trobar un rebut vell de sis anys enrere en la comptabilitat d’en Bjurman, relacionat amb una factura d’una empresa que havia fet feines d’esplanació en el seu terreny, i després un altre minut per trobar uns rebuts d’assegurances relatius a un edifici de prop de Stallarholmen, per la banda de Mariefred.

A les cinc de la matinada es va aturar al 7-Eleven, obert de nit i de dia al capdamunt de Hantverkaregatan, a prop de Fridhemsplan. Va comprar una quantitat no gens menyspreable de Billys Pan Pizza, llet, pa, formatge i altres productes bàsics. Va comprar també un diari del matí que mostrava una portada que la va deixar fascinada.

LA DONA BUSCADA, HA ABANDONAT EL PAÍS?

Aquell diari, per una raó que la Lisbeth desconeixia, havia optat per no anomenar-la. En parlava com de «la dona de vint-i-sis anys». El text indicava que una font de dins la policia pretenia que potser ja devia haver abandonat el país i qui sap si es trobava a Berlín. Per què hauria fugit cap a Berlín, això ja no ho deia, però segons la font uns confidents n’haurien esmentat la presència en un club «anarcofeminista» de Kreuzberg. El club hi era descrit com un cau per a joves fanàtiques una mica de tot, des del terrorisme polític fins a l’antiglobalització i el satanisme.

Va agafar l’autobús del matí per tornar a Södermalm, on va baixar a Rosenlundsgatan per arribar a peu fins al seu pis. Es va preparar cafè i va menjar unes quantes llesquetes de pa amb mantega abans de ficar-se al llit.

La Lisbeth va dormir fins a la tarda. En despertar-se, va ensumar els llençols a consciència i va constatar que ja tocava, i de sobres, canviar-los. Va passar aquell dissabte al vespre fent la neteja del pis. Va treure les escombraries i va col·locar piles de diaris acumulats en dues bosses de plàstic que va desar dins un armari del rebedor. Va fer la bugada, una rentadora de roba interior i de samarretes, i després una de texans. Va omplir el rentaplats i el va engegar i després va acabar passant l’aspiradora i una baieta humida.

Eren les nou del vespre i estava tota suada. Va omplir la banyera afegint-hi generosament un bany d’escuma. S’hi va esmunyir, va tancar els ulls i va reflexionar. Quan es va desvetllar, ja era mitjanit i l’aigua era glaçada. Va sortir del bany, tota enfadada, es va eixugar i se’n va anar a dormir. Es va tornar a adormir de manera gairebé instantània.

Diumenge al matí, la Lisbeth Salander es va enrabiar tot d’un plegat en engegar el seu PowerBook i llegir totes les collonades que havien escrit sobre la Miriam Wu.

Es va sentir miserable i saturada de mala consciència. No havia calculat que es fiquessin d’aquella manera contra la Mimmi. I l’únic crim de la Mimmi era ser… hmmm… ¿la seva companya?, la seva amiga?, la seva amant?

No sabia gaire quin mot utilitzar per descriure la seva relació amb la Mimmi, però comprenia que, fos quina fos la forma que hagués pogut adoptar, ara ja s’havia acabat. La Lisbeth es veuria obligada a esborrar el nom de la Mimmi de la llista ja no gaire llarga dels seus coneguts. Després de tot el que havien escrit aquells tarats, dubtava que la Mimmi pogués tenir mai més ganes de fer-se amb aquella boja psicòtica de la Lisbeth Salander.

Tenia motius, doncs, per estar enfurismada.

Va memoritzar el nom de Tony Scala, el periodista que havia iniciat la persecució. Després va decidir també que hauria de retrobar un cronista particularment desagradable que havia escrit un article presumptament còmic on feia un ús il·limitat de l’expressió «la lesbiana sadomaso».

La llista de la gent de què la Lisbeth tenia la intenció d’ocupar-se ja començava a ser massa llarga.

Però primer de tot calia que trobés en Zala.

No sabia exactament què passaria en aquell moment.

Una trucada per telèfon a dos quarts de vuit del matí del diumenge va despertar en Mikael. Va allargar la mà, encara adormit, i va respondre.

—Bon dia —va dir l’Erika Berger.

—Mmm —va respondre en Mikael.

—Estàs sol?

—Per desgràcia, sí.

—Doncs et proposo que et vagis a dutxar i que engeguis la cafetera. D’aquí a un quart tindràs una visita.

—De debò?

—Paolo Roberto.

—El boxejador? El rei del ring?

—En persona. M’ha trucat i hem estat parlant durant mitja hora.

—Per què?

—Per què m’ha trucat? Doncs perquè ens coneixem prou per dir-nos hola quan ens topem pel carrer. L’havia conegut i li vaig fer una entrevista llarga quan es va estrenar Stockholmsnatt, aquella pel·lícula de Hildebrand que parla de la vida de Paolo i de la violència en les bandes de joves. I ens hem anat trucant regularment.

—No ho sabia. Volia dir: per què m’ha de venir a veure?

—Perquè… no, em sembla que val més que sigui ell mateix qui t’ho expliqui.

Amb prou feines en Mikael havia sortit de la dutxa i s’havia posat els pantalons que en Paolo Roberto ja va trucar a la porta. Va obrir i li va demanar al boxejador que s’instal·lés a la taula del menjador mentre buscava una camisa i preparava dos expressos dobles que va servir amb una culleradeta de llet. En Paolo Roberto va mirar el cafè, impressionat.

—Volies parlar amb mi?

—Ha estat l’Erika Berger que m’ho ha aconsellat.

—Molt bé, t’escolto.

—Conec la Lisbeth Salander.

En Mikael va aixecar les celles.

—Ah sí?

—M’ha vingut de nou quan l’Erika Berger m’ha dit que tu també la coneixies.

—Em sembla que val més que comencis pel començament.

—D’acord. M’explico. Abans-d’ahir vaig tornar després d’un mes a Nova York i vaig trobar la cara de la Lisbeth a la portada de tota aquesta merda de diaris. Escriuen molta porqueria. Diria que no hi ha ni un sol cony de periodista que estigui disposat a parlar-ne bé.

—Només en aquest discurset ja has aconseguit de fer-hi entrar una merda, una porqueria i un cony…

En Paolo va esclafir a riure.

—Perdona. Però és que trec foc pels queixals. De fet, he trucat a l’Erika perquè necessitava parlar amb algú i no sabia ben bé amb qui. Com que aquest periodista mort a Enskede treballava per a Millennium i com que conec l’Erika Berger, per això li he trucat.

—Molt bé.

—Vull dir que, encara que la Salander s’hagi tornat boja i faci tot això que la policia diu que fa, s’ha de ser legal amb ella. Vivim en un estat de dret i ningú no pot ser condemnat sense que abans hagi tingut l’oportunitat d’explicar-se.

—Aquesta és exactament la meva opinió —va dir en Mikael.

—És el que l’Erika m’ha fet entendre. Quan li he trucat, em creia que a Millennium tots estàveu en contra d’ella, tenint en compte que aquest Dag Svensson treballava per a vosaltres. Però l’Erika m’ha dit que tu penses que és innocent.

—Conec la Lisbeth Salander. Em costa d’imaginar-me-la com un assassí enfollit.

En Paolo va tornar a riure.

—Està completament sonada… però és una bona minyona. Em cau la mar de bé.

—I de què la coneixes?

—Boxejo amb la Salander des que ella tenia disset anys.

En Mikael Blomkvist va tancar els ulls deu segons abans de tornar-se a mirar en Paolo Roberto. La Lisbeth Salander el tornava a sorprendre.

—Que ruc que sóc! La Lisbeth Salander boxeja amb en Paolo Roberto. Tots dos esteu en la mateixa categoria de pes.

—No ho dic de broma.

—D’acord, et crec. Un dia em va dir que s’entrenava amb els xicots d’un club de boxa.

—Espera’t, que t’ho explico. Fa deu anys, l’Associació Esportiva de Zinken em va demanar si podia fer d’entrenador suplent per als júniors interessats en la boxa. Jo era conegut aleshores com a boxejador i ells creien que podria atreure gent, de manera que hi ha anava a les tardes a fer de contrincant d’aquells nois.

—Ah, bé…

—El cert és que m’hi vaig estar tot l’estiu i bona part de la tardor. Havien iniciat una campanya, amb cartells i tot, i esperaven atreure els joves cap a la boxa. I n’hi van anar força, entre els quinze-setze anys i fins a vint. Bastants immigrants. La boxa era una bona alternativa perquè no s’arrosseguessin pels carrers fent l’imbècil. Jo tenia motius per saber-ho.

—Entesos.

—I després, un bon dia, enmig de l’estiu, vet aquí que va comparèixer no se sabia d’on aquella espècie de gamba. Ja saps com és, no? Va arribar al local i va dir que volia aprendre a boxejar.

—M’imagino l’escena perfectament.

—Hi havia mitja dotzena de paios, tots aproximadament dues vegades més cepats que ella, que es partien de riure. Jo també era dels que reia. Vull dir, res de seriós però li vam fer una mica la guitza. També tenim una secció de dones, i jo vaig dir alguna ximpleria de l’estil que només deixàvem boxejar les criatures els dijous, ja m’entens.

—M’imagino que no li devia fer gaire gràcia.

—Niet. No va riure gens. Em va mirar amb els seus ulls negres. Després va agafar un parell de guants que algú havia deixat damunt d’una cadira i se’ls va posar. No estaven lligats ni res i eren massa grans per a ella. I nosaltres, els xicots, vinga riure encara més. Ho entens, oi?

—Això promet.

En Paolo Roberto va tornar a riure.

—Com que jo era el que manava més, em vaig avançar i vaig fer veure que li endossava alguns jabs.

—Ondia!

—Exacte. Tot d’un plegat, em va fotre un directe de collons a la gola.

Va riure un cop més.

—Ja veus el panorama, jo era allí fent el pallasso davant d’ella i, és clar, no estava gens preparat per a allò. Va aconseguir col·locar-me’n dos o tres abans que els pogués esquivar. És a dir, era de l’estil força zero en els músculs i jo tenia la impressió que em pegava un pes ploma. Però quan vaig començar a parar-li els cops, va canviar de tàctica. Boxejava de manera instintiva, i me’n va col·locar d’altres. Llavors vaig començar a parar-los de debò i vaig descobrir que era més ràpida que un cony d’anguila. Si hagués estat més alta i més forta, hauria estat un combat de debò, no sé si entens el que vull dir.

—Entenc el que vols dir.

—Llavors va tornar a canviar de tàctica i em va fotre un cony de swing a l’entrecuix. I me’n vaig sentir, eh!

En Mikael va fer que sí amb el cap.

—De sobte, li vaig ventar un jab i la vaig tocar a la cara. Vull dir, no és que fos un cop molt fort ni res, només una carícia. Llavors em va donar una puntada de peu al genoll. Vull dir, no res, pessigolles. Jo era tres vegades més alt i més gros que ella i ella no tenia cap opció però continuava castigant-me com si s’hi jugués la vida.

—És que te n’havies rigut.

—Ho vaig entendre després. I em va fer vergonya. Vull dir… havien clavat cartells justament perquè vinguessin els joves al club i després resulta que ve ella i demana ben seriosament que li ensenyin a boxejar i vet aquí que cau en mans d’una colla d’imbècils que es pixen de riure quan la veuen. Jo també hauria perdut la paciència si m’haguessin tractat d’aquella manera.

En Mikael va fer que sí amb el cap.

—I tot plegat va durar una bona estona, allò. Finalment la vaig enganxar, la vaig amorrar a terra i la vaig blocar fins que va parar d’espeternegar. No sé si em creuràs però li queien les llàgrimes i em va mirar amb una ràbia que… ja t’ho pots imaginar.

—Després vas començar a boxejar amb ella.

—Quan ja es va calmar una mica, la vaig deixar anar i li vaig preguntar si ho deia de debò, si era veritat que volia aprendre a boxejar. Em va llançar els guants pels morros i se’n va anar cap a la sortida. Llavors la vaig atrapar i li vaig bloquejar el pas. Li vaig demanar perdó i li vaig dir que si ho deia de debò, n’hi ensenyaria i que en aquest cas només calia que tornés l’endemà a les cinc de la tarda.

Va callar i els seus ulls es van perdre en la llunyania.

—L’endemà al vespre, teníem la secció de les noies i realment es va presentar.

La vaig fotre al ring amb una mossa que es deia Jennie Karlsson, que tenia divuit anys i que feia més d’un any que boxejava. El problema era que no teníem ningú en la categoria de pes de la Lisbeth que tingués més de dotze anys. I jo vaig donar instruccions a la Jennie perquè simulés els cops i s’ho agafés suaument amb la Salander, que era clarament un passerell.

—I què va passar?

—Sincerament… doncs que al cap de deu segons la Jennie es va trobar amb el llavi obert. El temps d’un round, la Salander va aconseguir d’anar-li etzibant cops i d’esquivar tot el que la Jennie intentava. I, vull dir, estem parlant d’una mossa que mai no havia posat els peus en cap ring. Al segon round, la Jennie estava tan furiosa que donava els cops de bo de bo, i no va aconseguir col·locar-li ni un sol toc. Jo al·lucinava. Mai no havia vist cap autèntic boxejador que es bellugués amb tanta rapidesa. Si jo hagués tingut la meitat de la seva, em consideraria feliç.

En Mikael va fer que sí amb el cap.

—Només que el problema de la Salander era, evidentment, que els seus cops no valien per a res. Vaig començar a entrenar-la. La vaig mantenir a la secció de les noies durant unes quantes setmanes i va perdre uns quants combats perquè tard o d’hora la seva adversària aconseguia castigar-la i llavors ens vèiem obligats a aturar el combat, per exemple tancant-la als vestidors, perquè s’emprenyava i començava a fotre puntades de peu, a mossegar i a donar cops a totes bandes.

—És la Lisbeth clavada.

—Mai no abandonava. I al final, ja havia tocat els pebrots de tantes noies de la secció que l’entrenador la va fer fora.

—Ui!

—Sí, noi, boxejar amb ella era totalment impossible. Coneixia una sola posició, que entre nosaltres anomenem Terminator mode, i que consisteix a endinyar-li dretes a l’adversari, tant si es tracta d’un escalfament com d’un entrenament amistós. I les noies tornaven sovint a casa seva plenes de blaus perquè ella els havia etzibat un gec de puntades de peu. Llavors vaig tenir una idea. Jo tenia un problema amb un paio que es deia Samir. Tenia disset anys, i era originari de Síria. Era un bon boxejador, ben cossat, i tenia punch als punys… però no se sabia moure. S’estava quiet tota l’estona.

—Sí.

—Llavors li vaig demanar a la Salander que vingués al club una tarda en què jo havia d’entrenar en Samir. Es va canviar i la vaig posar al ring amb ell, casc, protector de dents i tota la pesca. Al començament, en Samir es va negar a entrenar amb ella perquè no era més que «un cony de mossa» i tot el rotllo masclista. Aleshores li vaig dir, en veu alta perquè tothom ho sentís, que allò no era cap entrenament i que m’hi jugava 500 cuques que el faria caure aplomat. A la Salander, li vaig dir el mateix i que en Samir la fotria KO de debò. Em va mirar amb aquella expressió escèptica, ja saps de què parlo. En Samir encara xerrava que va sonar la campana. Ella s’hi va llançar com si li anés la vida i n’hi va clavar un als morros que el va fer caure de cul. En aquella època, ja feia tot un estiu que l’entrenava, i els seus cops ja havien agafat un xic de musculatura i de pes.

—En Samir devia estar content, suposo.

—I tant! Durant mesos van estar parlant d’aquella sessió. En Samir va rebre una pallissa, simplement. Ella va guanyar per punts. Si hagués tingut més força física, li hauria fet una cara nova. Al cap d’un moment, en Samir estava tan frustrat que repartia cops amb totes les seves forces. Vaig tenir por que no m’acorralés la criatura, perquè ens hauríem vist obligats a cridar una ambulància. Es va fer blaus parant els cops amb les espatlles una o dues vegades i ell va aconseguir d’enviar-la a les cordes perquè ella no resistia el pes dels seus cops. Però estava a deu mil llegües de tocar-la de debò.

—Quina merda. Com m’hauria agradat de veure-ho.

—Aquell dia els paios del club van començar a respectar la Salander. Sobretot en Samir. I llavors jo la vaig col·locar senzillament com a espàrring dels elements més alts i més pesats. Ella era la meva carta amagada i vam tenir uns entrenaments de collons. Preparàvem unes sessions en les quals la Lisbeth tenia com a missió col·locar cinc cops en diferents parts del cos… la mandíbula, el front, el ventre i així successivament. I els paios contra qui ella boxejava s’havien de defensar i protegir aquelles parts. Al final era tot un honor haver boxejat contra la Lisbeth Salander. Era una mica com combatre contra un borinot. Per això l’anomenaven la vespa, i es va convertir en una mena de mascota del club. Em sembla que li agradava, perquè un dia es va presentar amb el tatuatge d’una vespa al coll.

En Mikael va somriure. Recordava perfectament la vespa. Fins i tot formava part de les senyes donades en l’ordre de cerca i captura de la policia.

—Quant temps va durar tot això?

—Un vespre per setmana durant tres anys. Jo només hi era a ple temps a l’estiu, i després va anar sent més esporàdic. Dels entrenaments amb la Salander se n’encarregava en Putte Karlsson, l’entrenador júnior. Després la Salander va començar a treballar i ja no tenia temps de venir tan sovint, però fins l’any passat encara treia el cap una vegada al mes. L’he vista quatre, cinc vegades l’any per a algunes sessions amb ella. Genials, aquells entrenaments, i puc dir-te que ens hi deixàvem la pell. Ella gairebé mai no parlava amb ningú. Quan no tenia parella es podia estar ben bé un parell d’hores atonyinant el sac de sorra, com si fos el seu enemic jurat.





Capítol 23


Diumenge, 3 d’abril / Dilluns, 4 d’abril

En Mikael va preparar dos expressos més. Es va excusar quan va encendre un cigarret. En Paolo Roberto va arronsar les espatlles. En Mikael se’l va mirar tot pensarós.

En Paolo Roberto tenia fama de xerrar pels descosits i dir sempre el que pensava. En Mikael es va adonar ràpidament que també era molt xerraire en privat, però que era també un home intel·ligent i humil. Va recordar que en Paolo Roberto havia apostat igualment en una carrera política com a candidat al Parlament per als socialdemòcrates. Apareixia cada cop més com un home ple de seny. En Mikael es va sorprendre que li caigués tan bé, espontàniament.

—Per què m’has explicat tota aquesta història?

—La Salander esta ficada en un merder. No sé què es pot fer, però crec que necessita algun amic en el seu bàndol.

En Mikael va fer que sí amb el cap.

—Què és el que et fa creure que és innocent? —va preguntar en Paolo Roberto.

—És difícil d’explicar. La Lisbeth és terriblement intransigent, però simplement no em crec aquesta història que hagi mort en Dag i la Mia. Sobretot la Mia. D’una banda, no tenia cap mòbil…

—Cap mòbil que nosaltres coneguem.

—D’acord, la Lisbeth no tindria cap escrúpol a utilitzar la violència contra qualsevol que s’ho mereixés. Però no ho sé. He desafiat en Bublanski, el poli que porta les regnes de la investigació. Crec que hi ha un motiu darrere l’assassinat d’en Dag i de la Mia. I crec que aquest motiu es troba en el reportatge en què treballava en Dag.

—Si tens raó, la Salander no solament necessita algú que li doni la mà quan la detinguin, necessita l’ajuda de l’artilleria pesant.

—Hi estic d’acord.

Una lluïssor perillosa va començar a brillar en els ulls d’en Paolo Roberto.

—Si és innocent, haurà estat víctima d’un dels pitjors escàndols judicials de la història. Ha estat assenyalada com a assassina pels mitjans de comunicació i per la policia, i li han dedicat un munt de cabronades…

—Continuo estant d’acord amb tu.

—Doncs, aleshores, què podem fer? ¿Puc ser útil en alguna cosa?

En Mikael va reflexionar un instant.

—La millor ajuda que li podem proporcionar és, evidentment, presentar un culpable alternatiu. Estic treballant en això. D’altra banda, per ajudar-la l’hem d’atrapar abans que qualsevol poli no se la carregui. La Lisbeth no és en absolut de la mena dels que es rendeixen fàcilment.

En Paolo Roberto va fer que sí amb el cap.

—I com la trobarem?

—No ho sé. Però hi ha efectivament una cosa que podries fer tu. Una cosa pràctica, si tens temps i en tens ganes.

—La meva dona no és aquí i seré solter durant tota la setmana. Tinc temps i en tinc ganes.

—Bé, pensava en el fet que siguis boxejador…

—La Lisbeth té una amiga, la Miriam Wu, els diaris n’han parlat.

—Anunciada com la lesbi sadomaso… I tant que n’han parlat.

—Tinc el seu número de mòbil i he mirat de parlar-hi. Però talla la comunicació tan bon punt sent que hi ha un periodista a l’altre costat de la línia.

—Es comprèn.

—No tinc gaire temps per anar al darrere de la Miriam Wu. Però he llegit que feia boxa tai. Penso que si un boxejador conegut hi entrés en contacte…

—Ja ho entenc. I esperes que ens pugui portar a la Salander.

—Quan la policia la va interrogar va dir que ignorava totalment on era la Lisbeth. Però val la pena de provar-ho.

—Dóna’m el número. La trobaré.

En Mikael li va donar el número del mòbil i l’adreça de Lundagatan.

En Gunnar Björck s’havia passat el cap de setmana analitzant la seva situació. El seu futur penjava d’un fil molt primet i havia de jugar les poques cartes que tenia.

En Mikael Blomkvist era un malparit de primera. Tot consistia a saber si se’l podia convèncer que silenciés… el fet que ell hagués recorregut al servei d’aquelles bagasses. El que havia fet era mereixedor d’unes diligències judicials i no dubtava gens ni mica que l’expulsarien si tot plegat s’arribava a saber. Els diaris el destrossarien. Un agent de la Säpo que abusa de prostitutes adolescents… si almenys aquell cony d’estúpides no haguessin estat tan joves.

Però quedar-se sense fer res equivalia a segellar la seva sort. Havia tingut la prudència de no dir res a en Mikael Blomkvist. Havia desxifrat la seva cara i enregistrat la seva reacció. En Blomkvist estava emprenyat. Volia informació. Però l’hauria de pagar. El preu era el seu silenci. Era la seva única sortida.

En Zala modificava l’equació de tota la investigació.

En Dag Svensson havia empaitat en Zala.

En Bjurman havia buscat en Zala.

I el comissari Gunnar Björck era l’únic que sabia que hi havia un lligam entre en Zala i en Bjurman, la qual cosa significava que en Zala era un lligam comú entre Enskede i Odenplan.

La qual cosa, al seu torn, plantejava un altre problema dramàtic per al benestar futur d’en Gunnar Björck. Era ell qui havia proporcionat la informació sobre en Zalaixenko a en Bjurman —amistosament i sense pensar en el fet que aquella informació continuava portant el segell de secreta. Semblava poca cosa, però en realitat volia dir que s’havia convertit en culpable d’un delicte.

A més a més, d’ençà de la visita de divendres d’en Mikael Blomkvist, s’havia convertit en culpable d’un altre delicte. Ell era policia i si tenia informació relativa a alguna investigació per assassinat, el seu deure era fer-la saber immediatament a la policia. Llevat que, donant aquella informació a en Bublanski o al fiscal Ekström, es denunciaria automàticament a si mateix. Tot es faria públic. No les putes, sinó tot el cas Zalaixenko.

En la jornada del dissabte, havia fet una ràpida visita al seu lloc de treball de la Säpo, a Kungsholmen. Va treure els vells expedients sobre en Zalaixenko i s’ho va rellegir tot. Havia estat ell mateix qui havia redactat els informes, però d’això ara ja feia molt de temps. Els més vells aviat tindrien una antiguitat de trenta anys.

L’últim document datat en tenia deu.

Zalaixenko.

Lliscant com un cony de serp.

En Zala.

El mateix Gunnar Björck havia anotat el motiu en la seva investigació, però no arribava a recordar si l’havia utilitzat. Però el lligam era clar com l’aigua. Amb Enskede. Amb en Bjurman. I amb la Salander.

En Gunnar Björck va reflexionar. Encara no comprenia com estaven disposades totes les peces del puzle, però creia entendre per què la Lisbeth Salander havia anat a Enskede. També es podia imaginar fàcilment que la Lisbeth Salander hagués estat víctima d’un accés de ràbia i hagués mort en Dag Svensson i la Mia Bergman, si és que s’havien negat a col·laborar o si l’havien provocada. Ella tenia un mòbil que només en Gunnar Björck i potser dues o tres persones més en tot el país podien comprendre.

És una malalta mental, absolutament. Espero, per l’amor de Déu, que un poli se la carregui quan estiguin a punt de detenir-la. Ella ho sap tot. Si xerra, pot fer saltar tota la història.

Però per molt que en Gunnar Björck raonés a tort i a dret, quedava sempre el fet que en Mikael Blomkvist era la seva única sortida —la qual cosa, en la situació actual d’en Gunnar Björck, era l’única qüestió digna d’interès. La seva desesperació no parava de créixer. Calia que portés en Mikael Blomkvist a tractar-lo com una font secreta i a convence’l que guardés silenci sobre les seves… relliscades malicioses amb aquell cony de putes. Si almenys la Salander pogués liquidar el seu compte amb en Blomkvist.

Es va mirar el número de telèfon d’en Zalaixenko i va sospesar els pros i els contres de l’oportunitat de trucar-li. No es va acabar de decidir.

En Mikael havia convertit en una virtut el fet de recapitular constantment per escrit les seves recerques. Després que hagués marxat en Paolo Roberto, hi va dedicar tota una hora. Gairebé semblava una espècie de diari íntim en el qual donava curs lliure als seus pensaments, al mateix temps que hi consignava minuciosament totes les converses, trobades i recerques que anava fent.

Encriptava cada dia el document amb PGP i n’enviava còpies per correu electrònic a l’Erika Berger i la Malou Eriksson, per tal que les seves col·laboradores n’estiguessin al corrent.

En Dag Svensson s’havia concentrat en Zala les darreres setmanes abans de la seva mort. El nom havia sorgit en la darrera conversa telefònica amb en Mikael, tot just un parell d’hores abans que el matessin. En Gunnar Björck pretenia que tenia informacions sobre en Zala.

En Mikael va dedicar un quart d’hora a fer la síntesi del que havia trobat sobre en Björck. En resum, ben poca cosa.

En Björck tenia seixanta-dos anys, era solter i havia nascut a Falun. Havia treballat com a policia a partir dels vint-i-un anys. Va començar com a agent de policia, després va estudiar dret i va anar a parar a algun destí secret quan tot just tenia vint-i-sis o vint-i-set anys. Era el 1969 o 1970, cap al final del mandat d’en Per Gunnar Vinge com a cap de la Säpo.

En Vinge havia estat despatxat per haver pretès, en una conversa amb el president del consell general del Norrbotten, Ragnar Lassinanti, que Olof Palme era un espia dels russos. Després van venir el cas IB i Holmer i el Carter i l’assassinat de Palme i els escàndols que s’anaven succeint. En Mikael ignorava totalment el paper que en Gunnar Björck havia pogut jugar en els drames de la policia secreta durant aquells últims trenta anys.

La carrera d’en Björck era en línies generals un full en blanc, cosa no gens sorprenent quan es tractava de la Säpo, ja que tot el que tenia a veure amb la seva activitat portava el segell de secret. En Björck tant hauria pogut estar adscrit al manteniment dels llapis i les gomes com hauria pogut ser agent secret a la Xina.

Aquesta darrera hipòtesi, tanmateix, era molt improbable.

L’octubre de 1985, en Björck se’n va anar a Washington, on va treballar a l’ambaixada de Suècia durant un parell d’anys. A partir de 1988, va tornar al seu lloc de la Säpo, a Estocolm. El 1996, es va convertir en un personatge oficial en el sentit que va ser nomenat cap adjunt de la brigada d’estrangers. En Mikael no tenia gaires informacions sobre la naturalesa exacta de les seves feines. Després de 1996, en Björck es va pronunciar diverses vegades en els diaris arran de l’expulsió d’algun àrab sospitós. El 1998 va seure al banc dels acusats quan diversos diplomàtics iraquians van ser expulsats del país.

Quin lligam hi havia entre tot allò i la Lisbeth Salander i els assassinats d’en Dag i la Mia? Probablement cap.

Però en Gunnar Björck sabia alguna cosa sobre en Zala.

Així, doncs, per força hi havia d’haver algun lligam.

L’Erika Berger no havia explicat a ningú, ni tan sols al seu marit, a qui normalment no amagava res, que se’n pensava anar al Svenska Morgon-Posten.

Amb prou feines li quedava un mes a Millennium i després ja treballaria per al Gran Drac. Estava angoixada. Sabia que els dies s’escolarien a una velocitat embogida i que el darrer de tot arribaria de sobte.

També sentia una inquietud devoradora per en Mikael. Havia llegit el seu últim missatge electrònic amb un sentiment d’impotència. En reconeixia els senyals. Era la mateixa obstinació amb què s’havia aferrat a Hedestad dos anys abans i era la mateixa obsessió amb la qual havia atacat en Wennerström. Des del dijous anterior, no existia res més per a ell que no fos la missió de saber qui havia mort en Dag i la Mia, i d’aconseguir rentar el nom de la Lisbeth Salander.

Encara que aquesta ambició tingués totes les seves simpaties —en Dag i la Mia també havien estat amics de l’Erika—, hi havia un costat d’en Mikael que la feia estar incòmoda. Quan flairava la sang, desenvolupava també una manca d’escrúpols.

En el mateix instant en què li havia trucat la vigília per dir-li que havia desafiat en Bublanski i havia començat a reptar-lo en l’estil cowboy, va comprendre que la cacera de la Lisbeth Salander el devoraria durant els propers temps. Sabia per experiència que es mostraria impossible mentre no hagués resolt el problema.

Oscil·laria entre l’egocentrisme i la depressió. I en alguna part d’aquella equació, prendria també alguns riscos sens dubte totalment imprudents.

I la Lisbeth Salander? L’Erika l’havia vist una sola vegada i sabia massa poc sobre aquella noia estranya per poder compartir la convicció que en Mikael tenia de la seva innocència. I si en Bublanski tenia raó? I si era culpable? I si en Mikael aconseguia trobar-la i queia al damunt d’una malalta mental amb una arma a la mà?

La inesperada trucada telefònica d’en Paolo Roberto al matí tampoc no l’havia tranquil·litzada gens. Era evidentment una bona cosa que en Mikael no fos malgrat tot l’únic de creure en la Lisbeth Salander, però en Paolo Roberto també era dels que es feien el pinxo movent les espatlles.

A més, calia que ella trobés el seu successor per fer-se càrrec del timó de Millennium. Ara ja era urgent. Va pensar cridar en Christer Malm i parlar-ne amb ell, però es va adonar que no podria pas informar-lo al mateix temps que ocultava la notícia a en Mikael.

En Mikael era un repòrter brillantíssim, però seria catastròfic com a director. Des d’aquest punt de vista, ella i en Christer tenien moltes més coses en comú, però no estava gaire segura que en Christer ho acceptés. La Malou era massa jove i indecisa. La Mònica Nilsson era massa egocèntrica. En Henry Cortez era un bon repòrter, però massa jove i inexperimentat. La Lottie Karim era massa sensible.

I no estava gens segura que en Christer i en Mikael acceptessin un neòfit vingut del carrer. Estava en la més absoluta misèria.

No era d’aquella manera que volia acabar els seus anys a Millennium.

Diumenge al vespre, la Lisbeth Salander va obrir de nou l’Asphyxia 1.3 i va entrar en el disc dur amb rèplica de [MikBlom/laptop]. Va constatar que no estava connectat a la xarxa i tot seguit va dedicar una estona a llegir tot el que hi havia estat afegint al llarg dels dos últims dies.

Va llegir el diari de recerca d’en Mikael i es va preguntar vagament si escrivia d’una manera tan detallada per a ella o, en aquest cas, per què ho feia. Sabia evidentment que ella entrava en el seu ordinador, i la conclusió natural era que desitjava que ella llegís tot el que havia escrit. La gràcia era descobrir el que no havia escrit. Sabent que ella es passejava pel seu ordinador, ell podia manipular el flux de les informacions. Va notar de passada que era claríssim que no havia arribat a gran cosa més que no fos provocar en Bublanski en un duel al voltant de la seva eventual innocència. Això la va irritar. Normalment, en Mikael Blomkvist no era un home que basés les seves conclusions en sentiments sinó en fets. És al·lucinant la ingenuïtat d’aquest paio!

Així i tot, havia fet un zoom sobre en Zala. Ben raonat, Kalle Blomkvist. Es va preguntar si s’hauria interessat en Zala si ella no n’hi hagués enviat el nom.

A continuació, va observar amb una lleugera sorpresa que en Paolo Roberto havia sorgit tot de sobte en els documents. Bona notícia. Va somriure de cop. Li queia bé, aquell llengut. Era masclista fins al moll de l’os. Quan eren al ring, ell no dubtava gens ni mica a atacar-la. Si ella es deixava, és clar.

Després es va incorporar a la cadira en llegir l’últim missatge d’en Mikael Blomkvist a l’Erika Berger.

En Gunnar Björck, de la Säpo, té informació sobre en Zala.

En Gunnar Björck coneixia en Bjurman.

L’expressió de la Lisbeth es va enterbolir quan va traçar mentalment un triangle.

Zala. Bjurman. Björck. Maleït siga, però és que això té una lògica! Fins ara, ella mai no havia considerat el problema des d’aquest angle. Ben mirat, en Mikael Blomkvist potser no era tan imbècil com això. Encara que, evidentment, no comprenia res del context. Ella mateixa tampoc no ho comprenia, però en canvi tenia un coneixement molt més gran del que havia passat. Va pensar un moment en en Bjurman i es va adonar que el fet que hagués conegut en Björck el transformava en un peó una mica més important del que s’havia imaginat.

Va comprendre que probablement es veuria obligada a girar una visita a Smådalarö.

Tot seguit va entrar en el disc dur d’en Mikael i va crear un nou document a la carpeta [LISBETH SALANDER]. El va batejar [Racó del ring]. Ell el veuria quan tornés a engegar el seu iBook.

[1. Mantén-te lluny d’en Teleborian. Aquest paio és una sangonera.

2. La Miriam Wu no té absolutament res a veure amb aquesta història.

3. Fas bé de fer un zoom sobre en Zala. La clau és ell. Però no el trobaràs en cap registre.

4. Hi ha un lligam entre en Bjurman i en Zala. No sé quin, però hi treballo. En Björck?

5. Important. Hi ha un informe de la policia empipador relacionat amb mi, datat al febrer de 1991. No en conec el número de registre i no el trobo enlloc. Per què l’Ekström no el va filtrar als diaris? Resposta: no es troba en el seu ordinador.

Conclusió: n’ignora l’existència. ¿Com és possible?].



Va reflexionar un breu moment i va afegir-hi un paràgraf.

[PS. Mikael, no sóc innocent. Però no vaig matar en Dag i la Mia i no tinc res a veure amb el seu assassinat. Els vaig conèixer al vespre del crim, però ja me n’havia anat quan els van matar. Gràcies per creure en mi. Digue-li a en Paolo que té una esquerra de mitja nena].

Va tornar a reflexionar un altre moment i va comprendre que era realment massa dolorós per a una drogada en informacions del seu calibre no estar al corrent de tot. De manera que va afegir-hi una altra ratlla.

[PS 2. Com és que estàs al corrent en el tema Wennerström?].

En Mikael Blomkvist va trobar el document de la Lisbeth tres hores més tard. Va llegir el missatge, fil per randa, cinc vegades pel cap baix. Per primera vegada, havia anunciat clarament alguna cosa. Deia que no havia matat en Dag i la Mia. Se la va creure i va sentir-ne un alleujament molt gran. I finalment ja es dignava a parlar amb ell, encara que fos com sempre en termes misteriosos.

Va observar també que solament negava els assassinats d’en Dag i la Mia, sense esmentar en Bjurman. En Mikael va optar per creure que és que en aquell correu només parlava d’en Dag i de la Mia. Després d’un moment de reflexió, va crear el [Racó del ring 2].

[Hola, Sally, Gràcies d’haver-me dit per fi que ets innocent. He cregut en tu, però també he estat influït per la tempesta mediàtica i he arribat a tenir dubtes. Em fa bé sentir-t’ho directament des del teu teclat.

O sigui que ara ja només ens falta trobar l’autèntic assassí. És una feina que tu i jo ja hem fet una altra vegada. Avançaríem més de pressa si no fossis tan misteriosa. Suposo que segueixes el meu diari d’investigació. Així és que ja saps bastant el que faig i com vaig raonant. Crec que en Björck sap alguna cosa i tindré una altra conversa amb ell un d’aquests dies.

¿M’equivoco de pista quan em concentro en els clients de les prostitutes?

Aquesta història d’un informe de la policia m’intriga. Posaré la meva col·laboradora Malou a buscar-lo. En aquella època, tenies dotze-tretze anys oi? De què es tracta?

Prenc nota del teu avís sobre en Teleborian. M.

PS. Se’t va escapar una cosa en el cop contra en Wennerström. Jo ja sabia el que havies fet quan ens vam veure a Sandhamn per Nadal, però no vaig fer preguntes perquè tu no en parlaves. I no tinc cap intenció de dir-te quin error vas cometre, llevat que em convidis a cafè].



La resposta va arribar tres hores més tard.

[Oblida’t dels clients. L’interessant és en Zala. I un gegant ros. Però l’informe de la policia és interessant perquè sembla que hi ha algú que el vol amagar. No pot ser cap atzar].

El fiscal Ekström estava de mala lluna quan va convocar l’equip d’en Bublanski per a una reunió dilluns al matí. Més d’una setmana de recerques d’un sospitós identificat amb un físic particular no havia donat cap resultat. L’humor de l’Ekström no va millorar quan en Curt Bolinder, que havia estat de guàrdia durant el cap de setmana, va informar-lo dels últims esdeveniments.

—Una intrusió? —va dir l’Ekström amb una sorpresa no dissimulada.

—El veí va trucar diumenge al vespre quan es va adonar que havien tallat el precinte de la porta d’en Bjurman. Ho vaig anar a comprovar.

—I què?

—Doncs que els precintes estaven tallats en tres punts. Probablement amb una fulla d’afaitar o amb un cúter. Una feina polida. Amb prou feines es veia.

—Algun robatori? Hi ha brètols que s’especialitzen en els difunts…

—No, no era cap robatori. Vaig examinar el pis. Tots els objectes de valor habituals, el vídeo i coses com aquestes, encara hi eren. I en canvi hi havia la clau del cotxe d’en Bjurman sobre la taula de la cuina.

—La clau del cotxe? —va fer l’Ekström.

—En Jerker Holmberg va passar pel pis dimecres passat per fer-hi un control, i és que sempre se t’escapa alguna cosa. Entre altres coses, va comprovar el cotxe. I jura que la clau no era sobre la taula de la cuina quan va deixar el pis i va tornar a posar els precintes.

—Potser es va descuidar d’endreçar-la. Tothom es pot equivocar.

—En Holmberg no va fer servir aquella clau. Va utilitzar la còpia que hi havia en el manat d’en Bjurman que ja teníem.

En Bublanski es va passar la mà per la barbeta.

—De manera que no era cap robatori habitual…

—No, va ser una intrusió. Algú va entrar al pis d’en Bjurman per tafanejar. Va haver de ser per força entre dimecres i diumenge al vespre, quan el veí es va adonar que havien tallat els precintes.

—O sigui que algú va anar a buscar-hi alguna cosa… Jerker?

—Allà dins no hi ha res que no tinguem.

—O en tot cas que coneguem. El mòbil dels crims continua sent poc clar. Vam partir de la hipòtesi que la Salander és una psicòpata, però fins i tot els psicòpates necessiten un mòbil.

—Què proposes?

—No ho sé. Hi ha algú que dedica un temps a pentinar el pis d’en Bjurman. En aquest cas cal que ens responguem dues preguntes: primera, qui? Segona, per què? Què és el que se’ns ha escapat?

Es va fer un breu silenci.

—Jerker…

En Jerker Holmberg va fer un sospir resignat.

—D’acord. Tornaré a can Bjurman i pentinaré el pis.

Eren les onze del matí de dilluns quan la Lisbeth Salander es va despertar. Es va estar mitja horeta fent el mandra fins que es va llevar, va engegar la cafetera i es va dutxar. Ja neta i endreçada, es va preparar dues llesques ben grosses de pa amb mantega i es va instal·lar davant el seu PowerBook per posar-se al dia del que passava a l’ordinador del fiscal Ekström i per llegir les edicions web de diversos diaris. Va observar que l’interès pels crims d’Enskede havia minvat. Després va obrir la carpeta d’investigació d’en Dag Svensson i va llegir atentament les seves notes de l’acarament amb el periodista Per-Åke Sandström, aquell puter que feia el joc de la màfia del sexe i que sabia alguna cosa sobre en Zala. Quan va haver acabat de llegir, es va servir un altre cafè i es va asseure al racó de davant de la finestra per rumiar.

Cap a les quatre de la tarda, ja havia acabat de rumiar.

Necessitava diners. Tenia tres targetes de crèdit. Una anava a nom de Lisbeth Salander i, per tant, no es podia fer servir. La segona anava a nom d’Irene Nesser, però la Lisbeth evitava d’utilitzar-la perquè caldria presentar el passaport a nom d’Irene Nesser com a document d’identitat, cosa que comportava alguns riscos. La tercera anava a nom de Wasp Enterprises, lligada a un compte que contenia més de 10 milions de corones i que podia ser alimentat via internet. Qualsevol podia fer servir la targeta, però evidentment havia d’ensenyar un document d’identitat.

Va anar a la cuina, va obrir una capsa de galetes i en va treure un feix de bitllets. Li quedaven 950 corones en efectiu, i això era poc. Per sort també tenia 1.800 dòlars americans que anava arrossegant d’ençà de la seva tornada a Suècia i que podia canviar de manera anònima en qualsevol oficina de canvi. Això millorava la situació.

Es va posar la perruca de la Irene Nesser, es va vestir amb tota cura i va ficar roba de recanvi i un estoig de maquillatge en una motxilla. Tot seguit, va emprendre la seva segona expedició fora de casa seva. Se’n va anar fins a Folkungagatan a peu i després fins a Erstagatan, on va entrar a can Watski just abans que tanquessin. Va comprar-hi cinta aïllant, un bossell doble de dues politges i vuit metres de corda sòlida de cotó.

Per tornar, va agafar el 66. A Medborgarplatsen, va veure una dona que estava esperant l’autobús. D’entrada no la va reconèixer, però se li va encendre una alarma en algun racó del cervell: se la va tornar a mirar i va identificar-la com l’Asa Flemström, encarregada de la nòmina a Milton Security. Ara portava un pentinat nou més a la moda. La Lisbeth va baixar discretament de l’autobús mentre la Flemström hi pujava. Va mirar atentament al seu voltant, a l’aguait d’alguna cara que pogués semblar-li familiar. La Lisbeth va passar davant de l’edifici de Ricard Bofill i va arribar fins a Södra Station, on va agafar el tren de rodalia cap al nord.

La inspectora Sonja Modig va encaixar la mà de l’Erika Berger, que va proposar-li tot seguit un cafè. Mentre l’anava a buscar a la cuineta, l’Erika va somriure davant tot aquell reguitzell de tasses altes desaparellades, amb logos de diferents partits polítics, sindicats i empreses.

—Ens les donen en els mítings o després de les entrevistes —va explicar l’Erika Berger i va allargar-n’hi una amb el logo dels joves liberals.

La Sonja Modig es va passar tres hores davant la taula d’en Dag Svensson, ajudada en la seva tasca per la secretària de redacció Malou Eriksson, d’una banda perquè pogués entendre de què parlaven el llibre i l’article d’en Dag Svensson i de l’altra per poder navegar dins el seu material de recerca. La Sonja Modig va quedar estupefacta en descobrir-ne l’abast. La desaparició de l’ordinador portàtil d’en Dag Svensson havia representat un greu inconvenient per a la investigació de la policia, ja que va semblar que de sobte el seu treball es feia inaccessible. En realitat, a la redacció de Millennium havien tingut en tot moment còpies de seguretat de la major part de les dades.

En Mikael Blomkvist no hi era, però l’Erika Berger va proporcionar a la Sonja Modig una llista dels elements que ell havia retirat de la taula d’en Dag Svensson —principalment notes relatives a la identitat de les fonts. La Modig va acabar trucant a en Bublanski per explicar-li la situació. Van decidir que tot el material de la taula d’en Dag Svensson, incloent-hi l’ordinador de Millennium, seria confiscat per raons tècniques de la investigació. El cap de la investigació preliminar tornaria per negociar si consideraven justificat exigir també els altres elements deixats de banda. La Sonja Modig va redactar tot seguit un protocol d’embargament i es va fer ajudar per en Henry Cortez per baixar-ho tot al cotxe.

Dilluns al vespre, en Mikael es va sentir profundament decebut. Al llarg de la setmana anterior, havia anat passant revista a deu dels noms que en Dag Svensson tenia la intenció de denunciar públicament. Cada vegada es va trobar davant d’uns homes inquiets, indignats i trasbalsats. Va constatar que la renda mitjana d’aquelles persones era del voltant de 400.000 corones l’any. Era una colla patètica d’homes esporuguits.

Tanmateix, en cap moment no va tenir la impressió que aquells homes li amaguessin res amb relació als assassinats d’en Dag Svensson i la Mia Bergman. Al contrari; alguns d’ells consideraven que la seva situació esdevindria catastròfica quan els diaris comencessin a fer-se ressò d’uns noms, els seus, que es veurien associats als crims recents.

En Mikael va obrir el seu iBook per veure si havia rebut un nou missatge de la Lisbeth. No era el cas. Per contra, en el missatge anterior li havia assenyalat que els clients de les prostitutes no tenien cap interès i que perdia el temps. Va maleir-la en uns termes que l’Erika Berger hauria qualificat alhora de sexistes i d’innovadors. Tenia gana, però no tenia cap ganes de cuinar. I això sense comptar que, deixant de banda la llet que havia agafat del súper de la cantonada, no havia comprat res de menjar des de feia quinze dies. Es va posar l’americana i va baixar a la taverna grega de Hornsgatan, on va demanar carn de be a la brasa.

La Lisbeth Salander va inspeccionar l’escala, i cap al tard va fer un parell de tombs discrets per la rodalia dels edificis del veïnat. Es tractava de casetes baixes que segurament devien transmetre tots els sorolls, cosa que no li convenia gens. El periodista Per-Åke Sandström vivia en un piset de la cantonada del segon pis, és a dir, l’últim. L’escala continuava fins a una porta de les golfes. Podria servir.

L’únic problema era que totes les finestres del pis eren fosques, senyal que el propietari era fora de casa.

Va trobar una pizzeria uns quants carrers més enllà i va demanar una hawaiana, es va asseure en un racó i va llegir els diaris del vespre. Poc abans de les nou, va comprar un cafè amb llet en un quiosc i va tornar cap al pis. Va entrar a l’escala i es va asseure al replà de les golfes, des d’on veia la porta de l’apartament d’en Per-Åke Sandström, mitja planta més avall. Es va beure el cafè mentre s’esperava pacientment.

Finalment, l’inspector Hans Faste va aconseguir trobar la Cilla Norén, de vint-i-vuit anys i líder del grup de satàniques Evil Fingers, a l’estudi d’enregistrament Recent Trash Records, en un local industrial d’Älvsjö. El xoc entre cultures entre ells dos va ser equivalent a la primera trobada entre els portuguesos i els indis del Carib.

Després d’uns quants intents infructuosos amb els pares de la Cilla Norén, en Faste va aconseguir per fi, a través de la seva germana, de localitzar-la en aquell estudi, on deia que era «ajudant» de producció d’un CD del grup Cold Wax de Borlänge. En Fast mai no havia sentit a parlar d’aquell grup i va constatar que semblava estar integrat per uns joves d’una vintena d’anys. Quan era al passadís que portava a l’estudi, va ser rebut per un terrabastall sonor que li va tallar l’alè.

Va contemplar els Cold Wax a través d’un vidre i després va esperar que es fes algun forat enmig d’aquell estrèpit.

La Cilla Norén duia cabells llargs de color de sutge amb uns flocs vermell i verd, i un maquillatge negre. Era una mica rabassuda i anava vestida amb un jersei curt que ensenyava la panxa amb un pírcing al melic. Portava un cinturó clavetejat al voltant dels malucs i tenia tota la pinta d’un personatge de pel·lícula de por.

En Faste va ensenyar la placa de policia i li va demanar de parlar-hi. Ella anava mastegant un xiclet i se’l va mirar amb escepticisme. Finalment, li va indicar la porta i el va guiar pel que semblava una espècie de cuina amb taula i cadires, on va estar a punt de caure sobre un bossa d’escombraries que hi havia just darrere la porta. La Cilla Norén va omplir d’aigua una ampolla de plàstic i se’n va beure gairebé la meitat; després es va asseure a la taula i va encendre un cigarret. Va mirar-se de fit a fit en Hans Faste amb els seus ulls de color blau cel. Ell no sabia pas com començar.

—Què és això del Recent Trash Records?

Ella semblava que s’avorrís mortalment.

—És una marca que produeix grups nous de joves.

—I tu quin paper hi fas?

—Sóc tècnica de so.

En Faste se la va mirar.

—Tens alguna mena de formació per fer-ho?

—No, n’he après sobre la marxa.

—I se’n pot viure, d’això?

—Realment, és important que l’hi respongui?

—Només per saber-ho. Suposo que has llegit els articles sobre la Lisbeth Salander d’aquests últims temps.

Va fer que sí amb el cap.

—Ens han dit que tu la coneixies. Es veritat?

—Potser.

—Potser sí o potser no?

—Depèn del que busqui.

—Busco trobar una desequilibrada que és sospitosa de tres crims. Vull informació sobre la Lisbeth Salander.

—No tinc notícies de la Lisbeth des de l’any passat.

—Quan la vas veure per última vegada?

—Era a la tardor d’ara fa un parell d’anys. Al Molí. Ella hi anava de tant en tant i de cop ja no va tornar-hi més.

—Has mirat de posar-t’hi en contacte?

—Li vaig trucar diverses vegades al mòbil. El número ja no existeix.

—I no saps on podria trobar-la?

—No.

—Això de les Evil Fingers, què és?

La Cilla Norén va adoptar un posat divertit.

—Que no llegeix els diaris?

—Per què?

—Diuen que som un grup d’adoradores de Satanàs.

—I és veritat?

—Faig cara de ser-ho?

—No sé quina cara fan, jo.

—Escolti, no sé qui fa més el ximple, si la policia o els diaris.

—Escolta’m bé tu, senyoreta, que parlem d’una cosa molt seriosa.

—El què, si som satàniques o no?

—Fes el favor de respondre les meves preguntes en comptes de ser tan perepunyetes.

—I quina és, la pregunta?

En Hans Faste va tancar els ulls un segon i va pensar en la visita professional que havia fet a Grècia durant les seves vacances d’uns quants anys abans. A Grècia, i a desgrat de tots els problemes, la policia tenia un gran avantatge sobre la policia sueca. Si la Cilla Norén hagués adoptat la mateixa actitud a Grècia, l’hauria emmanillada i l’hauria estabornida a cops de porra. Se la va mirar.

—La Lisbeth Salander, formava part de les Evil Fingers?

—No ho crec pas.

—Què vols dir?

—La Lisbeth és probablement la persona més negada per a la música que hagi conegut mai.

—Negada per a la música?

—Sap distingir la trompeta de la bateria, però els seus dots musicals no van més enllà.

—Jo volia dir: pertanyia al grup de les Evil Fingers?

—I jo acabo de respondre la pregunta. Què es pensa que eren, les Evil Fingers?

—Explica-m’ho.

—Fa una investigació policial llegint els articles d’uns diaris que estan tots tarats.

—Respon la pregunta.

—Les Evil Fingers era un grup de rock. Érem una colla de noies a mitjan anys noranta a qui ens agradava el hard rock i tocàvem per passar-nos-ho bé. Ens donàvem a conèixer amb pentagrames i una mica de sympathy for the Devil. Després vam deixar de tocar i jo sóc l’única que encara penco en el món de la música.

—I la Lisbeth Salander no formava part del grup?

—L’hi acabo de dir.

—I com és que les nostres fonts pretenen que la Salander formava part del grup?

—Perquè les seves fonts són tan gairebé tan tarades com els diaris.

—Explica’t.

—Érem cinc noies i ens hem continuant veient de tant en tant. Abans, ens trobàvem al Molí un cop per setmana. Ara és si fa no fa un cop al mes. Però estem en contacte.

—I què feu quan us trobeu?

—Què fa, la gent que va al Molí?

En Hans Faste va sospirar.

—O sigui que us trobeu per fer una copa, vaja.

—Fem la cerveseta. I diem ximpleries. Què feu vosaltres, quan us trobeu amb els vostres amics?

—I la Lisbeth Salander, quin paper hi fa en aquesta història?

—La vaig conèixer a Komvux quan tenia divuit anys. Venia al Molí per unir-se de tant en tant a la colla i fer una canya amb nosaltres.

—Així doncs, no s’ha de considerar les Evil Fingers com una organització?

La Cilla Norén se’l va mirar com si hagués aterrat d’un altre planeta.

—Sou lesbianes?

—Que vol rebre un mastegot?

—Respon la pregunta.

—No n’ha de fotre res.

—A poc a poc. No aconseguiràs fer-me perdre els estreps.

—Toc, toc, que hi ha algú? Ara resulta que la policia pretén que la Lisbeth Salander ha assassinat tres persones i després em ve a fer preguntes a mi sobre les meves preferències sexuals. Que et bombin.

—Ei, tu… que et puc fotre a la garjola.

—Amb quin pretext? Per cert, m’he oblidat de dir-li que fa tres anys que estudio a la facultat de dret i que el meu pare és l’Ulf Norén, del despatx Norén & Knape. ¿Ens trobem al jutjat?

—Em pensava que treballaves en el món de la música.

—Ho faig perquè és collonut. ¿Et penses que en podria viure, d’això?

—Ignoro totalment de què vius.

—No visc d’una activitat satànica i lesbiana, si és el que et penses. Si aquest és el punt de partida en la cacera de la Lisbeth Salander, ara ja comprenc com és que no us en sortiu de detenir-la.

—Que saps on és?

La Cilla Norén va començar a balancejar el cos mentre aixecava les mans davant seu.

—Sento que és molt a la vora… espera’t, que connecto la telepatia.

—No em vinguis amb collonades.

—Ja he dit que no en sé res des d’aviat farà dos anys. No tinc ni idea d’on és. Cap més pregunta?

La Sonja Modig va engegar l’ordinador d’en Dag Svensson i es va passar tot el vespre fent l’inventari del contingut del disc dur i dels zip. Es va estar fins a dos quarts d’onze llegint el llibre d’en Dag Svensson.

Es va adonar de dues coses. Primera, va descobrir que en Dag Svensson era un brillant escriptor, amb una prosa fascinadora quan descrivia els mecanismes del comerç del sexe. Li hauria agradat que hagués pogut anar a fer una conferència a l’escola de la policia —els seus coneixements haurien estat un complement molt apreciat en els cursos.

En Hans Faste, per exemple, era algú que hauria tret profit dels coneixements de l’Svensson.

La segona cosa va ser que va comprendre tot d’una el punt de vista d’en Mikael Blomkvist, que es pensava que la investigació d’en Dag podia constituir un mòbil dels assassinats. La denúncia dels clients de les prostitutes que en Dag Svensson tenia projectada no sols faria mal a un grapat de persones. Era una denúncia brutal. Alguns dels actors més visibles, que ja havien estat condemnats en casos de moralitat o havien participat en el debat públic, quedarien totalment anorreats. En Mikael Blomkvist tenia raó. El llibre constituïa una autèntica raó per matar.

L’únic problema era que, acceptant que algun client que corria el risc de ser denunciat podia haver decidit de matar en Dag Svensson, no hi havia cap vincle amb l’advocat Nils Bjurman. Ni tan sols figurava entre els noms d’en Dag Svensson, la qual cosa, no sols reduïa considerablement el pes dels arguments d’en Blomkvist, sinó que reforçava més aviat la imatge de la Lisbeth Salander com a única sospitosa possible.

Fins i tot en el cas que el mòbil fos poc clar pel que feia als assassinats d’en Dag Svensson i de la Mia Bergman, la Lisbeth Salander estava associada al lloc del crim i a l’arma del crim. Uns indicis tècnics tan nets difícilment podien ser interpretats de cap altra manera. Indicaven que la Salander era realment la persona que havia disparat mortalment al pis d’Enskede.

A més, l’arma significava un lligam directe amb l’assassinat de l’advocat Bjurman. I en el cas Bjurman existien incontestablement un lligam personal i un mòbil possible —a jutjar per la decoració artística de la panxa d’en Bjurman, es podia tractar d’una forma d’abús sexual o en tot cas d’una relació sadomasoquista entre ells dos. Semblava difícilment imaginable que en Bjurman hagués acceptat de bona gana fer-se tatuar d’aquella forma tan estranya, la qual cosa suposaria que experimentava una mena de plaer en la humiliació o que la Salander —almenys si era ella qui havia fet el tatuatge— l’havia col·locat en una situació d’impotència. La Modig no tenia gaires ganes d’especular sobre com ho devia haver fet.

I en Peter Teleborian havia confirmat que la violència de la Lisbeth Salander s’adreçava contra persones que, per diverses raons, ella considerava com a amenaçadores o que l’havien ofès.

La Sonja Modig va reflexionar breument sobre el que en Teleborian havia dit sobre la Lisbeth Salander. Havia semblat preocupat de debò per protegir la seva antiga pacient i no volia que la ferissin. Al mateix temps, la investigació s’havia basat principalment en l’única anàlisi que havia fet d’ella —una desequilibrada social al límit de la psicosi.

Però la teoria d’en Mikael Blomkvist era subjectivament atractiva.

Es va mossegar suaument el llavi inferior mentre intentava imaginar-se un altre guió que el de la Lisbeth Salander com a assassí en solitari. Finalment va agafar un bolígraf i va escriure vacil·lant una ratlla en un bloc de notes que tenia al davant.

Dos motius completament diferents? Dos assassins? Una sola arma del crim!

Un pensament fugaç que no va acabar de formular li voltava pel cap, una qüestió que pensava plantejar en la propera reunió matinal d’en Bublanski. No aconseguia explicar-se de debò per què de sobte se sentia tan incòmoda amb la idea de la Lisbeth Salander en el paper d’única assassina.

Tot seguit, va decidir que ja n’hi havia prou, va apagar resoludament l’ordinador i va desar els discos al calaix. Es va posar l’americana, va apagar el llum de sobre la taula i ja es disposava a tancar la porta amb clau quan va sentir un soroll enllà del passadís. Va arrufar les celles. Creia que estava sola aquell vespre al despatx i va avançar pel passadís fins que va arribar davant el despatx d’en Hans Faste. La porta estava entreoberta i el va sentir que parlava per telèfon.

—Indiscutiblement, això fa que les coses lliguin entre si —va sentir que deia.

Va restar indecisa un moment abans d’agafar aire ben a fons i de trucar al bastiment de la porta. En Hans Faste va aixecar els ulls tot sorpresos per mirar-la.

El va saludar aixecant dos dits enlaire.

—La Modig encara és aquí —va dir en Faste per telèfon. Va escoltar i va fer que sí amb el cap sense deixar de mirar la Sonja Modig—. D’acord. Ara la informo.

Després va penjar.

—Era en Bombolleta —va explicar—. Què vols?

—Què és això que fa que les coses lliguin entre si? —va preguntar.

Ell se la va mirar d’una manera escrutadora.

—Ara escoltes per les portes?

—No, però la teva estava oberta i estaves dient això just quan anava a trucar.

En Faste va arronsar les espatlles.

—Trucava a en Bombolleta per dir-li que el laboratori ens acaba de donar per fi alguna cosa utilitzable.

—Ah, bé.

—En Dag Svensson tenia un mòbil amb una targeta Comviq. Per fi han aconseguit fer-nos una llista de les trucades. Això confirma d’una banda la trucada a en Mikael Blomkvist a les 20 hores i 12 minuts. En Blomkvist encara era a casa de la seva germana en aquells moments.

—Bé. Però jo no crec que en Blomkvist tingués cap mena de relació amb els assassinats.

—Jo tampoc. Però en Dag Svensson va fer una altra trucada aquell mateix vespre. A les 21.34. La conversa va durar tres minuts.

—I?

—Va trucar al telèfon fix de l’advocat Nils Bjurman. Altrament dit, hi ha un lligam entre els assassinats.

La Sonja Modig es va deixar caure lentament a la cadira de les visites d’en Hans Faste.

—Seu, sisplau.

Ella va ignorar la seva pulla.

—D’acord. Què ens diu l’horari? Poc després de les vuit, en Dag Svensson truca a en Mikael Blomkvist i queden per veure’s aquell vespre. A dos quarts de deu, l’Svensson truca a en Bjurman. Poc abans que tanquin a les deu, la Salander compra tabac a l’estanc d’Enskede. Poc després de les onze, en Mikael Blomkvist i la seva germana arriben a Enskede i a les onze i onze truca a urgències.

—És ben bé això, senyoreta Marple.

—Però això no quadra pas del tot. Segons el forense, a en Bjurman el van matar entre les deu i les onze. En aquell moment, la Salander ja era a Enskede. Sempre hem suposat que la Salander va matar primer en Bjurman i després la parella d’Enskede.

—Això no vol dir res. Ja n’he parlat amb el forense. Nosaltres no vam trobar en Bjurman fins l’endemà al vespre, quasi vint-i-quatre hores més tard. El metge diu que l’hora de la seva mort pot diferir almenys en una hora.

—Però en Bjurman és forçosament la primera víctima, perquè nosaltres vam trobar l’arma a Enskede. Això voldria dir que va matar en Bjurman en un moment determinat després de les 21.24, hora en què l’Svensson trucava a en Bjurman, i que va marxar immediatament cap a Enskede per comprar tabac a l’estanc. ¿Hi ha prou temps per anar d’Odenplan a Enskede?

—Sí, sí que n’hi ha prou. No va agafar el transport públic com ens crèiem al principi. Tenia un cotxe. Amb l’Steve Bohman vam fer el trajecte per veure-ho, i vam tenir temps de sobres.

—Però després resulta que s’espera mitja hora abans de matar en Dag Svensson i la Mia Bergman. Què fa mentrestant?

—Pren cafè amb ells. Hi ha les seves empremtes a la tassa.

Ell li va llançar un esguard triomfal. La Sonja Modig va sospirar. Va guardar silenci durant uns quants minuts.

—Hans, tu veus aquest cas com una cosa de punt d’honor. Pots ser un autèntic desgraciat per moments i fas sortir la gent de polleguera, però resulta que t’he trucat a la porta per demanar-te perdó pel mastegot. No estava justificat.

Se la va mirar una bona estona.

—Modig, pots pensar que sóc un desgraciat. En canvi, jo trobo que tu no ets gaire professional i que no tens res a fer a la policia. En tot cas, no en aquest nivell.

La Sonja Modig va sospesar diferents rèpliques possibles, però va acabar arronsant les espatlles i aixecant-se.

—Bé. Ara sabem on som l’un respecte de l’altre —va dir ella.

—Sabem on som. I creu-me, no hi duraràs gaire, aquí.

La Sonja Modig va tancar la porta darrere seu més fort del que hauria volgut. No deixis que aquest imbècil et faci perdre els estreps. Va baixar al garatge a buscar el cotxe. En Hans Faste somreia satisfet amb la porta tancada.

En Mikael Blomkvist acabava just d’arribar a casa seva quan va trucar-li el mòbil.

—Hola. Sóc la Malou. Que pots parlar?

—I tant que sí.

—Ahir hi va haver una cosa que em va cridar l’atenció.

—Sí.

—Vaig llegir els retalls sobre la cacera de la Salander que tenim a la redacció i hi vaig trobar aquell gran reportatge sobre el seu passat als hospitals psiquiàtrics.

—Sí.

—Potser rumio més del compte, però em limito a preguntar-me per què hi ha un forat tan gros en la seva biografia.

—Un forat?

—Sí. Hi ha una gran profusió de detalls sobre totes les històries en què va estar ficada de l’escola. Històries amb els professors i els altres alumnes, ja ho saps.

—Me’n recordo. Hi havia una professora que deia que tenia por de la Lisbeth al començament de l’escola.

—La Birgitta Miåås.

—Exacte.

—Bé. Hi ha una pila de detalls sobre la Lisbeth al psiquiàtric infantil. Més una altra pila de detalls sobre les famílies d’acollida durant la seva adolescència i les lesions a Gamla Stan i tota la pesca.

—Sí. I on vols anar a parar?

—Va estar internada al psiquiàtric abans dels tretze anys.

—Sí.

—Però enlloc no diu ni una paraula sobre per què la van internar.

En Mikael va guardar silenci.

—Vols dir que…

—Vull dir que si una nena de dotze anys està internada en un psiquiàtric és que ha passat alguna cosa que ho motiva. I en el cas de la Lisbeth devia ser alguna cosa molt grossa, vull dir una crisi de pebrots, i hauríem hagut de trobar-ho a la seva biografia. Però enlloc no s’explica.

En Mikael va arrufar les celles.

—Malou, sé d’una font segura que hi ha un informe policial sobre la Lisbeth datat al febrer de 1991, quan tenia dotze anys. No és al registre. Et volia demanar que miressis de trobar-lo.

—Si hi ha un informe, per força ha de ser al registre. Si no, seria una cosa il·legal. Ho has comprovat de debò?

—No, però la meva font diu que l’informe no és al registre.

La Malou va estar un segon sense dir res.

—I és bona, la teva font?

—Boníssima.

La Malou va tornar a guardar silenci un moment. Ella i en Mikael van arribar al mateix temps a la mateixa conclusió.

—La Säpo —va dir la Malou.

—En Björck —va dir en Mikael.





Capítol 24


Dimarts, 5 d’abril

En Per-Åke Sandström, periodista freelance de quaranta-set anys, va arribar a casa seva, a Solna, poc després de mitjanit. Anava una mica torrat i notava com se li començava a fer una bola de pànic dins la panxa. S’havia estat tot el dia sense fer res, desesperadament. En Per-Åke Sandström, simplement, tenia por.

Aviat faria quinze dies que havien mort en Dag Svensson a Enskede. En Sandström va veure estupefacte les informacions de la televisió de l’endemà. Va sentir com una onada d’alleujament i d’esperança —l’Svensson era mort i amb ell potser també el llibre sobre el tràfic de dones en el qual aquell individu tenia la intenció de denunciar-lo com a delinqüent sexual. Merda, només un cony de puta de més i ara es trobava amb la merda fins al coll.

Odiava en Dag Svensson. Li havia suplicat, s’havia arrossegat davant aquell bandarra.

El primer dia després dels crims, havia estat massa eufòric per poder pensar amb lucidesa. Només l’endemà va començar a rumiar una mica. Si en Dag Svensson treballava en un llibre on l’anomenaria com a violador amb tendències pedòfiles, no era inversemblant que la policia comencés a tafanejar en les seves petites desviacions. Déu meu… el podrien considerar sospitós dels assassinats.

Se li va calmar una mica el pànic quan va aparèixer el rostre de la Lisbeth Salander a tots els diaris del país. Qui era, aquella Lisbeth Salander? Mai no n’havia sentit a parlar. Però la bòfia la considerava clarament com a sospitosa i, si s’havia de creure el fiscal, els crims es resoldrien molt de pressa. L’interès per la seva persona potser no arribaria a concretar-se. Però sabia per experiència personal que els periodistes sempre conserven els seus documents i les seves notes. Millennium.

Una revista de merda amb una reputació totalment fora de mida. Al capdavall, eren com tots els altres. Tafanejaven, deien fàstics dels altres i els atacaven.

Ignorava en quin punt exacte es trobava el llibre. No sabia què sabien ells. No podia preguntar-ho a ningú. Li feia l’efecte de trobar-se en un buit.

Al llarg de la setmana, el seu comportament va oscil·lar entre el pànic i l’embriaguesa. La bòfia no havia vingut a trucar a casa seva. Potser —si tenia una sort increïble— se’n sortiria. I si no tenia sort, estaria ben fotut.

Va ficar la clau al pany i la va girar. En el moment en què obria la porta, va percebre un soroll de fregadís al seu darrere i va sentir un dolor paralitzant al capdavall de l’esquena.

En Gunnar Björck encara no havia tingut temps d’adormir-se quan va trucar el telèfon. Estava assegut, en pijama i bata, en la foscor de la cuina, tot barrinant al voltant del seu dilema. Durant la seva llarga carrera, mai no s’havia trobat ni de bon tros davant una situació tan inextricable.

Primer va pensar de no agafar el telèfon. Va mirar el rellotge i va veure que ja era més tard de mitjanit. Però el telèfon va continuar sonant i, després del truc que feia deu, ja no s’hi va poder resistir més. Podia ser important.

—Sóc en Mikael Blomkvist —va sentir a l’altre cap de la línia.

Quina merda.

—És més de mitjanit. Ja dormia.

—Quin greu que em sap. Però m’he dit que estaries interessat en el que t’he d’explicar.

—Què vols?

—Demà a les deu del matí, faré una roda de premsa sobre els assassinats d’en Dag Svensson i de la Mia Bergman.

En Gunnar Björck va empassar saliva.

—Tinc la intenció de donar compte dels detalls del llibre sobre el comerç del sexe que en Dag Svensson estava enllestint. I ets tu l’únic client de les prostitutes que penso esmentar.

—Em vas prometre temps…

Va sentir el pànic en la seva veu i es va aturar.

—Ja han passat uns quants dies. Em vas prometre que em trucaries després del cap de setmana de Pasqua. Demà és dimarts. O parles o mantinc la meva roda de premsa.

—Si fas aquesta roda de premsa, mai no sabràs res sobre en Zala.

—És possible. Però ja no serà problema meu. Llavors caldrà que parlis amb els investigadors oficials d’aquest assumpte. I, evidentment, amb tots els mitjans de comunicació del país.

No hi havia lloc per a les negociacions.

Va acceptar de reunir-se amb en Mikael Blomkvist, però va aconseguir d’endarrerir la trobada fins a dimecres. Un petit respir. Però ja estava a punt.

S’ho jugaria al tot per tot, o caixa o faixa.

En Sandström no hauria sabut dir quant de temps va estar sense sentits, però quan es va despertar estava estirat a terra al menjador. Tenia tot el cos adolorit i no es podia moure. Va necessitar un moment per comprendre que tenia les mans lligades a l’esquena amb el que devia ser cinta adhesiva, i que tenia els peus fermats. Li havien posat un tros de cinta enganxat a la boca. Els llums estaven encesos a l’habitació i les persianes abaixades. Era incapaç de comprendre què havia passat.

Va percebre sorolls que semblaven venir de l’habitació on solia treballar. Es va quedar immòbil i va escoltar, i va sentir com s’obria i es tancava un calaix. Un robatori? Va sentir soroll de papers; algú tafanejava els calaixos.

Una eternitat més tard, va sentir passos al seu darrere. Va intentar de girar el cap, però no va veure ningú. Va esforçar-se a mantenir la calma.

Tot d’un plegat, algú li va passar una sòlida corda de cotó per damunt del cap.

Un llaç escorredor li va estrènyer el coll. El pànic va fer que gairebé relaxés els esfínters. Va aixecar els ulls i va veure la corda que corria fins a un bossell que havia estat suspès al ganxo del qual normalment penjava l’aranya del menjador.

Després el seu enemic va comparèixer dins el seu camp de visió. La primera cosa que va veure van ser un parell de botines negres.

No sabia gens què es podia esperar, però quan va aixecar els ulls el xoc no hauria pogut ser més gran. Per començar, no va reconèixer la psicòpata dement que amb la seva fotografia de carnet havia guarnit els aparadors dels quioscos d’ençà del cap de setmana de Pasqua. Duia els cabells negres tallats curts i no s’assemblava gens a la fotografia dels diaris. Anava vestida de negre de dalt a baix —texans, jaqueta curta oberta de cotó, samarreta i guants negres.

Però el que li va fer més por de tot va ser el rostre. S’havia maquillat. S’havia pintat amb pintallavis de color negre, llapis d’ulls del mateix color i una ombra d’ulls de color verd fosc, vulgar i ostentós. La resta de la cara era tota blanca. Barrant el rostre de biaix, des del costat esquerre del front fins al costat dret de la barbeta tot passant pel nas, es dibuixava una àmplia ratlla de color vermell.

Era una màscara grotesca. Tenia una pinta totalment increïble.

El cervell d’en Sandström va resistir. Nedava en plena irrealitat.

La Lisbeth Salander va agafar la corda i la va estirar. Ell va sentir com se li anava enfonsant al voltant del coll i com, en l’espai d’uns quants segons, ja no podia respirar. Després va lluitar per poder-se aguantar de peus a terra. Amb aquell bossell, ella no havia de fer cap esforç per obligar-lo a posar-se dempeus.

Quan ja va tenir-lo ben dret, va parar d’hissar la corda i la va lligar fent algunes voltes al voltant del tub del radiador, que va blocar amb un nus.

Després el va deixar i va desaparèixer del seu camp de visió. Va ser fora més d’un quart. Quan va tornar, va agafar una cadira i es va asseure al seu davant. Ell intentava evitar de mirar-li el rostre amb aquell maquillatge tan grotesc, però no ho va poder impedir. Va dipositar una pistola sobre la taula. La seva. L’havia trobat a la capsa de sabates del penja-robes. Un Colt 1911 Government. Una petita arma il·legal que tenia des de feia uns quants anys i que s’havia procurat com a conseqüència d’un rampell quan un amic seu se la va vendre, però que mai no havia utilitzat, ni tan sols per provar-la. Davant dels seus ulls, ella va treure el carregador i hi va ficar una bala. En Per-Åke Sandström estava a punt de desmaiar-se. Va esforçar-se a trobar-li la mirada.

—Mai no entendré per què els homes sempre necessiten guardar records de les seves perversions —va dir ella.

Tenia una veu dolça però glacial. Parlava en veu baixa, però se la sentia bé. Va aixecar enlaire una fotografia que havia imprès del seu disc dur.

—Suposo que es tracta de l’estoniana Ines Hammujärvi, de disset anys, originària del poble de Riepalu, a prop de Narva. T’hi vas divertir molt?

La pregunta era retòrica. En Per-Åke Sandström no podia respondre. La seva boca continuava segellada i el seu cervell incapaç de formular cap resposta. La fotografia mostrava… me cago en déna, per què vaig guardar aquestes fotografies?

—Saps qui sóc? Mou el cap.

En Per-Åke Sandström va fer que sí amb el cap.

—Ets un porc sàdic, un malparit i un violador.

Ell no es va moure.

—Mou el cap.

Ell va fer que sí amb el cap. De sobte se li van omplir els ulls de llàgrimes.

—Ajustem les regles —va dir la Lisbeth Salander—. A parer meu, se t’hauria d’executar de seguida. Que sobrevisquis o no a aquesta nit m’és completament igual. Comprens?

Ell va fer que sí amb el cap.

—A hores d’ara, ja saps prou bé que sóc una boja que adora matar la gent. Sobretot homes.

Li va ensenyar els diaris del vespre dels últims dies, que ell havia conservat amuntegats sobre la taula.

—Ara et trauré la cinta adhesiva de la boca. Si crides o aixeques la veu, et faré zàping amb això.

Va esgrimir una porra elèctrica.

—Aquesta cosa tan lletja envia 75.000 volts. Prop de 60.000 el segon cop, quan ja l’he utilitzat una vegada i no l’he recarregat. Comprens?

Ell va fer un posat de dubte.

—Això significa que els teus músculs ja no funcionen. És el que t’ha passat davant la porta ara fa un moment, quan hem entrat.

Ella li va somriure.

—Això significa que les teves cames ja no t’aguantaran i que tu mateix et penjaràs. I un cop t’hagi eliminat, jo m’aixecaré i me n’aniré del pis, simplement.

Ell va fer que sí amb el cap. Oh, Déu meu, està ben boja, és una autèntica assassina. Molt a pesar seu, les llàgrimes li van començar a regalimar de sobte i de manera incontrolada per les galtes. Va tirar els mocs amunt.

Ella es va aixecar i li va arrencar la cinta adhesiva. El seu rostre grotesc es va trobar només a uns quants centímetres del seu.

—Calla —va dir ella—. No diguis res. Si parles sense ser-hi invitat, ets home mort.

Va esperar que ell hagués acabat d’empassar-se els mocs i la mirés.

—Tens una sola possibilitat de sobreviure a aquesta nit —va dir ella—. Una oportunitat, no dues. Et faré un cert nombre de preguntes. Si les respons, et deixaré viure. Mou el cap si m’has entès.

Ell va fer que sí amb el cap.

—Si et negues a respondre una sola pregunta, t’aniquilo. M’entens?

Ell va fer que sí amb el cap.

—Si menteixes o si respons d’una manera evasiva, t’aniquilo.

Ell va fer que sí amb el cap.

—No negociaré amb tu. No et donaré una segona oportunitat. O sigui que respons immediatament a les meves preguntes o mors. Si respons de manera satisfactòria, podràs sobreviure. Tan senzill com això.

Ell va fer que sí amb el cap. Se la creia. No tenia elecció.

—Sisplau —va dir—. No vull morir…

Ella se’l va mirar amb gravetat.

—Tu decidiràs si has de viure o de morir. Però acabes de transgredir la meva primera regla, que és que no tens dret a parlar sense la meva autorització.

Ell va estrènyer els llavis. Me cago en déna, està completament malalta.

En Mikael Blomkvist se sentia tan decebut i febril que ja no sabia què fer. Al final, es va posar l’americana i un fulard, va caminar a l’atzar fins a Södra Station, va passar davant de l’edifici de Ricard Bofill i finalment va aterrar a la redacció, a Götgatan. Tot estava apagat i en calma. No va encendre cap llum, però va engegar la cafetera, es va plantar davant de la finestra i va mirar el carrer de baix mentre esperava que l’aigua s’escolés pel filtre. Va intentar posar en ordre els seus pensaments. Tal com veia les coses, tota la investigació al voltant dels assassinats d’en Dag Svensson i la Mia Bergman era un mosaic trencat, algunes peces del qual eren discernibles mentre que d’altres simplement no hi eren. En algun lloc del mosaic, hi havia un dibuix. Podia endevinar-lo, però no veure’l. I hi faltaven massa peces.

Va assaltar-lo el dubte. No és cap assassina embogida, es va dir, com un recordatori. Ella li havia escrit que no havia mort en Dag i la Mia. Se la creia. Però d’una manera incomprensible, estava íntimament lligada a l’enigma d’aquelles morts.

Es va posar a revisar lentament la teoria que havia estat defensant des del dia en què va entrar al pis d’Enskede. D’una manera evident, havia suposat que el reportatge d’en Dag Svensson sobre el tràfic de dones era l’únic mòbil plausible dels assassinats d’en Dag i de la Mia. Ara començava, amb retard, a acceptar l’afirmació d’en Bublanski que allò no explicava l’assassinat d’en Bjurman.

La Salander li va escriure que es podia oblidar dels clients de les prostitutes i que s’havia de centrar en Zala. Com? Què volia dir? Coi de mossa complicada. Per què no podia dir les coses d’una manera entenedora?

En Mikael va tornar a la cuineta i es va abocar cafè en una tassa alta adornada amb el logo de la Jove Esquerra. Es va asseure al sofà enmig de la redacció, va posar els peus sobre la tauleta i va encendre un cigarret clandestí.

En Björck, era la llista dels clients. En Bjurman, era la Salander. No podia ser una casualitat que tant en Bjurman com en Björck haguessin treballat a la Säpo. I un informe de la policia relatiu a la Salander havia desaparegut.

Podia haver-hi més d’un mòbil?

Va restar ben quiet una estona i es va concentrar en aquest pensament. Va girar-ne la perspectiva.

Podia ser que el mòbil fos la Lisbeth Salander?

En Mikael es va quedar amb una idea que no arribava a formular en paraules. Hi havia en tot plegat alguna cosa inexplorada, però no arribava realment a explicar-se aquella idea que la Lisbeth Salander pogués constituir personalment un motiu per matar. Va sentir la impressió fugaç d’una revelació que estava a punt de mostrar-se.

Després es va adonar que estava massa cansat, va abocar el cafè a l’aigüera i se’n va anar cap a casa a dormir. En la foscor de l’habitació, va recuperar el fil i es va quedar desvetllat durant un parell d’hores intentant comprendre el que volia dir.

La Lisbeth Salander va encendre un cigarret i es va instal·lar confortablement en una cadira davant d’ell. Va encreuar les cames, la dreta sobre l’esquerra, i va mirar-lo de fit a fit. En Per-Åke Sandström no havia vist mai un esguard tan intens.

Quan ella va parlar, la seva veu continuava sent baixeta.

—Vas anar a veure la Ines Hammujärvi al seu apartament de Norsborg la primera vegada al gener de 2003. Acabava de complir setze anys. Per què la vas anar a veure?

En Per-Åke Sandström no sabia què respondre. Ni tan sols sabia explicar com havia començat i per què ell… Ella va aixecar la porra elèctrica.

—No… no ho sé. La volia. Era tan bonica.

—Bonica?

—Sí. Era bonica.

—I tu et pensaves que tenies el dret de lligar-la al llit i de tirar-te-la.

—Ella hi estava d’acord. T’ho juro. Hi estava d’acord.

—L’hi vas pagar?

En Per-Åke Sandström es va mossegar la llengua.

—No.

—Per què? Era una puta. En general, a les putes se les paga.

—Ella era un… era un regal.

—Un regal? —va repetir la Lisbeth Salander.

La seva veu va agafar tot de sobte un to perillós.

—M’ho van proposar com un intercanvi per un servei que havia fet a algú.

—Per-Åke —va dir la Lisbeth Salander amb un to suau—. No deus estar esquivant la meva pregunta, oi?

—T’ho juro. Et respondré tot el que vulguis saber. No et diré cap mentida.

—Bé. Quin servei i a qui?

—Havia introduït esteroides anabolitzants a Suècia. Va ser durant un viatge de reportatges a Estònia. Jo anava amb uns quants amics i vaig embarcar els comprimits dins el meu cotxe. Viatjava amb un home que es deia Harry Ranta. Però ell no anava amb el meu cotxe.

—Com vas conèixer en Harry Ranta?

—Ja feia anys que el coneixia. Des dels anys vuitanta. És un company, res més. Anàvem a fer la cervesa junts.

—I va ser en Harry Ranta qui et va proposar la Ines Hammujärvi com a… regal?

—Sí… no, perdó, va ser més tard, aquí a Estocolm. Va ser el seu germà, Atho Ranta.

—¿Vols dir que l’Atho Ranta va venir a trucar a casa teva i et va preguntar si et venia de gust d’anar-te’n a Norsborg a follar-te la Ines?

—No… jo era en una… feien una festa a… merda, no recordo on era…

Es va posar tot de cop a tremolar de manera incontrolada, va sentir que els genolls li començaven a fallar i es va haver de posar rígid per poder restar dempeus.

—Contesta a poc a poc i sense atabalar-te —va dir la Lisbeth Salander—. No et penjaré únicament perquè et falti temps per reunir les teves idees. Però si observo que fuges d’estudi, aleshores… pof!

Ella va arrufar les celles i va adoptar un aire angelical. En la mesura, és clar, en què es podia discernir un àngel darrere d’una màscara tan grotesca.

En Per-Åke Sandström va fer que sí amb el cap. Va empassar saliva. Tenia set i la boca molt seca i sentia com la corda li estrenyia el coll.

—Així que… tant li fot el lloc on t’emborratxaves. Com va ser que l’Atho Ranta et proposés la Ines?

—Deien de… jo li deia que volia…

Tot d’una es va posar a plorar sense parar.

—Tu li vas dir que volies una de les seves putes.

Ell va fer que sí amb el cap.

—Jo estava borratxo. Ell va dir que ella necessitava… necessitava…

—Què necessitava?

—L’Atho va dir que ella necessitava un correctiu. Li posava problemes. No feia el que ell volia.

—I què volia que fes?

—Que fes cantonades per a ell. Em va proposar de… Jo estava borratxo i no sabia el que em feia. No volia… Perdó.

Va tirar els mocs amunt.

—No és a mi a qui has de demanar perdó… Llavors et vas oferir a l’Atho per ajudar-lo a corregir la Ines i us en vau anar a casa seva.

—No va anar així.

—Doncs explica com va anar. Per què vas seguir l’Atho fins a ca la Ines?

Ella va jugar amb la porra elèctrica en equilibri sobre els seus genolls. Ell es va tornar a posar a tremolar.

—Me’n vaig anar a ca la Ines perquè jo la volia. Era allí, a disposició. La Ines vivia a casa d’una amiga d’en Harry Ranta. No recordo com es deia. L’Atho va lligar la Ines al llit i jo… vaig fer l’amor amb ella. L’Atho s’ho mirava.

—No… no vas fer l’amor amb ella. La vas violar.

Ell no va respondre.

—Oi?

Ell va fer que sí amb el cap.

—Què va dir, la Ines?

—No va dir res.

—Que va protestar?

Ell va fer que no amb el cap.

—Així, doncs, va trobar que era la mar de simpàtic que un gran llardós de cinquanta anys l’ataqués i la folles.

—Estava borratxa. Tant li fotia.

La Lisbeth Salander va fer un sospir resignat.

—Bé. I llavors vas continuar fent visites a la Ines.

—Era tan… em desitjava.

—Què dius ara!

Ell va llançar una mirada desesperada cap a la Lisbeth Salander després va fer que sí amb el cap.

—Jo… jo la violava. En Harry i l’Atho me’n van donar permís. Volien… volien redreçar-la.

—Els ho vas pagar?

Va fer que sí amb el cap.

—Quant?

—Va ser un preu d’amic. Jo ja els havia ajudat en el contraban.

—Quant?

—Tot plegat uns quants bitllets de mil.

—En una d’aquestes fotografies, es veu la Ines aquí, al teu pis.

—En Harry la va fer venir.

Va tornar a aspirar els mocs.

—De manera que per uns quants bitllets de mil, vas tenir una nena amb qui podies fer tot el que volies. Quants cops la vas violar?

—No ho sé… unes quantes vegades.

—D’acord. Qui és el cap d’aquesta banda?

—Si t’ho dic em mataran.

—Tant me fot. De moment sóc un problema més gran per a tu que no pas els germans Ranta.

Va aixecar la porra elèctrica.

—L’Atho és el cap. És el gran. En Harry és el que fa la feina bruta.

—Qui més forma part de la banda?

—Només conec en Harry i l’Atho. La noia de l’Atho també hi participa. I un paio que anomenen… no ho sé. Olle, una cosa així. És suec. No sé qui és. És un drogat i els fa alguns serveis.

—I la noia de l’Atho?

—La Silvia. És una puta.

La Lisbeth va guardar silenci un moment mentre reflexionava. Després va aixecar els ulls.

—Qui és en Zala?

En Per-Åke Sandström va empal·lidir visiblement. La mateixa pregunta que repetia constantment en Dag Svensson. No va dir res durant tanta estona que es va adonar que aquella boja ja començava a estar enfadada.

—No ho sé —va dir—. No sé qui és.

La Lisbeth Salander va enfosquir la mirada.

—Fins ara t’has portat bé. No malbaratis la teva oportunitat —va dir-li ella.

—T’ho juro, pel que més m’estimo. No sé qui és. Aquest periodista que tu vas matar…

Va callar, perquè es va adonar tot de sobte que potser no havia estat una bona idea evocar la seva orgia mortífera d’Enskede.

—Sí?

—Em va preguntar el mateix. No ho sé. Si ho sabés, t’ho diria. T’ho juro. Qui el coneix és l’Atho.

—Vas parlar amb ell?

—Un minut per telèfon. Vaig parlar amb algú que deia que es deia Zala. O més exactament va ser ell que va parlar amb mi.

—Per què?

En Per-Åke Sandström va parpellejar. Unes perles de suor van rodolar-li fins als ulls i va sentir com els mocs li baixaven fins a la barbeta.

—Jo… ells volien que els tornés a fer un altre servei.

—La teva història comença a encallar-se —va advertir-lo la Lisbeth Salander.

—Volien que fes un altre viatge a Tallinn per portar un cotxe que ja estava a punt. Amfetamines. No vaig voler.

—Per què no vas voler?

—Ja era massa. Eren uns autèntics gàngsters. Volia retirar-me. Jo ja tenia feina.

—Vols dir que tu només eres un gàngster ocasional.

—Jo no sóc així, de debò —va dir miserablement.

—Ah, bé.

La seva veu estava carregada de tant de menyspreu que en Per-Åke Sandström va tancar els ulls.

—Continua. Com va arribar en Zala en aquesta història?

—Un veritable malson.

Va callar i tot d’una se li van tornar a escapar les llàgrimes. Es va mossegar el llavi amb tanta força que se li va rebentar i va començar-li a sagnar.

—Això s’encalla —va dir-li la Lisbeth Salander amb una veu tota fresca.

—L’Atho em va venir al darrere unes quantes vegades. En Harry em va advertir, em va dir que l’Atho començava a cabrejar-se i que no sabia què podria passar. Finalment vaig acceptar reunir-me amb l’Atho. Va ser l’agost de l’any passat. Me’n vaig anar amb en Harry fins a Norsborg…

La seva boca es bellugava però les paraules no sortien. Els ulls de la Lisbeth Salander es van tornar com unes clivelles. Ell va recuperar la veu.

—L’Atho estava com un boig. És molt violent. No tens ni idea de la seva brutalitat. Va dir que ja era massa tard perquè jo pensés a retirar-me i que si no feia el que em deia, no sobreviuria. Es disposava a demostrar-m’ho.

—Ah, sí?

—Em van forçar a anar amb ells. Vam marxar cap a Södertälje. L’Atho em va dir que em posés una caputxa. Va lligar-me un bossa sobre els ulls. Jo estava cagat.

—O sigui que vas viatjar amb una bossa al cap. I què va passar llavors?

—El cotxe es va parar. No sabia on era.

—A quin lloc te la van posar, la bossa?

—Just davant de Södertälje.

—I quant de temps vau trigar a arribar?

—Potser… potser una mica més de mitja hora. Em van fer sortir del cotxe. Era una mena de magatzem.

—Continua.

—En Harry i l’Atho m’hi van fer entrar. Hi havia llum a dins. La primera cosa que vaig veure va ser un pobre desgraciat sobre el terra de ciment. Estava lligat. L’havien atonyinat de valent.

—Qui era?

—Es deia Kenneth Gustafsson. Però no ho vaig saber fins més tard. Ells mai no en van pronunciar el nom.

—Què va passar?

—Hi havia un home. Era l’home més alt que he vist mai. Era enorme. Tot múscul.

—Descriu-me aquest paio.

—Ros. Semblava ben bé el diable en persona.

—Com es deia?

—No va dir el seu nom.

—Bé. Un gegant ros. Qui més hi havia?

—Hi havia un altre home. Semblava desfigurat. També ros. Els cabells amb una cua de cavall.

En Magge Lundin.

—Qui més?

—Només jo i en Harry i l’Atho.

—Continua.

—El ros… vull dir el gegant, em va avançar una cadira. No va dir ni paraula. Qui parlava era l’Atho. Va dir que aquell paio de terra era un delator. Volia que jo veiés què els passava als qui foten problemes.

En Per-Åke Sandström plorava sense parar.

—Això encara s’encalla —va fer la Lisbeth Salander.

—El ros va aixecar aquell paio de terra i el va posar en una cadira davant meu. Estàvem asseguts a un metre l’un de l’altre. El tenia ben bé davant dels meus ulls. El gegant se li va posar al darrere i li va posar les mans al voltant del coll. I… i…

—El va estrangular —va intervenir-hi la Lisbeth per ajudar-lo.

—Sí… no… el va estrènyer fins al final. Jo crec que li va partir la nuca, només amb les mans. Vaig sentir com se li trencava i va quedar mort, allà, al meu davant.

En Per-Åke Sandström movia el cap dins la corda. Li queien les llàgrimes a dolls.

Mai no havia explicat allò abans. La Lisbeth li va concedir un minut perquè es recuperés.

—I després?

—L’altre home, el de la cua de cavall, va engegar una serra mecànica i li va tallar el cap i les mans. Quan va haver acabat, el gegant se’m va acostar. Va posar-me les mans al voltant del coll. Vaig intentar deslliurar-me’n. Ho vaig fer amb totes les meves forces, però no el vaig fer moure ni un mil·límetre. Però no em va estrangular… només em va estrènyer d’aquella manera una bona estona. I mentrestant, l’Atho va agafar el seu mòbil i va trucar a algú. Parlava rus. Després va dir que en Zala volia parlar amb mi i em va aguantar el telèfon al costat de l’orella.

—Què et va dir, en Zala?

—Només va dir que estava interessat que fes a l’Atho el servei que m’havia demanat. Em va preguntar si continuava tenint ganes de retirar-me. Li vaig prometre que aniria a Tallinn a buscar el cotxe amb les amfetamines. No tenia elecció.

La Lisbeth va guardar silenci una bona estona. Va contemplar pensativament el periodista que s’empassava els mocs suspès de la corda i va semblar que estava pensant en alguna cosa.

—Descriu-me la seva veu.

—La veu… no ho sé. Semblava completament normal.

—Baixa, clara?

—Baixa. Ordinària. Aspra.

—En quina llengua vau parlar?

—En suec.

—Tenia accent?

—Sí… potser una mica. Però parlava un bon suec. L’Atho i ell parlaven en rus.

—Que comprens el rus, tu?

—Un mica. No del tot. Només una mica.

—Què va dir-li, l’Atho?

—Que la demostració ja s’havia acabat. Res més.

—Havies explicat a algú tot això?

—No.

—A en Dag Svensson?

—No… no.

—Però en Dag Svensson et va venir a veure.

En Sandström va fer que sí amb el cap.

—No ho he sentit.

—Sí.

—Per què?

—Sabia que jo tenia… les putes.

—Què et va preguntar?

—Volia saber…

—Sí?

—En Zala. Feia preguntes sobre en Zala. Va ser en la segona visita.

—La segona visita.

—Ja s’havia posat en contacte amb mi dues setmanes abans de la seva mort. Era la primera visita. Després va tornar dos dies abans que tu… que ell…

—Abans que jo li engegués un tret?

—Exacte.

—I va fer preguntes sobre en Zala?

—Sí.

—I què li vas explicar, tu?

—Res. No li podia explicar res. Vaig reconèixer que jo hi havia parlat per telèfon. Això va ser tot. No li vaig dir res sobre el monstre ros ni sobre el que van fer-li a en Gustafsson.

—Bé. I què va preguntar exactament en Dag Svensson?

—Jo… ell volia saber d’en Zala. Això va ser tot.

—I no li vas explicar res?

—Res que valgués la pena. És que no sé res, de fet.

La Lisbeth Salander va romandre silenciosa un moment. Hi havia alguna cosa que mirava de no dir. Es va mossegar pensativament el llavi inferior. Sí, home, sí, evidentment.

—Amb qui vas parlar de les visites d’en Dag Svensson?

En Sandström va empal·lidir.

La Lisbeth va agitar la porra elèctrica.

—Vaig trucar a en Harry Ranta.

—Quan?

Va empassar saliva.

—El vespre en què en Dag Svensson va venir per primera vegada.

Va continuar fent-li preguntes encara mitja hora més, però aviat va constatar que ja tot eren repeticions i alguns detalls esparsos. Finalment, es va posar dreta i va deixar la mà sobre la corda.

—Probablement ets un dels malparits més miserables que he conegut mai —va dir la Lisbeth Salander—. El que vas fer a la Ines es mereix la pena de mort. Però t’he promès que viuries si responies les meves preguntes. Jo sempre mantinc les meves promeses.

Es va inclinar i va desfer el nus. En Per-Åke Sandström es va esfondrar fet una pila informe i lamentable per terra. El seu alleujament era gairebé eufòric. Des de terra, va veure com posava un tamboret sobre la tauleta, com s’hi enfilava i com desenganxava el bossell. Va recollir la corda i la va ficar dins una motxilla. Va desaparèixer dins el bany, on va restar deu minuts. Va sentir com rajava l’aigua.

Quan va tornar, estava desmaquillada.

El seu rostre tenia un aspecte net i polit.

—Només cal que et deslliguis.

Va deixar un ganivet de cuina per terra.

Va sentir uns petits sorolls a l’entrada durant una bona estona. Semblava com si s’estigués canviant. Després va sentir com s’obria la porta i es tancava. Només al cap de mitja hora es va atrevir a tallar la cinta adhesiva. En asseure’s al sofà del menjador, va descobrir que s’havia emportat el seu Colt 1911 Government.

La Lisbeth Salander no va arribar a casa seva fins a les cinc de la matinada. Es va treure la perruca de la Irene Nasser i se’n va anar a dormir immediatament sense engegar l’ordinador ni controlar si en Mikael Blomkvist havia resolt l’enigma de l’informe policial desaparegut.

Es va despertar a les nou i es va passar tot el dia de dimarts arreplegant dades sobre els germans Atho i Harry Ranta.

L’Atho Ranta tenia uns antecedents judicials ben tristos. Ciutadà finlandès però originari d’una família estoniana, va arribar a Suècia el 1971. Entre 1972 i 1978 va treballar a la construcció com a fuster. Acomiadat després d’haver-lo trobat en flagrant delicte de robatori en una obra, va ser condemnat a set anys de presó.

Entre 1980 i 1982, va treballar per a una empresa molt més petita. També el van despatxar després d’haver arribat borratxo unes quantes vegades a la feina. Durant la resta dels anys vuitanta, es va guanyar la vida com a guàrdia de seguretat, tècnic en una empresa de manteniment de calderes, submarinista i vigilant en una escola. El van anar fent fora de totes aquestes feines després d’haver-hi arribat bastant borratxo o d’haver-se implicat en tota mena de merders. El seu treball de vigilant es va veure interromput pocs mesos després d’haver-lo contractat, quan una mestra va denunciar-lo per assetjament sexual i conducta amenaçadora.

El 1987, va ser condemnat a una multa i a un mes de presó per robatori d’un cotxe, conducció en estat d’embriaguesa i encobriment. L’any següent, condemnat a una multa per tinença il·lícita d’armes. El 1990, condemnat per un delicte contra la moralitat, la naturalesa del qual no s’explicitava en el registre criminal. El 1991, processat per amenaces, però absolt. Al mateix any, condemnat a una multa i a una pena de presó condicional per contraban d’alcohol. El 1992, va purgar tres mesos per lesions a una amiga, així com per amenaces contra la germana d’aquesta. Tot seguit va anar amb peus de plom fins al 1997, en què el van condemnar per encobriment i lesions amb agreujants. Aquest cop va haver de complir deu mesos de presó.

El seu germà petit, Harry, l’havia seguit a Suècia el 1982, per treballar durant els anys vuitanta en un magatzem. Els seus antecedents penals mostraven que havia estat condemnat tres vegades. El 1990 per estafa a la seguretat social, seguida el 1992 per una condemna de dos anys per lesions amb agreujants, encobriment, robatori, robatori amb agreujants i violació. Expulsat a Finlàndia, va tornar a Suècia el 1996, quan va ser condemnat de bell nou a deu mesos de presó per lesions amb agreujants i violació. Va recórrer la sentència, i el tribunal d’apel·lació va seguir la línia de defensa d’en Harry Ranta i el va absoldre de l’acusació de violació. Per contra, li van mantenir la condemna per lesions, i va haver de purgar sis mesos. El 2000, en Harry Ranta va tornar a ser processat per amenaces i violació, però la denunciant es va retractar i el cas va ser arxivat.

Va obtenir les seves últimes adreces: l’Atho Ranta vivia a Norsborg, i en Harry, a Alby.

En Paolo Roberto es va sentir frustrat quan, per cinquantena vegada, va marcar el número de la Miriam Wu i només li va sortir el missatge enregistrat. Des que va acceptar la missió de retrobar-la, havia anat a l’adreça de Lundagatan uns quants cops al dia. Però la porta del seu pis sempre estava tancada.

Va fer un cop d’ull al rellotge. Eren les vuit i poc del vespre de dimarts. Bé acabaria tornant-hi, aquella noia. Comprenia el desig de la Miriam Wu de mantenir-se apartada, però ara els diaris ja s’havien calmat una mica. Es va dir que, més que anar repetint totes aquelles anades i vingudes, es podia instal·lar perfectament de manera permanent davant la porta del seu edifici per si apareixia, encara que només fos per anar-hi a buscar roba de recanvi o vés a saber què. Es va omplir un termos de cafè i es va preparar algunes llesques de pa amb mantega.

Abans de marxar del seu pis, va fer el senyal de la creu davant el crucifix.

Va aparcar a una trentena de metres de la porta de l’immoble de Lundagatan i va fer recular el seient per tenir més lloc per a les cames. Va engegar la ràdio fluixeta i es va enganxar sobre el tauler del cotxe una foto de la Miriam Wu retallada d’un diari del vespre. La va trobar realment collonuda, aquella noia. Va mirar amb paciència els escassos passavolants. La Miriam Wu no apareixia.

Li va anar trucant cada deu minuts. Cap a les nou del vespre, quan el mòbil va avisar-lo que se li estava acabant la bateria, va abandonar els seus intents.

En Per-Åke Sandström va passar tot el dimarts en un estat proper a l’apatia.

Havia dormit al sofà del menjador, incapaç d’arribar-se fins al llit i incapaç de contenir els sobtats accessos de plor que el sacsejaven de manera regular. Dimarts al matí, va baixar a la botiga de licors del centre Solna a comprar una ampolla d’aquavit, i després se’n va tornar al sofà i se’n va beure gairebé la meitat.

Només al vespre va començar a prendre consciència del seu estat i es va posar a reflexionar sobre què podia fer. Li hauria agradat no haver sentit a parlar mai dels germans Atho i Harry Ranta i de les seves putes. No entenia com havia pogut ser tan imbècil i deixar-se arrossegar a aquell pis de Norsborg, on l’Atho va lligar, amb les cames separades, la Ines Hammujärvi, de setze anys i fortament drogada, i després el va desafiar aviam qui d’ells dos trempava més. S’hi van posar per torns i ell va guanyar el concurs executant al llarg d’aquella vetllada un gran nombre de prestacions sexuals de diferents tipus.

En un cert moment, la Ines Hammujärvi va recuperar els sentits i va començar a protestar. Llavors l’Atho es va passar mitja hora atonyinant-la i després fent-la beure alternativament; després d’allò, quan ella es va calmar, l’Atho va convidar en Per-Åke a prosseguir els seus exercicis.

Cony de puta.

Que imbècil que havia estat.

No podia esperar cap mena de pietat per part de Millennium. Vivien d’aquella mena d’escàndols.

Estava cagat amb aquella boja de la Salander. Per no parlar del monstre ros. No podia dirigir-se a la policia.

No se’n podia sortir tot sol. Era una il·lusió pensar-se que els problemes desapareixerien tot solets.

Només li quedava una alternativa molt magra en la qual podia esperar trobar una miqueta de simpatia i potser una mena de solució. Va comprendre que era una taula de salvació molt justeta.

Però era la seva única possibilitat.

A la tarda, va fer el cor fort i va trucar al número del mòbil d’en Harry Ranta. No van contestar. Va continuar mirant de trucar a en Harry Ranta fins a les deu del vespre, i llavors ho va deixar córrer. Després d’haver-hi rumiat una bona estona (i d’haver-se encoratjat amb l’aquavit que quedava), va trucar a l’Atho Ranta. Li va respondre la Silvia, la companya de l’Atho. Va saber que els germans Ranta estaven de vacances a Tallinn. No, la Silvia no sabia com posar-s’hi en contacte. No, no tenia ni idea de quan tornarien —eren a Estònia per un temps indeterminat.

La Silvia semblava satisfeta.

En Per-Åke Sandström es va deixar caure al sofà. No hauria sabut si se sentia abatut o alleujat pel fet que l’Atho no fos a casa seva i així no hagués pogut explicar-li res. Però el missatge era clar. Per diverses raons, els germans Ranta volien passar desapercebuts i se n’havien anat a fer repòs a Tallinn durant un cert temps. Cosa que no va contribuir precisament a calmar en Per-Åke Sandström.





Capítol 25


Dimarts, 5 d’abril / Dimecres, 6 d’abril

En Paolo Roberto no s’havia adormit, però estava tan immers en les seves cabòries que va trigar un moment abans no va veure la dona que arribava caminant pel costat de l’església de Högalid, cap a les onze de la nit. La va veure pel retrovisor. D’entrada, no li recordava res, però quan va passar per sota d’un fanal a una setantena de metres darrere d’ell, va girar bruscament el cap i va reconèixer immediatament la Miriam Wu.

Es va redreçar en el seient. El seu primer impuls va ser baixar del cotxe.

Després va comprendre que corria el risc d’espantar-la i que seria millor esperar que hagués arribat davant la porta de l’edifici.

En el mateix moment en què es feia aquest pensament, va veure com una furgoneta de color fosc arrencava de més avall del carrer i frenava a l’altura de la Miriam Wu. En Paolo Roberto va veure amb estupor un home —un brètol ros d’una talla fora mida— que baixava per la porta corredissa lateral i agafava la Miriam Wu.

Era ben clar que a la noia tot allò li va venir completament de nou. Va intentar alliberar-se’n reculant, però el gegant ros la retenia fermament amb el braç.

En Paolo va quedar bocabadat en veure com la cama dreta de la Miriam Wu s’aixecava i descrivia una corba ràpida. És veritat, feia kick-boxing. Va etzibar-li, doncs, una puntada de peu al cap del gegant ros. No va semblar que aquell cop li fes ni fred ni calor. Per contra, el gegant ros va aixecar la mà i va bufetejar la Miriam Wu. Fins i tot de lluny, en Paolo Roberto va poder sentir el soroll del cop. La Miriam Wu es va esfondrar com si li hagués caigut un llamp. Llavors el gegant ros es va inclinar, la va recollir amb una mà i la va llançar dins la furgoneta. Només llavors, en Paolo Roberto va tancar la boca i va recuperar els sentits. Va saltar fora del cotxe i va anar cap a la furgoneta.

De seguida va comprendre la inutilitat del que feia. El vehicle on havien llançat la Miriam Wu com un sac de patates va arrencar suaument, va fer mitja volta allí mateix i es va allunyar pel carrer abans que en Paolo Roberto hagués agafat velocitat. El cotxe va desaparèixer per la banda de l’església de Högalid. En Paolo va girar en rodó, es va precipitar cap al seu cotxe i es va posar darrere el volant.

Va arrencar d’estampida, va fer també mitja volta i es va dirigir cap a l’església.

Quan va arribar a la cruïlla, la furgoneta ja havia desaparegut. Va frenar i va mirar en direcció a Högalidsgatan i després va optar per girar a l’esquerra cap a Hornsgatan.

En arribar a l’altura de Hornsgatan, el semàfor estava en vermell, però no hi havia circulació i s’hi va endinsar per mirar al seu voltant. Els únics llums de darrere que podia veure estaven a punt de girar a l’esquerra cap al pont de Liljeholmen, a prop de Långholmsgatan. No va poder veure si es tractava de la furgoneta però era l’únic cotxe a la vista, de manera que en Paolo Roberto va prémer l’accelerador. Els semàfors vermells de Långholmsgatan el van deturar i es va veure obligat a deixar passar el trànsit que venia de Kungsholmen, mentre corrien els segons. Quan va quedar buida la cruïlla que tenia al davant, va prémer a fons el pedal i va passar en vermell, pregant perquè no hi hagués cap cotxe de la policia que el parés justament allà.

Va superar de lluny la velocitat autoritzada al pont de Liljeholmen i va tornar a accelerar quan va haver passat el pont. No tenia ni idea d’on es trobava la furgoneta que havia vist i no sabia si havia girat cap a Gröndal o cap a Ärsta. Es va deixar guiar un cop més per la intuïció i va prémer l’accelerador a fons. Corria a més de 150 quilòmetres per hora i va avançar d’estampida els conductors respectuosos amb la llei, tot dient-se que més d’un ja es devia estar apuntant el seu número de matrícula.

A l’altura de Bredäng, va veure de nou la furgoneta. Va reduir la distància fins a trobar-se a una cinquantena de metres darrere seu per assegurar-se que es tractava del vehicle que perseguia. Va tornar als 90 quilòmetres per hora i va conservar una separació d’uns dos-cents metres. Només aleshores va respirar una altra vegada.

La Miriam Wu va notar que li rajava sang coll avall en el moment en què va aterrar dins la furgoneta. Li sortia sang del nas. El cop li havia obert el llavi inferior i probablement també fi havia trencat el nas. L’atac l’havia sorprès completament i li havien escombrat tota capacitat de resistència en menys d’un segon. Va sentir que el cotxe arrencava abans i tot que el seu agressor hagués tingut temps de tancar la porta. Un moment, el gegant ros va perdre l’equilibri quan el cotxe va fer mitja volta.

La Miriam Wu es va girar i es va repenjar a terra amb el maluc. Quan el gegant ros es va tombar cap a ella, li va engegar una puntada de peu. Va tocar-lo a la templa. Va veure una marca en el punt on el seu taló l’havia colpejat. Normalment, el cop l’hauria d’haver ferit.

Déu meu, però qui és aquest Terminator dels pebrots?

Va llançar un altre cop, però ell li va atrapar la cama i li va torçar el peu amb tanta brutalitat que va xisclar de dolor i es va veure obligada a rodolar de panxa a terra.

Després, ell es va inclinar al seu damunt i li va ventar un mastegot amb el palmell de la mà. La Miriam Wu va quedar-ne mig estabornida, com si li haguessin pegat amb una maça. Ell se li va encamellar sobre l’esquena. Va intentar rebutjar-lo, però pesava tant que no el va poder moure ni un mil·límetre. Li va plegar brutalment els braços a l’esquena i els hi va bloquejar amb unes manilles.

Estava indefensa. La Miriam Wu es va sentir tot d’una paralitzada per la por.

En Mikael Blomkvist va passar de llarg el Globus tornant de Tyresjö. Havia dedicat tota la tarda i el vespre a visitar tres individus de la seva llista dels clients de les prostitutes. No n’havia tret absolutament res. Havia trobat una gent aterrida, ja sacsejats per en Dag Svensson, i que es preparaven per veure com se’ls enfonsava el món. Li havien suplicat i implorat. Els va ratllar tots de la llista personal d’assassins potencials.

Va obrir el mòbil mentre passava pel pont de Skanstull i va trucar a l’Erika Berger. No li va respondre. Va intentar trucar a la Malou Eriksson. Tampoc no li va respondre. Merda. Era cap al vespre, tard. Volia parlar amb algú.

Es va preguntar si en Paolo Roberto havia trobat alguna cosa sobre la Miriam Wu i va marcar el seu número. Va sentir tres trucs abans en Paolo no va respondre.

—Paolo.

—Hola. Sóc en Blomkvist. Volia saber com anava tot plegat…

—Blomkvist, estic… —ssscrrp ssscrrp— en un cotxe amb la Miriam.

—No t’entenc de res.

Srcp, scrrraaaap scrrraaaap.

—Se te’n va la veu. No et sento.

Després es va tallar la comunicació.

En Paolo Roberto va renegar. Se li acabava de morir a la mà la bateria del mòbil, en el moment en què passava per Fittja. Va pitjar el botó ON i va aconseguir reanimar el telèfon. Va marcar el número del servei d’urgències, però en el moment en què despenjaven, el mòbil es va apagar una altra vegada.

Merda.

Tenia un carregador que funcionava amb l’encenedor del cotxe, però resulta que aquell carregador era a casa seva, sobre la calaixera del rebedor. Va enviar a pasturar el mòbil al seient del costat i es va concentrar en els llums del darrere de la furgoneta, que volia mantenir en el seu punt de mira. Conduïa un BMW amb el dipòsit ple i no hi havia cap coi de possibilitat que la furgoneta el deixés endarrere.

Però tampoc no volia ser vist i va deixar que s’engrandís la separació uns quants centenars de metres.

Un tros de bèstia que carbura amb anabolitzants atonyina una noia davant els meus ulls. Enxamparé aquest malparit per dir-n’hi quatre de fresques.

Si l’Erika Berger hagués estat allí, l’hauria tractat de cowboy masclista. D’això, en Paolo Roberto en deia enfadar-se.

En Mikael Blomkvist va passar per Lundagatan, però va poder comprovar que el pis de la Miriam Wu estava a les fosques. Va fer un nou intent de trucar a en Paolo Roberto, però no en va obtenir res més que la confirmació que l’abonat no s’hi podia posar. Va murmurar un renec i se’n va tornar cap a casa seva a preparar-se cafè i unes llesques de pa amb mantega.

El trajecte va durar més del que s’havia pensat en Paolo Roberto. Van travessar Södertälje i després van agafar l’E20 en direcció a Strängnäs. Poc després de Nykvarn, la furgoneta va girar a l’esquerra per carreteres secundàries, per la zona rural de Sörmland.

De cop, augmentava el risc que cridés l’atenció i fos descobert. En Paolo Roberto va aixecar el peu de l’accelerador i va deixar un espai encara més gran entre ell i la furgoneta.

No és que en Paolo anés gaire fort en geografia, però pel que va poder jutjar havien passat per l’oest del llac Yngern. Va perdre de vista la furgoneta i va accelerar. Va arribar a una línia recta i va frenar.

La furgoneta havia desaparegut. En aquell racó de món hi havia un munt de petites carreteres. Havia perdut aquells malparits.

A la Miriam Wu li feien mal el clatell i la cara, però havia dominat el pànic i l’angoixa de trobar-se d’aquella manera, indefensa. No li va tornar a pegar. Va poder seure i repenjar-se al seient del conductor. Tenia les mans emmanillades a l’esquena i duia un tros ben ample de cinta adhesiva a través de la boca. Tenia un dels narius tot ple de sang i li costava de respirar.

Va contemplar el gegant ros. Des que li havia posat la mordassa, no havia dit ni paraula i l’havia ignorada per complet. Va mirar la marca del punt on ella li havia donat la puntada de peu, que teòricament li hauria hagut de causar els estralls consegüents. Però no semblava pas que se n’hagués adonat. Allò no era normal.

Era alt i molt ben cossat. Els seus músculs indicaven que cada setmana es passava hores al gimnàs. Però no per fer culturisme. Els músculs semblaven naturals i tenia unes manasses enormes. Va comprendre per què li va semblar que rebia un cop de maça quan ell la va bufetejar.

La furgoneta avançava sotraguejant per una carretera tota plena de sots.

No tenia ni idea de l’indret on es trobava. Li semblava que havien agafat la E4 en direcció cap al sud durant una bona estona, abans d’agafar carreteres més petites.

Sabia que fins i tot tenint les mans lliures no tindria cap opció contra el gegant ros. Es va sentir totalment impotent.

La Malou Eriksson va trucar a en Mikael cap a les onze de la nit, després que ell hagués arribat a casa seva, hagués engegat la màquina de cafè i s’estigués untant amb mantega una llesca de pa a la cuina.

—Perdona que et truqui tan tard. Ja fa unes quantes hores que miro de trucar-te, però no contestes mai.

—Em sap greu. És que havia apagat el telèfon durant el dia, mentre interrogava aquells puters.

—He trobat una cosa que podria ser interessant.

—T’escolto.

—En Bjurman. Em vas dir que investigués el seu passat.

—Sí.

—Va néixer el 1950 i va començar dret el 1970. Es va llicenciar el 1976 i va entrar a treballar al despatx Klang & Reine el 1978, abans d’obrir el seu propi bufet el 1989.

—Sí.

—Mentrestant, va treballar entre d’altres coses fent pràctiques al tribunal de primera instància un breu període, només unes quantes setmanes de l’any 1976. Just després del seu examen d’aquell mateix any, va treballar un parell d’anys, entre 1976 i 1978, com a jurista a la direcció general de la policia nacional.

—Sí.

—He comprovat quina feina hi feia. No és fàcil de trobar. Però treballava en sumaris de la Säpo. Treballava a la brigada internacional.

—Merda, torna-ho a dir!

—O sigui, que devia haver-hi treballat al mateix temps que aquest Björck de Smådalarö.

—Quin cabró dels pebrots! En Björck, vull dir. No em va dir pas que hagués treballat amb en Bjurman.

La furgoneta havia de ser per allà forçosament. En Paolo Roberto n’havia quedat tan lluny al darrere que a vegades havia perdut el cotxe de vista, però sempre l’havia tornat a veure abans de perdre’l un altre cop. Va fer mitja volta pel voral de la carretera i va girar cap al nord. Conduïa a poc a poc i estava al cas dels trencalls.

Només cent cinquanta metres més enllà, va veure tot d’una un feix de llum que espurnejava en una escletxa d’una cortina de vegetació. Va distingir un camí rural al cantó oposat de la carretera i va girar el volant. Va recórrer una dotzena de metres endins i va aparcar. No es va prendre la molèstia de tancar amb clau i després va tornar corrents cap a la carretera principal i va saltar per damunt d’una cuneta. Va lamentar no tenir una llanterna quan va haver de zigzaguejar entre els matolls i els rebrots tendres.

La vegetació només formava una banda estreta al costat de la carretera i tot d’una es va trobar davant un pati de grava. Va veure alguns edificis foscos i baixos, i s’hi estava acostant quan justament es va encendre un llum que hi havia sobre un portal de càrrega.

En Paolo es va ajupir i es va quedar ben quiet. Un segon més tard, es va encendre un llum a dins de l’edifici. El magatzem feia una trentena de metres de llarg, amb una petita filera de finestres a dalt de tot de la façana. El pati era ple de contenidors i, a la dreta, hi havia aparcat un camió groc. Al costat del camió va veure un Volvo blanc. Gràcies a la claror de la il·luminació exterior, va poder descobrir de sobte la furgoneta aparcada a només vint-i-cinc metres davant seu.

Es va obrir una porta de pas en el portal de càrrega que tenia al davant. Un home ros i molt panxut va sortir del magatzem i va encendre un cigarret. Quan l’home va girar el cap, en Paolo li va poder veure una cua de cavall a la llum de l’obertura.

En Paolo no es va moure gens ni mica, amb un genoll a terra. Era totalment visible a menys de vint metres de l’home, però la lluïssor de l’encenedor havia vençut la seva visió nocturna. Després en Paolo, i aparentment també l’home, van sentir un crit mig apagat a la furgoneta. Quan la cua de cavall es va posar en moviment en direcció a la furgoneta, en Paolo es va estirar a poc a poc de bocaterrosa.

Va sentir el soroll de la porta corredissa de la furgoneta en obrir-se i va veure el gegant ros com saltava a terra i després s’inclinava cap a dins del vehicle per extreure’n la Miriam Wu. Se la va col·locar sota el braç i la va portar sense cap problema, malgrat els intents d’ella per deseixir-se’n. Els dos homes van intercanviar algunes paraules, però en Paolo no va poder sentir el que deien.

Després, l’home de la cua de cavall va obrir la porta del conductor i va pujar. Va arrencar i va travessar el pati descrivint una corba tancada. El feix de llums només va passar a uns quants metres d’en Paolo. La furgoneta va desaparèixer per un camí d’accés i en Paolo va sentir com s’allunyava el soroll del motor.

Amb la Miriam Wu sota el braç, el gegant ros va entrar al magatzem per la porta de pas. En Paolo va veure tot seguit com la silueta del gegant ros passava darrere les finestres. Li va fer l’efecte que es desplaçava cap a zones més reculades de l’edifici.

Es va aixecar, amb tots els sentits ben desperts. Tenia la roba tota humida. Se sentia alleujat i inquiet alhora. Alleujat per haver sabut seguir la furgoneta i pel fet de tenir la Miriam Wu a l’abast de la mà, i al mateix temps ple de respecte per l’inquietant gegant ros que l’havia tractada com si no fos res més que un sac de provisions de la cadena de botigues Konsum. En Paolo s’havia fixat sobretot en la seva talla immensa i en la impressió que feia de tenir una força terrible.

El més lògic hauria estat retirar-se i trucar a la policia.

Però el seu telèfon mòbil era mort i només tenia una vaga idea de l’indret on es trobava, i no estava gens segur de poder descriure el camí per arribar-hi. Tampoc no tenia ni la més petita idea del que li estava passant a la Miriam Wu a l’interior de l’edifici.

Va fer un lent semicercle al voltant de l’edifici i va comprovar que semblava tenir una sola entrada. Al cap de dos minuts ja havia tornat i era conscient que havia de prendre una decisió. En Paolo ja havia entès que el gegant ros no era precisament amable. Aquell paio havia estabornit la Miriam Wu. En Paolo no tenia realment por —tenia una gran confiança en si mateix i sabia que es podia mostrar eficaç si havien d’arribar a les mans. La qüestió era saber si l’home de l’edifici estava armat i si n’hi havia d’altres a l’interior. Va dubtar. No devia haver-n’hi d’altres.

El portal de càrrega era prou ample per deixar passar sense problemes el camió groc que estava aparcat a fora, i a dins s’hi havia practicat una porta d’entrada. S’hi va acostar, va posar la mà al pom i va obrir. Es va trobar en un gran magatzem il·luminat per algunes bombetes, ple de trastos, de caixes esbotzades i de material en desordre.

La Miriam Wu notava com les llàgrimes li baixaven galtes avall. No era tant el dolor com l’angoixa que la feia plorar. Durant el trajecte, el gegant l’havia ignorada totalment. Quan la furgoneta es va parar, li va arrencar la cinta adhesiva de la boca. Se la va carregar al damunt i la va transportar sense ni el més petit esforç, i després la va llançar al terra de ciment sense fer gens de cas de les seves súpliques i de les seves protestes. Quan se’l va mirar, els seus ulls eren de glaç.

La Miriam Wu va comprendre tot de sobte que moriria en aquell magatzem.

Ell li va donar l’esquena, es va acostar a una taula, va obrir una ampolla d’aigua mineral i en va beure llargues glopades. No li havia lligat les cames i la Miriam Wu es va començar a aixecar.

Ell es va girar cap a ella i va somriure. Era més a prop de la porta que no pas ella. No hauria tingut ni la més petita oportunitat de passar-li davant. Resignada, es va aturar sobre els genolls i es va enfurismar contra si mateixa. Ara veuràs si em rendiré sense lluitar. Es va posar dreta i va estrènyer les dents. Vinga, som-hi, cony de Terminator!

Amb les mans lligades d’aquella manera a l’esquena, es va sentir maldestra i desequilibrada, però quan se li va acostar va començar a girar en rodó i a buscar-li alguna escletxa. Li va etzibar un cop de peu a les costelles, va girar i n’hi va ventar un altre a l’entrecuix. Va tocar-lo al maluc, va recular un metre i va canviar de cama per al cop següent. Amb les mans a l’esquena, no tenia prou equilibri per arribar-li a la cara, però li va clavar una bona puntada enmig del pit.

Ell va allargar una mà, la va agafar per l’espatlla i la va girar com si fos un full de paper. Li va donar un sol cop de puny, però particularment fort, als ronyons. La Miriam Wu va cridar com una boja quan un dolor paralitzant se li va enroscar pel diafragma. Va tornar a caure de genolls. Després ell li va clavar un mastegot i la va fer caure a terra. Va aixecar el peu i li va propinar una puntada al costat. Ella va perdre l’alè i va sentir com se li trencaven les costelles.

En Paolo Roberto no va veure la pallissa, però va sentir tot d’una la Miriam Wu xisclant de dolor, un crit fort i estrident que es va parar tot d’un plegat. Va girar el cap en direcció al so i va estrènyer les dents. Hi havia una altra habitació darrere d’un envà de separació. Va travessar el local sense fer soroll i va llançar una llambregada prudent per l’escletxa de la porta en el moment en què el gegant ros empenyia la Miriam Wu d’esquena. El gegant va desaparèixer del seu camp de visió durant uns segons i va tornar de sobte amb una serra mecànica que va deixar a terra davant d’ella. En Paolo Roberto va arrufar les celles.

—Vull una resposta a una pregunta molt senzilla.

Tenia una veu estranyament delicada, com si encara no hagués mudat la veu.

En Paolo li va notar un accent estranger.

—On és la Lisbeth Salander?

—No ho sé —va murmurar la Miriam Wu.

—Aquesta no és la resposta correcta. Et dono una segona oportunitat abans d’engegar aquest trasto.

Es va ajupir sobre els talons i va donar uns copets a la serra.

—On s’amaga la Lisbeth Salander?

La Miriam Wu va fer que no amb el cap.

En Paolo va dubtar. Però quan el gegant ros va allargar la mà per agafar la serra, va fer tres gambades ben decidides cap dins el local i li va col·locar un seriós ganxo directe als ronyons.

En Paolo Roberto no es va convertir en un boxejador mundialment cèlebre fent prova de tendresa en els rings. Tenia en el seu actiu trenta-tres combats en la seva carrera de professional i n’havia guanyat vint-i-vuit. Quan pegava a algú, n’esperava alguna reacció. Aquella reacció seria, per exemple, que l’objecte de l’exercici caigués de genolls i que li fes mal en algun lloc. Però en aquell cas en Paolo va tenir la impressió d’haver introduït la mà en un mur de ciment. Mai no havia viscut res de semblant al llarg de tots els anys en què havia freqüentat els rings. Va mirar estupefacte el colós que tenia al davant.

El gegant ros es va girar i va mirar en Paolo Roberto amb el mateix estupor.

—Què et sembla si t’ho fas més aviat amb algú de la teva categoria? —va dir-li en Paolo Roberto.

Li va etzibar una sèrie de dreta-esquerra-dreta en direcció al diafragma i hi va posar tot el seu múscul. Autèntics aconseguir aixecar els braços en posició de defensa. En Paolo Roberto trontollava.

El gegant ros se’l va mirar amb uns ulls que expressaven curiositat i gairebé diversió. Després va adoptar la mateixa posició de defensa que en Paolo Roberto.

És un boxejador. Van començar lentament a girar l’un al voltant de l’altre.

Els cent vuitanta segons que van venir després van ser el combat més estrany que en Paolo Roberto hagués lliurat mai. No hi havia ni cordes ni guants. Els segons i l’àrbitre tampoc no existien. No hi havia cap campana que interrompés el combat i que enviés els dos combatents cadascú al seu racó del ring per uns quants segons de pausa, amb aigua, sals d’amoníac i una tovallola per eixugar la sang dels ulls.

En Paolo Roberto va comprendre tot d’una que s’estava batent per salvar la vida. Tot l’entrenament, tots els anys en què havia atonyinat els sacs de sorra, tot l’espàrring i tota la seva experiència en els combats es van concentrar en l’energia que va desplegar tot d’una, mentre l’adrenalina li circulava com mai no l’havia sentit.

Ara ja no posava sordina als cops. Ell i el seu adversari es van enfrontar en un intercanvi en el qual en Paolo envestia amb tota la força i amb tots els músculs.

Esquerra, dreta, esquerra, esquerra una altra vegada i un jab amb la dreta a la cara, abaixar-se per al ganxo esquerre, un pas endarrere, atac frontal. Cada cop que en Paolo Roberto va engegar el braç va tocar el seu adversari.

Estava fent el combat més important de la seva vida. Lluitava amb el cervell tant com amb els punys. Aconseguia abaixar-se i evitar cada cop que el gegant li etzibava.

Va col·locar-li un ganxo dret absolutament net a la mandíbula, que hauria hagut de fer esfondrar el seu adversari fet un manyoc per terra. Li va fer l’efecte que se li trencaven a cops de maça. Va tenir la sensació que pegava contra una paret. L’únic efecte va ser que el gegant ros va recular mig pas, més sorprès que no pas malmès per la força dels cops. I bruscament se li va il·luminar el rostre amb un somriure.

—Ets en Paolo Roberto! —va dir el gegant ros.

En Paolo es va parar, desconcertat. Acabava de col·locar-li quatre cops que, segons les regles, haurien hagut d’enviar el gegant ros a terra i ell mateix ja se n’hauria hagut d’anar cap al seu racó del ring mentre l’àrbitre començava a comptar. Ni un de sol d’aquells cops no semblava haver-li causat ni el més petit efecte.

Déu meu. Això no és normal.

Tot seguit, va veure gairebé al ralentí com el ganxo dret del rosset solcava l’aire. El paio era lent i el seu cop previsible. En Paolo el va esquivar i el va parar parcialment amb l’espatlla esquerra. Va tenir la impressió d’haver estat colpejat amb un tub de ferro.

En Paolo Roberto va recular un parell de passos, ple d’un respecte nou envers el seu adversari.

Hi ha alguna cosa que no va a l’hora. Ningú no pega d’aquesta manera, collons.

Va parar d’esma un ganxo d’esquerra amb l’avantbraç i va sentir tot d’una un dolor fulgurant. No va tenir temps de parar el ganxo del dret que va arribar d’enlloc i que va aterrar-li enmig del front.

Com si estigués borratxo, en Paolo va tentinejar de reculons per la porta. Es va esfondrar sorollosament contra una pila de tamborets de fusta i va sacsejar el cap.

Va sentir tot d’una com la sang li rajava a dolls per la cara. M’ha arrencat la cella.

M’hauran de tornar a cosir. Una altra vegada!

Un instant després, el gegant va arribar al seu camp de visió i en Paolo es va llançar instintivament cap a un costat. Va evitar d’un pèl un nou cop de maça d’aquell puny tan enorme —va recular ràpidament tres o quatre passes i va alçar els ossos de la mà. Es va mirar els artells i se’ls va veure tot coberts de sang. Va observar taques vermelles i hematomes a la cara del gegant ros. Ni tan sols semblava que l’adversari d’en Paolo s’adonés dels cops que rebia.

En Paolo va recular i va fer una pausa mentre avaluava el seu adversari. No és un boxejador. Es mou com un boxejador però és a deu mil llegües de saber boxejar. Ho fa veure. No sap parar. Assenyala els seus cops. És d’una lentitud increïble.

L’instant després, el gegant va col·locar un ganxo esquerre al costat de la caixa toràcica d’en Paolo. Va ser el segon toc seriós. En Paolo va sentir com el dolor li travessava el cos quan les costelles van petar. Va mirar de recular, però va ensopegar amb els trastos que hi havia per allà i va caure d’esquena. En l’espai d’un segon, va veure com el gegant es plantava al seu davant, però va tenir temps de rodolar de costat i de tornar-se a posar dret, una mica sonat.

Va recular i va mirar d’aplegar forces.

El gegant va atacar una altra vegada, però en Paolo estava a la defensiva. El va esquivar, el va tornar a esquivar i va recular. Sentia dolor cada vegada que parava un cop amb l’espatlla.

Després va venir l’instant que tots els boxejadors han viscut amb temor en un moment o altre. La sensació que pot sorgir en ple combat. La sensació de no arribar-hi. La certesa. Merda, estic a punt de perdre.

És l’instant decisiu en gairebé tots els combats de boxa.

És l’instant en què et falla la força tot d’un plegat i en què l’adrenalina circula a tanta velocitat que es converteix en una càrrega paralitzant i una capitulació resignada es presenta com un fantasma davant del ring. És l’instant que distingeix l’aficionat del professional i el vencedor del perdedor. Ben pocs boxejadors que s’hagin abocat a aquest abisme tenen prou força per capgirar el combat i transformar una derrota segura en una victòria.

En Paolo Roberto es va sentir ferit per aquella certesa. La va notar com un estremiment a dins del cap que l’atordia completament i va viure aquell instant com si observés aquella escena de fora estant, com si mirés el gegant ros a través de l’objectiu d’una màquina de retratar. Era l’instant en què es tractava de guanyar o de desaparèixer.

En Paolo Roberto va recular descrivint un ampli semicercle per reunir forces i guanyar temps. El gegant el va seguir metòdicament però lentament, com si sabés que el resultat ja estava determinat però que encara volia fer durar aquell round.

Boxeja, però sense saber boxejar. Sap qui sóc. Em vol acorralar. La seva força de xoc és gairebé inconcebible i sembla totalment insensible als cops.

Els pensaments s’arremolinaven dins el cap d’en Paolo mentre intentava avaluar la situació i decidir què havia de fer.

Tot de cop, va reviure la nit de Mariehamn dos anys abans. La seva carrera com a professional havia arribat al seu terme de la manera més brutal arran del seu combat amb l’argentí Sebastiàn Lujàn. Havia conegut el primer KO. de la seva vida i havia quedat sense sentits durant quinze minuts.

Sovint havia tornat a pensar en què havia fallat aquell dia. Estava en forma. Estava concentrat. En Sebastiàn Lujàn no era pas millor que ell. Però l’argentí havia aconseguit de col·locar-li un cop perfectament net, i de sobte aquell round es va transformar en un naufragi.

Més tard, en el vídeo, es va veure tentinejant indefens. El knock-out va arribar vint-i-tres segons més tard.

En Sebastiàn Lujàn no era millor que ell, ni estava més ben entrenat. El marge era tan tènue que el resultat del combat hauria pogut ser perfectament a l’inrevés.

L’única diferència que hi trobava, després, era que en Sebastiàn Lujàn havia estat més cobejós que no pas ell. Quan en Paolo va pujar al ring a Mariehamn, havia ambicionat una victòria, però no havia sentit les ganes de boxejar. Per ell, allò ja no era una qüestió de vida o mort. Una derrota ja no era una catàstrofe.

Un any i mig més tard, continuava sent boxejador. Ja no era cap professional i només acceptava combats amistosos com a espàrring. Però s’entrenava. No havia agafat pes, ni tenia sacsons a la cintura. Evidentment no era un instrument tan ben afinat com davant la proximitat d’un combat per un títol, quan el cos s’ha exercitat durant una colla de mesos, però era en Paolo Roberto i no es mocava amb mitja màniga. I contràriament a Mariehamn, aquell combat al magatzem del sud de Nykvarn s’estava disputant a vida o mort.

En Paolo Roberto es va decidir tot de sobte. Es va aturar en sec i va deixar que el gegant ros se li acostés. Va fingir amb l’esquerra i va deixar caure tot el que tenia en un ganxo dret. Hi va posar totes les seves forces i va esclatar amb un cop que es va estampar contra la boca i el nas del contrari. El seu atac era totalment inesperat després que s’hagués batut en retirada durant una estona tan llarga. Per fi va sentir alguna cosa que cedia. Ho va completar amb esquerra-dreta-esquerra i va col·locar tots tres cops a la cara.

El gegant ros boxejava al ralentí i va respondre amb el dret. En Paolo va veure venir el cop de molt abans i es va ajupir davant aquell puny tan enorme. Va veure com canviava el pes de costat i va comprendre que el gegant tenia la intenció de continuar amb l’esquerre. Més que parar-lo, en Paolo es va inclinar endarrere i va deixar que el ganxo esquerre li passés davant el nas. Li va respondre amb un cop poderós al costat del cos, just a sota les costelles. Quan el gegant es va decantar per parar l’atac, el ganxo esquerre d’en Paolo va sorgir i es va abatre de nou damunt del nas.

Va sentir sobtadament que tot el que feia era just i que tenia el control total del combat. Per fi l’enemic reculava. Li sagnava el nas. Ja no somreia.

Tot seguit el gegant ros li va donar una puntada de peu.

El peu va sortir i va agafar en Paolo Roberto totalment de sorpresa. Per costum, en Paolo havia caigut en el ritme normal de la boxa i no s’esperava una puntada.

Va ser com un cop de martell al costat de la cuixa just per sobre del genoll, i un dolor fulgurant li va travessar la cama. No. Va fer un pas endarrere quan li va fallar la cama dreta i va ensopegar una altra vegada amb les coses que hi havia per terra.

El gegant se’l va mirar. Durant un breu segon, els seus ulls es van trobar. El missatge era ben clar. El combat s’havia acabat.

Després els ulls del gegant es van obrir de bat a bat quan la Miriam Wu li va clavar una puntada de peu per darrere a l’entrecuix.

A la Miriam Wu, cada múscul del cos li feia mal, però d’una manera o d’una altra havia aconseguit fer-se passar les mans emmanillades per sota del cul, de manera que es va retrobar amb els braços pel davant del cos. En el seu estat, va ser una prestació acrobàtica d’envergadura.

Li feia mal als costats, al clatell, a l’esquena i als ronyons, i li costava de posar-se dreta. Al final, va trontollar cap a la porta i va veure, estupefacta, com en Paolo Roberto —d’on ha sortit, aquest?— encertava el gegant ros amb el seu ganxo dret i després tota la sèrie de cops a la cara abans que caigués a terra per la puntada de peu.

La Miriam Wu es va adonar que tant se li’n fotia saber com i per què en Paolo Roberto havia sorgit allí al mig. Formava part dels bons. Per primera vegada a la vida, sentia unes ganes assassines de fer mal a algú. Va avançar ràpidament alguns passos i va mobilitzar les darreres engrunes d’energia i de músculs que encara tenia intactes. Es va atansar al gegant per darrere i li va col·locar la seva puntada amb el peu dret a l’entrecuix. Sens dubte allò no figurava entre les regles de la boxa tai, però el cop va fer el seu efecte.

La Miriam Wu va fer que sí amb el cap per a si mateixa amb un aire d’experta.

Els paios podien ser alts com un sant Pau i de la matèria del granit, però continuaven tenint els ous al mateix lloc. I la seva puntada va ser tan neta que hauria de figurar en el Llibre Guinness dels rècords.

Per primera vegada, el gegant ros va semblar afeblit, va proferir un gemec, es va tocar les parts i va caure de genolls.

La Miriam es va quedar indecisa un segon o dos abans d’adonar-se que calia que continués i mirés d’enllestir-ho. Va optar per donar-li un cop de peu a la cara, però ell va aconseguir aixecar un braç. Normalment era impossible que es recuperés tan de pressa. I era com donar una puntada al tronc d’un arbre. Li va agafar bruscament el peu, la va fer caure i va començar a estirar-la cap a ell. Ella va veure com aixecava un puny, es va cargolar desesperadament i va donar un altre cop amb la cama que tenia lliure. Va tocar-lo a l’orella en el mateix segon que el cop de puny es va abatre sobre la seva templa. La Miriam Wu va tenir la impressió d’haver-se llançat directament contra un mur amb el cap per davant. Va veure les estrelles i tot es va tornar negre davant els seus ulls.

El gegant ros va començar a aixecar-se.

Va ser aleshores que en Paolo Roberto el va colpejar a la part de darrere del cap amb la mateixa planxa amb la qual havia ensopegat. El gegant ros va caure tan llarg com era i va aterrar amb un gran estrèpit.

En Paolo Roberto va contemplar el magatzem amb una sensació d’irrealitat. El gegant ros es cargolava per terra. La Miriam Wu tenia els ulls vidriosos i semblava totalment KO. Els seus esforços reunits els concedien un breu respir.

A en Paolo Roberto li costava repenjar-se en la cama ferida i va sospitar que li havia petat algun múscul just damunt del genoll. Va anar coixejant cap a la Miriam Wu i la va tornar a posar dreta. Ella es va començar a moure, però la mirada que li va adreçar era molt borrosa. Sense dir res, se la va carregar a l’espatlla i va començar a dirigir-se cap a la sortida coixejant. El dolor del seu genoll dret era tan viu que per moments va anar a peu coix.

Va ser un alliberament retrobar-se amb l’aire fred i ombrívol. Però no era qüestió d’aturar-se. Va avançar a través del pati de grava i va entrar en la cortina de vegetació, pel mateix camí que a l’anada. Quan es va trobar enmig dels arbres, va ensopegar amb l’arrel d’un pi i va caure a terra. La Miriam Wu va gemegar i ell va sentir com s’obria la porta del magatzem amb gran estrèpit.

El gegant ros va aparèixer com una silueta monumental en el rectangle clar de l’obertura de la porta. En Paolo li va tapar la boca amb la mà a la Miriam Wu. Es va inclinar i li va xiuxiuejar a cau d’orella que restés completament en silenci.

Després va palpar per terra al voltant de l’arrel i va trobar-hi una pedra més grossa que el seu puny tancat. Es va senyar. Per primera vegada a la seva vida de pecador, en Paolo Roberto estava disposat a matar un ésser humà. Estava tan apallissat i tan malmès que sabia que no podria resistir un altre round. Però ningú, ni tan sols un monstre ros que era un error de la natura, no podia batre’s amb el crani partit. Així és que va estrènyer la pedra i va notar que era de forma oval amb una vora punxeguda.

El gegant ros va anar fins a la cantonada de l’edifici i des d’allà va fer una gran volta pel pati. Es va aturar a menys de deu metres de l’indret on en Paolo s’aguantava la respiració. El gegant va escoltar i va aguaitar —però no podia saber per quin costat havien desaparegut dins la nit. Després d’haver espiat durant uns quants minuts, va semblar comprendre la inutilitat del que feia. Va desaparèixer cap a dins de l’edifici amb pas viu i va restar absent un minut o dos. Va apagar el llum, va aparèixer amb una bossa i es va dirigir cap al Volvo blanc. Va arrencar d’estampida i se’n va anar pel camí d’accés. En Paolo va escoltar en silenci fins que el soroll del motor es va esvair en la llunyania. En abaixar l’esguard, va veure els ulls de la Miriam que espurnejaven dins de la foscor.

—Hola, Miriam —va dir—. Em dic Paolo Roberto i no m’has de tenir por.

—Ja ho sé.

La seva veu era feble. Esgotat, ell es va repenjar en aquella arrel tan grossa i va sentir com li anava baixant l’adrenalina.

—No sé pas com hi podré anar —va dir en Paolo—. Però tinc un cotxe aparcat a l’altre costat de la carretera. És a uns cent cinquanta metres d’aquí.

El gegant ros va frenar i va entrar en una àrea de descans a l’est de Nykvarn.

Estava tot sacsejat i trasbalsat, i se sentia estrany a dins del cap.

Era la primera vegada en tota la seva vida que havia estat derrotat en una baralla. I l’home que li havia infligit aquell correctiu era en Paolo Roberto… el cèlebre boxejador. Allò semblava un somni absurd d’aquells que tenia en nits agitades. Li costava d’entendre d’on havia sorgit en Paolo Roberto. Tot d’una, havia aparegut allà, al magatzem.

Era completament insensat.

No havia acusat els cops d’en Paolo Roberto. Allò no el sorprenia. Però sí que havia notat la puntada de peu a l’entrecuix. I aquell cop espantós sobre el cap gairebé l’havia deixat KO. Amb els dits, es va palpar el clatell i va notar-s’hi un bony enorme. Hi va prémer al damunt, però no va sentir gens de dolor. Això no obstant, el cap li donava voltes.

Sorprès, va notar amb la llengua que havia perdut una dent de la mandíbula superior esquerra. La boca li feia un gust de sang. Va agafar-se el nas entre el polze i l’índex, i se’l va moure a poc a poc. Va sentir una crepitació dins el cap i va constatar que tenia el nas trencat.

Havia actuat com calia anant a buscar la seva bossa i abandonant el magatzem abans no arribés la policia. Però havia comès un error colossal. Al Discovery Channel, havia vist que els investigadors dels llocs dels crims eren capaços de trobar quantitat de proves medicolegals. Sang. Cabells. ADN.

No tenia cap ganes de tornar al magatzem, però no tenia elecció. Estava obligat a fer-hi una mica d’endreça. Va fer mitja volta i va tornar a marxar en sentit contrari. Poc abans de Nykvarn, es va encreuar amb un cotxe sense prestar-hi atenció.

El trajecte de retorn a Estocolm va ser un malson. En Paolo Roberto tenia sang als ulls i li havien clavat una repassada tan a fons que tot el cos li feia sofrir un autèntic martiri. Conduïa no sabia pas com i es va adonar que zigzaguejava d’un costat a l’altre de la carretera. Es va eixugar els ulls amb una mà i va palpar-se suaument el nas. Li feia mal de debò i només podia respirar per la boca. Buscava sense parar un Volvo blanc i li va fer l’efecte que se n’havia encreuat un a prop de Nykvarn.

En arribar a la E20, la conducció ja va ser més fàcil. Es va plantejar de parar a Södertälje, però no tenia ni idea d’on podria anar. Va fer un cop d’ull a la Miriam Wu, encara emmanillada, aclofada al darrere del cotxe sense el cinturó de seguretat. S’havia vist obligat a carretejar-la fins al cotxe i havia vomitat mentre l’enfilava cap a dins. No sabia si s’havia desmaiat a causa de les ferides o simplement havia desconnectat per pur esgotament. Va dubtar. Al final, va entrar per la E4 en direcció a Estocolm.

Només feia una hora que en Mikael Blomkvist dormia quan el telèfon va començar a sonar. Va mirar l’hora, va veure que eren una mica més de les quatre de la matinada i es va estirar per despenjar, encara mig adormit. Era l’Erika Berger.

Primer no va comprendre què li deia.

—On dius que és, en Paolo Roberto?

—A l’hospital de Söder amb la Miriam Wu. Ha intentat trucar-te, però no contestes al mòbil i no té el teu número fix.

—He apagat el mòbil. I què hi fa, a l’hospital?

La veu de l’Erika Berger era pacient però ferma.

—Mikael. Agafa un taxi i vés-te’n a informar de seguida. Estava en una confusió total quan m’ha trucat, parlava d’una serra mecànica i d’una casa enmig del bosc i d’un monstre que no sabia boxejar.

En Mikael va parpellejar sense comprendre. Després va fer que no amb el cap i va allargar el braç per atrapar els pantalons.

En Paolo Roberto feia una pinta miserable, ajagut en calçotets en una llitera. Ja feia més d’una hora que en Mikael s’esperava per poder-lo veure. Una tireta li amagava el nas. Tenia l’ull esquerre tot inflat i la cella coberta amb un esparadrap quirúrgic en l’indret on li havien fet cinc punts de sutura. Tenia un embenat al voltant de les costelles i nafres i esgarrapades per tot el cos. Duia el genoll esquerre embolicat amb una faixa molt estreta.

En Mikael Blomkvist li va allargar un cafè en un vas de cartró de la màquina del passadís i li va examinar la cara amb un ull crític.

—Sembles una carraca després d’una col·lisió en cadena —va dir-li—. Explica’m què ha passat.

En Paolo Roberto va fer que no amb el cap i va encreuar la mirada amb en Mikael.

—Cony de monstre —va respondre.

—Què ha passat?

En Paolo Roberto va tornar a fer que no i es va mirar els punys. Els artells estaven tan malmesos que li costava d’aguantar el vas. Li havien posat tiretes. La seva dona apreciava només mitjanament la boxa i estaria furiosa.

—Sóc un boxejador —va dir—. Vull dir, quan estava en actiu, no tenia por de pujar al ring contra qui fos. Vaig rebre un munt de bufes, però sé donar i també sé rebre. Quan ataco algú, és perquè s’esfondri i li faci mal.

—I això no és el que ha fet, aquest paio.

En Paolo Roberto va fer que no per tercera vegada. Va explicar a poc a poc i amb tot els detalls els fets d’aquella nit.

—L’he tocat almenys trenta vegades. Catorze o quinze al cap. Li he tustat la barra quatre vegades. Al principi, retenia els cops, no el volia matar, simplement defensar-me. Cap al final, he donat exactament tot el que tenia. Un dels meus cops li hauria d’haver trencat la barra. I aquest cony de monstre només s’ha sotraguejat una mica i ha continuat fotent llenya. Malparit de merda, no era un ésser humà normal.

—Com era?

—Una mena de carro blindat. No exagero gens. Feia més de dos metres i devia pesar entre cent trenta, cent quaranta quilos. No foto conya si et dic que només tenia músculs i ossos de ciment armat. Un cony de gegant ros que simplement no sentia el dolor.

—L’havies vist mai, abans?

—No, mai. No era cap boxejador. Però estranyament, sí que n’era un.

—Què vols dir?

En Paolo Roberto va reflexionar un moment.

—Ell ho ignorava tot, de la boxa. Jo podia fintar i obligar-lo a sortir de la seva guàrdia i ell no tenia ni la més remota idea de com t’has de bellugar per evitar els cops. Estava completament a la lluna. Però al mateix temps, mirava de moure’s com un boxejador. Aixecava correctament els braços i es posava en tot moment en posició de partida com un autèntic boxejador. Es podria dir que s’havia entrenat a la boxa, però sense escoltar ni una paraula del que li deien els entrenadors.

—D’acord.

—El que ens ha salvat la vida, tant a mi com a la noia, ha estat que es bellugava molt a poc a poc. Llançava els seus swings d’aficionat que assenyalava per endavant a mesos vista i llavors jo els hi podia esquivar o bé parar. He encaixat dos cops, l’un als morros i ja en veus el resultat, i l’altre al cos quan m’ha trencat una costella. Però tots dos només eren a mitges. Si els hagués col·locat com cal, m’hauria arrencat el cap.

En Paolo Roberto va riure tot de sobte. Un riure estentori.

—Què?

—Doncs que he guanyat. Aquest boig furiós ha intentat matar-me i l’he guanyat. He aconseguit tombar-lo. Però he hagut de fer servir una porqueria de planxa perquè rebés el que es mereixia.

Va tornar-se a posar ben seriós.

—Si la Miriam Wu no li hagués clavat un xut als ous en el moment oportú, vés a saber com hauríem acabat.

—Paolo. Estic molt, però molt content que hagis guanyat aquest combat. La Miriam Wu dirà el mateix quan es desperti. Saps com està exactament?

—Té el cap en un estat semblant al meu. Una commoció cerebral, algunes costelles trencades, el nas partit i els ronyons cardats.

En Mikael es va inclinar i va posar la mà sobre el genoll d’en Paolo Roberto.

—Si mai necessites res… —va dir en Mikael. En Paolo Roberto va fer que sí amb el cap i va somriure dolçament.

—Blomkvist, i si tu necessites alguna altra cosa…

—Sí.

—… envia-hi en Sebastiàn Lujàn.





Capítol 26


Dimecres, 6 d’abril

L’inspector criminal Jan Bublanski estava d’un humor de mil dimonis quan es va trobar amb la Sonja Modig a l’aparcament de l’hospital de Söder poc abans de les set del matí. L’havia despertat una trucada d’en Mikael Blomkvist. Al cap d’un moment, ja havia entès que havia passat alguna cosa dramàtica en el transcurs d’aquella nit, de manera que també va trucar i va despertar la Modig. Van trobar en Mikael davant l’entrada i se’n van anar tots plegats cap a l’habitació d’en Paolo Roberto.

A en Bublanski li costava d’assimilar tots els detalls, però va acabar comprenent que la Miriam Wu havia estat segrestada i que en Paolo Roberto havia fotut una allisada al segrestador. De fet, si es mirava de més a la vora l’exboxejador professional, no quedava gens clar qui havia fotut a qui l’allisada. Quant a en Bublanski, els fets d’aquella nit havien fet pujar la investigació sobre la Lisbeth Salander a un nou nivell de complicacions. En aquell coi de cas no semblava haver-hi res normal.

La Sonja Modig va fer la primera pregunta pertinent per mirar d’esbrinar com en Paolo Roberto havia entrat en l’intriga.

—Sóc amic de la Lisbeth Salander.

En Bublanski i la Modig van intercanviar un esguard escèptic.

—I com us vau conèixer?

—La Salander em servia d’espàrring en els entrenaments.

En Bublanski va fixar els ulls en algun punt de la paret del darrere d’en Paolo Roberto. A la Sonja Modig se li va escapar tot d’una un riure fora de lloc. Ben cert, en aquell cas no semblava haver-hi res normal, simple i sense complicacions.

Tanmateix, havien anat apuntant tots els fets l’un darrere l’altre.

—Jo voldria fer ara algunes observacions —va dir en Mikael Blomkvist secament.

Tots el van mirar.

—Primer. Les senyes de l’home del volant de la furgoneta corresponen a les senyes que jo vaig donar de la persona que va agredir la Lisbeth Salander exactament en el mateix indret de Lundagatan. Un paio ros i alt amb una cua de cavall i una panxa enorme. D’acord?

En Bublanski va fer que sí amb el cap.

—Segon. L’objectiu d’aquest segrest era obligar la Miriam Wu a revelar l’amagatall de la Lisbeth Salander. Així, doncs, aquests dos noiets rossos empaiten la Salander des de fa almenys una setmana abans dels assassinats. Entesos?

La Modig va fer que sí amb el cap.

—Tercer. Si hi ha altres actors en aquesta història, la Lisbeth Salander ja no és la «dement solitària» que ens han volgut fer creure.

Ni en Bublanski ni la Modig hi van replicar.

—Serà molt difícil fer passar que el paio de la cua de cavall sigui membre d’una banda de lesbianes adoradores de Satanàs.

La Modig va apuntar un somriure.

—I quart, per acabar. Crec que aquesta història té alguna cosa a veure amb un tipus que es diu Zala. En Dag Svensson va estar centrat en ell les dues últimes setmanes. Tota la informació sobre aquest subjecte és al seu ordinador. En Dag Svensson l’associava a l’assassinat d’una prostituta a Södertälje, anomenada Irina Petrova. L’autòpsia revela que va patir una violència terrible. Tan greu que tres de les ferides, pel cap baix, eren mortals. L’informe de l’autòpsia no deixa clar quina mena d’eina van utilitzar per matar-la, però les ferides tenen una semblança sorprenent amb les que ha sofert la Miriam Wu. L’eina en aquest cas podrien ser les mans d’un gegant ros.

—I en Bjurman? —va preguntar en Bublanski—. Puc entendre que algú pugui tenir alguna raó per reduir en Dag Svensson al silenci. Però, qui pot tenir una raó per eliminar el tutor de la Lisbeth Salander?

—No ho sé. Encara no estan col·locades totes les peces del trencaclosques, però en algun lloc hi ha un lligam entre en Bjurman i en Zala. És l’única cosa plausible. Què us semblaria si comencéssiu a seguir un altre raonament? Si la Lisbeth Salander no és culpable, això vol dir que algú altre va cometre els assassinats. Jo crec que aquests crims tenen alguna cosa a veure amb el comerç del sexe. I la Salander preferiria morir abans que veure’s barrejada en una cosa com aquesta. Ja us ho he dit, és d’una moralitat incommovible.

—En aquest cas, quin és el seu paper?

—No ho sé. Testimoni? Adversari? Potser va sorgir a Enskede per advertir en Dag i la Mia que la seva vida estava en perill. No us oblideu que és una investigadora excepcional.

En Bublanski va posar fil a l’agulla. Va trucar a la policia de Södertälje i va donar l’itinerari que li havia proporcionat en Paolo Roberto, i els va demanar que busquessin un magatzem desafectat al sud-est del llac Yngern. Tot seguit, va trucar a l’inspector Jerker Holmberg —que vivia a Flemingsberg i per tant es trobava a tocar de Södertälje— i li va demanar que s’unís com un llamp a la policia de Södertälje per ajudar-los en l’examen dels llocs.

En Jerker Holmberg va trucar una hora més tard. Acabava d’arribar al lloc dels fets. La policia de Södertälje no havia tingut cap problema per localitzar el magatzem en qüestió. S’acabava de cremar totalment, juntament amb dos coberts més del mateix terreny, i els bombers estaven apagant el que en quedava.

L’incendi provocat no oferia cap mena de dubte, ja que havien trobat dos bidons de gasolina entre les ruïnes.

En Bublanski va sentir una frustració propera a la ràbia.

Però, què era tot aquell merder? Qui era aquell gegant ros? Qui era realment la Lisbeth Salander? I per què costava tant de trobar-la?

La situació no va millorar gens ni mica quan el fiscal Richard Ekström va venir a treure el cap a la reunió de les nou. En Bublanski va fer un informe del dramàtic desenvolupament d’aquella nit. Va proposar que es donés una altra prioritat a les investigacions, després que un cert nombre de fets misteriosos haguessin vingut a embolicar el guió amb què la investigació s’havia basat inicialment.

El relat d’en Paolo Roberto va reforçar seriosament la història de l’agressió de la Lisbeth Salander a Lundagatan. Tot d’una, la hipòtesi que els assassinats eren un acte de bogeria comès per una dona sola i malalta mental perdia força. Allò no volia pas dir que la Lisbeth Salander s’hagués de veure descarregada de les sospites que pesaven damunt d’ella —per a això caldria primer de tot trobar una explicació plausible a les seves empremtes digitals en l’arma del crim—, però sí que volia dir que la investigació s’havia de concentrar seriosament en la possibilitat d’un altre culpable. En aquest cas, en aquells moments hi havia una sola hipòtesi: la teoria d’en Mikael Blomkvist segons la qual els assassinats estaven lligats a unes revelacions imminents d’en Dag Svensson sobre el comerç del sexe. En Bublanski va identificar els tres punts primordials.

La tasca més important de moment consistia en la identificació de l’home ros i alt i del seu còmplice de la cua de cavall que havien segrestat i martiritzat la Miriam Wu. L’home ros altíssim tenia un aspecte físic tan particular que havia de ser relativament fàcil de trobar.

En Curt Bolinder va observar de manera pertinent que la Lisbeth Salander també tenia un aspecte físic particular i que, al cap de tres setmanes de recerques aproximadament, la policia encara ignorava on era.

La segona tasca significava que la direcció de les investigacions havia de destacar a partir d’aquell moment un grup que es concentrés activament en la pretesa llista de clients de prostitutes que hi havia a l’ordinador d’en Dag Svensson.

Això comportava un problema de logística. El grup d’investigació estava certament en possessió de l’ordinador de Millennium que en Dag Svensson havia utilitzat i de les còpies de seguretat en discos zip del seu portàtil desaparegut, però aquells discos contenien les recerques acumulades d’uns quants anys, literalment milers de pàgines que requeririen molt de temps per ser catalogades i assimilades. Calia que el grup fos reforçat i en Bublanski va designar sobre la marxa la Sonja Modig per dirigir les operacions.

La tercera tasca consistia a aproximar l’objectiu sobre una persona desconeguda de nom Zala. Per fer-ho, el grup d’investigació demanaria l’ajuda del grup especial d’investigació sobre el crim organitzat, que els havia indicat que ja havien topat amb aquell nom diverses vegades. Va confiar aquesta tasca a en Hans Faste.

Per acabar, en Curt Bolinder havia de coordinar la continuació de la recerca de la Lisbeth Salander.

L’informe d’en Bublanski només va durar sis minuts, però va desencadenar una disputa d’una hora. En Hans Faste estava intractable en la seva resistència envers Bublanski i no va fer res per dissimular la seva actitud. Allò va sorprendre molt en Bublanski, a qui certament no li havia agradat mai en Faste, però que tanmateix sempre l’havia considerat un policia competent.

En Hans Faste era del parer que la investigació s’havia de concentrar en la Lisbeth Salander, i que importaven ben poc totes les informacions secundàries.

Segons ell, el grapat d’indicis contra la Salander era tan clar que seria absurd en aquells moments posar-se a buscar altres culpables possibles.

—Vull dir que tot això és pura xerrameca. Tenim un cas psiquiàtric que no ha fet més que confirmar-se un any darrere l’altre. Creus de debò que tots els informes de l’hospital psiquiàtric i del forense són una colla d’acudits? Ella està associada al lloc del crim. Tenim proves que es dedicava a la prostitució i sabem que disposa d’una gran quantitat de diners no declarats en un compte bancari.

—En sóc conscient.

—Participa en una mena de culte lèsbic del sexe. I poso la mà al foc que aquesta altra lesbiana, la Cilla Norén, sap més coses de les que vol dir.

En Bublanski va aixecar la veu.

—Faste. Para el carro. Estàs completament obsessionat per la perspectiva homosexual. Això no és gens professional.

Va lamentar immediatament haver-se pronunciat davant de tot el grup, en comptes d’haver-ne parlat en privat amb en Faste. El fiscal Ekström va interrompre les discussions. Semblava indecís sobre el que calia fer. Al final, va declarar vàlida la línia d’en Bublanski; passar per damunt d’ell equivaldria a apartar-lo com a cap de les investigacions.

—Ho farem tal com en Bublanski ho ha decidit.

En Bublanski va fer una llambregada cap a l’Steve Bohman i en Niklas Eriksson, de Milton Security.

—M’ha semblat entendre que només podrem disposar de vosaltres tres dies més, i cal que ho aprofitem. Bohman, tu ajudaràs en Curt Bolinder en la cacera de la Lisbeth Salander. Eriksson, tu continuaràs amb la Modig.

L’Ekström va reflexionar un instant i va aixecar la mà quan tothom ja es disposava a marxar.

—Una altra cosa. Aquesta història d’en Paolo Roberto ens la quedem per a nosaltres. Els diaris es tornaran histèrics si una altra celebritat fa la seva entrada en la investigació. Així doncs, ni una paraula sobre això fora d’aquesta sala.

La Sonja Modig va arreplegar en Bublanski en sortir de la reunió.

—He perdut la paciència amb en Faste. No és gaire professional per part meva —va dir en Bublanski.

—Ja sé de què va, això —va somriure ella—. Vaig començar dilluns amb l’ordinador de l’Svensson.

—Ja ho sé. I què?

—Hi havia una dotzena de versions del seu manuscrit, quantitats enormes de documents de recerca, i em costa determinar què és important i què no té cap mena d’interès. Necessitarem dies i dies només per obrir i resseguir totes les carpetes.

—I en Niklas Eriksson?

La Sonja Modig va dubtar. Després es va girar i va tancar la porta del despatx d’en Bublanski.

—No és que vulgui arrossegar-lo pel fang però, francament, no és de gran utilitat.

En Bublanski va arrufar les celles.

—Va, digue-ho.

—No ho sé. No és un policia de debò, com ho havia estat en Bohman. Diu moltes ximpleries i té si fa no fa la mateixa actitud envers la Miriam Wu que en Hans Faste, i no mostra cap interès per la missió. No ho acabo d’endevinar, però segur que hi ha algun problema amb la Lisbeth Salander.

—O sigui?

—Que tinc la sensació que hi ha alguna cosa podrida que està fermentant en algun lloc.

En Bublanski va moure lentament el cap.

—Em sap greu. En Bohman està bé, però, per ser-te franc, no m’agrada que hi hagi persones de fora a la investigació.

La Sonja Modig va fer que sí amb el cap.

—Què fem, doncs?

—Caldrà que l’aguantis fins al cap de setmana. L’Armansky ha dit que deixaran córrer aquesta feina si no hi ha resultats. Vés-te’n, comença a tafanejar i digue’t a tu mateixa que t’ho hauràs de fer tot tota soleta.

La recerca de la Sonja Modig va ser interrompuda quaranta-cinc minuts després que hagués començat, quan va ser apartada de la investigació. La van convocar sobtadament davant el fiscal Ekström, on ja hi havia en Bublanski. Els dos homes tenien el rostre encès. El periodista freelance Tony Scala acabava de llançar la notícia bomba que en Paolo Roberto havia salvat la lesbiana sadomaso Miriam Wu d’un segrestador. El text incloïa detalls que ningú extern a la investigació no hauria pogut conèixer. La formulació insinuava que la policia s’estava plantejant la possibilitat de denunciar en Roberto per lesions amb agreujants.

L’Ekström ja havia rebut diverses trucades de periodistes que volien precisions sobre el paper del boxejador. No es trobava gens lluny d’obrir una crisi quan va acusar la Sonja Modig de ser a l’origen de les filtracions. La Modig va refusar immediatament l’acusació, però va ser inútil. L’Ekström la volia apartar de la investigació. En Bublanski estava furiós. Sense cap vacil·lació, va prendre partit per la Modig.

—La Sonja diu que la filtració no ve d’ella. Jo amb això en tinc prou. És una bogeria desprendre’s d’una investigadora experta que ja està perfectament al corrent del cas.

L’Ekström va replicar amb una desconfiança evident envers la Sonja Modig. Al final, es va instal·lar darrere la taula i es va tancar en un mutisme obstinat. Era impossible fer-lo canviar d’opinió.

—Modig, no puc demostrar que ets a l’origen de les filtracions, però no tinc cap confiança en tu en la investigació. En quedes separada amb efectes immediats. Agafa’t festa per a la resta de la setmana. Dilluns se t’adscriurà a d’altres missions.

La Modig no tenia elecció. Va fer que sí amb el cap i es va dirigir cap a la porta.

En Bublanski la va deturar.

—Sonja, ho dic ben clar i ben fort. No crec ni un instant en aquesta acusació i tens tota la meva confiança. Però no sóc jo qui decideixo. Passa pel meu despatx abans de marxar a casa.

Ella va assentir-hi amb el cap. L’Ekström tenia un aspecte furiós. El rostre d’en Bublanski havia adquirit una coloració inquietant.

La Sonja Modig va tornar al seu despatx, on ella i en Niklas Eriksson treballaven amb l’ordinador d’en Dag Svensson. Estava rabiosa i a punt d’esclatar en plors.

L’Eriksson se la va mirar d’amagat i va notar que alguna cosa no rutllava, però no va dir res i la va ignorar. Ella es va asseure darrere la taula i va mirar recte al davant. Un silenci feixuc es va instal·lar a l’habitació.

Finalment, l’Eriksson es va excusar i va dir que havia d’anar al lavabo. Va preguntar-li si volia que li portés cafè. Ella va fer que no amb el cap.

Quan va haver sortit, ella es va aixecar, es va posar la jaqueta, va agafar la bossa i se’n va anar cap al despatx d’en Bublanski. Ell li va indicar la butaca de les visites.

—Sonja, no penso afluixar en aquest cas, llevat que l’Ekström em separi també a mi de la investigació. No accepto això que està passant i tinc la intenció d’anar fins al final. De moment, et quedes a la investigació, per ordre meva. M’has entès?

Ella va fer que sí amb el cap.

—No te n’aniràs a casa per a la resta de la setmana, com t’ha dit l’Ekström. T’ordeno que vagis a la redacció de Millennium i que parlis una altra vegada amb en Mikael Blomkvist. Tot seguit, li demanes simplement que et guiï a través del disc dur d’en Dag Svensson. Ells en tenen una còpia a Millennium. Guanyarem molt de temps si disposem d’algú que ja coneix el material i que estarà en condicions d’eliminar les dades que no tenen importància.

La Sonja Modig respirava una mica millor.

—No li he dit res a en Niklas Eriksson.

—Ja me n’encarrego jo. S’ajuntarà amb en Curt Bolinder. Has vist en Hans Faste?

—No. Se n’ha anat directament després de la reunió d’aquest matí.

En Mikael Blomkvist havia abandonat l’hospital de Söder cap a les vuit del matí per tornar-se’n cap a casa. Es va adonar que era lluny d’haver satisfet la seva dosi de son, i que havia d’estar absolutament en forma de cara a l’entrevista de la tarda amb en Gunnar Björck a Smådalarö. Es va despullar i va posar el despertador a dos quarts d’onze, cosa que li donava un parell d’hores llargues de son ben merescut.

Quan es va despertar, es va dutxar, es va afaitar i es va posar una camisa neta abans de marxar. Acabava de passar per la plaça de Gullmarsplan quan la Sonja Modig li va trucar al mòbil. En Mikael li va respondre que tenia un compromís i que no podia veure-la.

Ella li va explicar què volia i ell la va reenviar cap a l’Erika Berger.

La Sonja Modig es va presentar a la redacció de Millennium. Va observar l’Erika Berger i va constatar que li queia bé aquella dona tan decidida i segura de si mateixa, amb els seus clotets i el seu serrell curt i ros. L’Erika tenia alguna cosa d’una Laura Palmer de més edat. Es va preguntar, una mica com un estirabot, si la Berger també era lesbiana, ja que, segons en Hans Faste, en aquella investigació totes les dones semblaven que eren d’aquesta corda, però després es va recordar que havia llegit en algun lloc que estava casada amb l’artista Lars Beckman. L’Erika va escoltar la seva petició d’ajuda per resseguir el contingut del disc dur d’en Dag Svensson. Va fer-li una cara més aviat de pomes agres.

—Hi ha un problema —va dir l’Erika Berger.

—Digues —va dir la Sonja Modig.

—No és que no vulguem que els assassinats s’aclareixin ni que no vulguem ajudar la policia. D’altra banda, ja teniu tot el material de l’ordinador d’en Dag Svensson. El problema és un dilema ètic. Això de la premsa i la policia no és una bona barreja.

—Creu-me. Jo ho he comprès aquest matí —va somriure la Sonja Modig.

—Com?

—Res. Només era una reflexió personal.

—D’acord. Per conservar la seva credibilitat, els mitjans de comunicació han d’observar una distància ben marcada amb les autoritats. Els periodistes que freqüenten les comissaries i que col·laboren en les investigacions policials acaben convertint-se en lacais de la policia.

—N’he conegut alguns —va dir la Modig—. Si ho he entès bé, també existeix el contrari. Policies que es converteixen en lacais d’alguns diaris.

L’Erika Berger va riure.

—És veritat. Per desgràcia, he de confessar que aquí a Millennium simplement no disposem dels mitjans per practicar aquesta mena de periodisme venal. Però ara no parlem d’un interrogatori d’uns col·laboradors de Millennium que vostè podria voler fer (hi estaríem d’acord sense discussió), sinó que parlem d’una demanda formal perquè Millennium ajudi activament la investigació posant a la seva disposició el nostre material periodístic.

La Sonja Modig va fer que sí amb el cap.

—Hi ha dos aspectes. Primer, es tracta de l’assassinat d’un dels col·laboradors de la revista. Des d’aquest punt de vista, és evident que li facilitarem tota l’ajuda que vulgui. Però l’altre aspecte és que hi ha coses que no podem lliurar a la policia. Parlo de les nostres fonts.

—Sé ser flexible. Em puc comprometre a protegir les vostres fonts. D’altra banda, tampoc no m’interessen.

—No es tracta de les seves bones intencions ni de la confiança que tinguem en vostè. Es tracta del fet que mai no es revela cap font, siguin quines siguin les circumstàncies.

—D’acord.

—Després hi ha el fet que aquí, a Millennium, fem la nostra pròpia investigació sobre els assassinats, cosa que hem de considerar, doncs, com un treball periodístic. I en això, jo estic disposada a donar informacions a la policia quan tinguem alguna cosa a publicar, però no pas abans.

L’Erika Berger va arrugar el front i va rumiar. Finalment va moure el cap tota pensativa i va prosseguir.

—Convé també que jo pugui mirar-me la cara al mirall. Farem una cosa… Vostè treballarà amb la nostra col·laboradora Malou Eriksson. Ella coneix perfectament el material i té la competència requerida per determinar per on passen els límits. Tindrà com a missió guiar-la pel llibre d’en Dag Svensson, del qual vostè ja té una còpia. L’objectiu serà fer un inventari comprensible de les persones que es poden considerar com a sospitosos potencials.

La Irene Nesser ignorava tot el drama que s’havia desenvolupat en el transcurs de la nit quan va agafar el tren de rodalia de Södra Station, a Södertälje. Portava una jaqueta curta de cuiro negre, pantalons foscos i un elegant jersei vermell.

Tenia unes ulleres que es posava sobre el cap.

A Södertälje, va trobar l’autocar de Strängnäs i va comprar un bitllet per a Stallarholmen. Va baixar al sud de Stallarholmen poc després de les onze del matí.

Es trobava en una parada de l’autocar sense habitatges a la vista. Va visualitzar el mapa en el seu cap. Tenia el llac Mälaren a uns quants quilòmetres al nord-est i tota la zona estava clapejada de cases de vacances, però també de torres habitades tot l’any. La propietat de l’advocat Nils Bjurman estava situada en una zona de cases de vacances a tres quilòmetres aproximadament de la parada de l’autocar. Va veure un glop d’aigua de l’ampolla de plàstic i es va posar en camí. Va arribar-hi quaranta-cinc minuts més tard.

Va començar fent un tomb per la zona, per fer-se una idea del veïnat. A la dreta, la casa més pròxima era a més de cent cinquanta metres. No hi havia ningú.

A l’esquerra s’estenia un llarg fossat. Va passar per davant de dues cases més abans d’arribar a un poblet de vacances, on va notar la presència humana en alguna finestra oberta o en el so d’alguna ràdio. Però era a tres-cents metres de distància de la casa d’en Bjurman. Així, doncs, podria treballar relativament en pau.

S’havia emportat les claus que havia trobat al pis d’en Bjurman i no va tenir cap problema per entrar. La seva primera mesura va ser obrir un finestró del darrere de la casa, la qual cosa li proporcionava una via de retirada en el cas que tingués problemes per la banda de l’entrada. El problema que s’imaginava era que algun policia s’hagués ficat al cap de fer una visita a la casa.

La casa d’en Bjurman era una construcció antiga i bastant petita, integrada per un menjador-sala d’estar, una habitació i una cuineta amb aigua corrent. El lavabo era una comuna al fons del jardí. Va passar-se vint minuts remenant els armaris, els penja-robes i les calaixeres. No va trobar-hi ni el més petit bocí de paper relatiu a la Lisbeth Salander o a en Zala.

Finalment va sortir al jardí i va examinar la comuna i un cobert de fusta. No hi havia res d’interessant, ni tampoc documents. Havia fet el viatge en va.

Es va asseure a l’escaleta de l’entrada, va beure aigua i va queixalar una poma.

Quan va passar pel rebedor per anar a tancar el finestró, els ulls se li’n van anar cap a una escala d’alumini. Va tornar al menjador i va examinar el sostre enguixat.

La trapa de les golfes era pràcticament invisible entre dues bigues. Va anar a buscar l’escala, va obrir la trapa i va trobar immediatament cinc arxivadors de format A4.

El gegant ros estava emprenyat. Les coses havien anat de mal borràs i les catàstrofes s’havien succeït l’una rere l’altra.

En Sandström s’havia posat en contacte amb el germans Ranta. Aterrit, havia explicat que en Dag Svensson preparava un reportatge per desvelar les històries de putes i per denunciar els germans Ranta. Fins aquí la cosa encara no era cap problema greu. Que els diaris parlessin d’en Sandström no era cosa del gegant ros, i els germans Ranta se’n podien anar perfectament a la muntanya una certa temporada. De manera que van travessar el mar Bàltic a bord del Bàltic Star per agafar-se unes vacances. Hi havia poques probabilitats que aquelles collonades acabessin al jutjat, però si el pitjor encara havia de venir, ells ja sabien fer malabarismes. Estava estipulat en el contracte.

Per contra, la Lisbeth Salander havia aconseguit escapar-se d’en Magge Lundin.

Era incomprensible, ja que la Salander tenia l’alçada d’una nina comparada amb en Lundin i que la missió es limitava a entaforar-la en un cotxe i transportar-la al magatzem del sud de Nykvarn.

Després en Sandström havia tingut una altra visita i, aquest cop, en Dag Svensson estava sobre la pista d’en Zala. Això capgirava totalment la situació. Entre el pànic d’en Bjurman i la tafaneria d’en Dag Svensson, havia sorgit una situació potencialment perillosa.

Un aficionat és un gàngster que no està disposat a assumir-ne les conseqüències. En Bjurman era un aficionat complet. El gegant ros havia desaconsellat a en Zala de barrejar-se per a res amb en Bjurman. Però, per a en Zala, el nom de la Lisbeth Salander havia estat irresistible. Odiava la Salander. Era totalment irracional. Havia reaccionat de seguida.

Va ser una pura casualitat que el gegant ros s’hagués trobat a casa d’en Bjurman el vespre en què va trucar en Dag Svensson. El mateix periodista dels pebrots que ja havia creat problemes amb en Sandström i amb els germans Ranta. El gegant hi havia anat per calmar l’advocat o bé amenaçar-lo en cas de necessitat a causa del segrest fallit de la Lisbeth Salander, i es va trobar que la trucada de l’Svensson havia acollonit terriblement en Bjurman. S’havia mostrat obtús i intractable. I bruscament havia volgut retirar-se.

Per acabar-ho d’adobar, en Bjurman se n’havia anat a buscar el seu revòlver de cowboy per amenaçar-lo. El gegant ros va mirar-se de fit a fit en Bjurman, estupefacte, i li va arrencar l’arma de les mans. Ja portava guants i no corria cap perill de deixar-hi empremtes. En realitat, no havia tingut elecció un cop en Bjurman havia començat a tenir por.

En Bjurman coneixia l’existència d’en Zala. Això el convertia en una càrrega. El gegant ros no es podia explicar per què havia obligat en Bjurman a despullar-se, a part de voler-li significar clarament fins a quin punt el detestava. Va quedar quasi sense alè en veure el tatuatge que duia a la panxa: SÓC UN PORC SÀDIC, UN PERVERTIT I UN VIOLADOR.

Durant un instant, en Bjurman gairebé li va fer llàstima. Era un perfecte imbècil.

Però el gegant ros treballava en un ram en el qual no es podia permetre que certs sentiments secundaris espatllessin l’activitat pràctica. Així és que el va portar a l’habitació, el va obligar a posar-se de genolls i després va utilitzar el coixí com a silenciador.

Es va passar cinc minuts regirant el pis d’en Bjurman per trobar algun lligam amb en Zala. L’única cosa que hi va trobar va ser el número del seu propi telèfon mòbil. Per precaució, es va endur el mòbil d’en Bjurman.

En Dag Svensson era el problema següent. Era evident que, quan trobessin en Bjurman mort, en Dag Svensson es posaria en contacte amb la policia. Podria explicar que havien mort en Bjurman pocs minuts després d’haver parlat amb ell per telèfon sobre el tema d’en Zala. No calia cap imaginació desbordada per comprendre que allò podia fer que en Zala es convertís en l’objecte de gran especulacions.

El gegant ros es considerava un home prou eixerit, però tenia un respecte enorme pels dots estratègics temibles d’en Zala.

Col·laboraven des d’aviat faria dotze anys. Havia estat un decenni fèrtil, i el gegant ros considerava en Zala amb respecte, gairebé com un mentor. Es podia passar hores escoltant com en Zala descrivia la naturalesa humana i les seves febleses, i com se’n podia treure profit.

Però, bruscament, els seus assumptes havien començat a fer aigües. Les coses començaven a anar de mal borràs.

Se’n va anar, doncs, directament de la casa d’en Bjurman a Enskede i va aparcar el Volvo blanc un parell de blocs més lluny. Per sort, la porta del vestíbul de l’edifici no estava tancada del tot. Va pujar i va trucar a la porta on hi havia la placa Svensson-Bergman.

No havia tingut temps de tafanejar el pis ni d’emportar-se’n cap paper. Va disparar dos trets, perquè la dona també era a l’apartament. Després es va endur l’ordinador d’en Dag Svensson que hi havia sobre la taula del menjador, va girar cua, va baixar les escales, se’n va anar cap al cotxe i va abandonar Enskede.

L’única pega havia estat que li caigués el revòlver per les escales mentre intentava treure les claus del cotxe fent equilibris amb l’ordinador, tot per guanyar temps. Es va aturar una dècima de segon, però el revòlver havia caigut escales avall del soterrani i va jutjar que perdria massa temps anant-lo a recuperar. Sabia perfectament que la gent es recordava d’ell així que l’havien vist, i el més important era desaparèixer del lloc abans que no el veiessin.

Aquell revòlver perdut li havia costat que en Zala el renyés. Però després tots dos van quedar totalment sorpresos quan va resultar que la policia engegava la seva cacera contra la Lisbeth Salander. Així, doncs, l’arma s’havia transformat en un venturós atzar increïble.

Per desgràcia, allò els creava també un altre problema. La Salander era l’única anella feble que quedava de la cadena. Coneixia en Bjurman i coneixia en Zala.

Sabia sumar dos i dos. Quan en Zala i ell van discutir l’assumpte, es van posar d’acord. Havien de trobar la Salander i enterrar-la en algun lloc. Seria perfecte si no la trobaven mai més. A poc a poc, la investigació sobre aquells crims passaria als arxius i es cobriria de pols.

Havien apuntat cap a la Miriam Wu perquè els portés a la Salander. I, tot de sobte, les coses s’havien posat de través. En Paolo Roberto. Entre tots els possibles. Sorgit de qui sap on. I, segons els diaris, a més a més era amic de la Lisbeth Salander.

Al gegant ros tot plegat l’havia deixat de pedra.

Després de Nykvarn, havia buscat refugi a casa d’en Magge Lundin, a Svavelsjö, a pocs centenars de metres del quarter general del Moto Club Svavelsjö. No era l’amagatall ideal, però no havia tingut gaires alternatives i necessitava a tot preu un lloc on es pogués enterrar fins que li desapareguessin els blaus de la cara i pogués abandonar discretament la regió d’Estocolm. Es va toquejar el nas trencat i va palpar-se el bony del clatell. Ara ja no estava tan inflat.

Havia fet bé de tornar i calar foc a tot aquell merder. Sempre cal fer endreça darrere d’un mateix.

Després es va quedar paralitzat tot de sobte.

En Bjurman. S’havia trobat amb en Bjurman un cop, molt de passada, a la seva casa rural de prop de Stallarholmen a principis de febrer, quan en Zala havia acceptat la feina d’ocupar-se de la Salander. En Bjurman hi tenia un arxivador amb papers sobre la Salander que ell mateix havia fullejat. Merda, com se li podia haver escapat? Aquell arxivador podia conduir fins a en Zala.

Va baixar cap a la cuina i li va explicar a en Magge Lundin per què calia que se n’anés urgentment a Stallarholmen per poder-hi encendre un altre foc.

L’inspector criminal Bublanski va dedicar la pausa de l’esmorzar a mirar de posar ordre en aquella investigació que se li estava escapant de les mans. Va passar una bona estona amb en Curt Bolinder i l’Steve Bohman per coordinar la persecució de la Lisbeth Salander. Els havien caigut altres confidències procedents de Göteborg i de Norrköping, entre d’altres. Göteborg va ser eliminada de seguida, però la notícia de Norrköping tenia un cert potencial. Van informar els seus col·legues i van posar una vigilància discreta en una adreça on havia estat assenyalada la presència d’una noia que recordava la Lisbeth Salander.

Va mirar de tenir una conversa diplomàtica amb en Hans Faste, però aquest últim era fora i no responia al mòbil.

Després de la reunió agitada del matí, en Faste havia desaparegut traient foc pels queixals.

Després en Bublanski se les va haver amb el cap de les investigacions preliminars, en Richard Ekström, per mirar de resoldre el problema Sonja Modig. Va dedicar una bona estona a avançar les raons objectives que li feien considerar una idea insensata apartar-la de la investigació. L’Ekström es va negar a escoltar-lo i en Bublanski va decidir esperar que passés el cap de setmana per tornar a posar sobre la taula aquella situació tan estúpida. La relació entre el cap de les investigacions i el cap de la investigació preliminar començava a ser insostenible.

Poc després de les tres de la tarda, va sortir al passadís i va veure en Niklas Eriksson abandonant el despatx de la Sonja Modig, on continuava passant revista al contingut del disc dur d’en Dag Svensson. Cosa que, a parer d’en Bublanski, era completament absurda a partir d’aquell moment, ja que l’Eriksson ja no tenia el suport de cap autèntic funcionari de la policia perquè l’ajudés en la seva recerca. Va decidir, doncs, que l’associaria amb en Curt Bolinder per al que quedava de setmana.

Però abans que haguessin tingut temps d’intercanviar cap paraula, l’Eriksson va desaparèixer dins els lavabos del capdavall del passadís. En Bublanski es va gratar l’orella i es va acostar cap al despatx de la Sonja Modig per esperar la tornada de l’Eriksson. Dret al llindar de la porta oberta, va contemplar la cadira buida de la Sonja Modig.

Després els ulls se li’n van anar cap al mòbil d’en Niklas Eriksson, abandonat al prestatge de darrere la seva taula de treball.

En Bublanski va dubtar un segon i va fer un cop d’ull a la porta encara tancada dels lavabos. Després, cedint a un impuls, va entrar al despatx i va agafar el mòbil de l’Eriksson, se’n va tornar ràpidament cap al seu propi despatx i va tancar la porta al seu darrere. Va repassar la llista de les trucades.

A les 9 i 57, cinc minuts després del final de la reunió agitada del matí, en Niklas Eriksson havia trucat a un número que començava per 070. En Bublanski va agafar el telèfon fix de sobre la taula i va marcar el número. Se li va posar el periodista Tony Scala.

Va penjar i es va mirar el mòbil de l’Eriksson. Després es va aixecar, amb els trets de la cara deformats per la ràbia. Acabava de fer dos passos cap a la porta quan va trucar el telèfon de la seva taula. Va tornar i va rugir el seu nom per l’auricular.

—Sóc en Jerker. Encara sóc al magatzem de Nykvarn.

—Ah, bé.

—L’incendi ja està apagat. Fa un parell d’hores que estem examinant-ho tot. La policia de Södertälje ha fet venir un gos per ensumar la zona, no fos cas que hi hagués algú entre les ruïnes.

—I?

—No, no hi havia ningú. Però hem fet una pausa perquè el gos fes descansar el nas una estona. El responsable del gos ha dit que era necessari, perquè les olors són realment molt fortes en el lloc d’un incendi.

—Vés al gra.

—Se n’ha anat a fer un tomb i ha deixat el gos un xic més lluny. El gos ha marcat alguna cosa a uns setanta-cinc metres dins el bosc de darrere el magatzem. Hi hem excavat. Fa deu minuts, n’ha sortit una cama humana amb el peu i una sabata. Tot indica que és una sabata d’home. Els fragments no estaven enterrats gaire profundament.

—Oh, merda! Jerker, cal que…

—Ja he pres la direcció de les operacions en el lloc de la troballa i he interromput l’excavació. Vull un forense aquí i tècnics de debò abans de continuar.

—Bona feina, Jerker.

—Això no és tot. Fa cinc minuts, el gos ha tornat a marcar alguna altra cosa, a un centenar escàs de metres del primer lloc.

La Lisbeth Salander s’havia fet cafè a la cuina d’en Bjurman, s’havia menjat una altra poma i s’havia passat un parell d’hores llegint, pàgina per pàgina, tota la investigació que en Bjurman havia fet sobre ella. Estava ben impressionada.

L’home havia consagrat molts esforços a la seva tasca i havia sistematitzat les informacions com si es tractés d’un passatemps apassionant. Havia trobat dades sobre ella de les quals ignorava fins i tot l’existència.

Va llegir el diari íntim d’en Holger Palmgren amb sentiments molt mitigats. Hi havia dos quaderns de notes relligats. Va començar les seves notes quan ella tenia quinze anys i acabava de fugir de la seva segona família d’acollida, una parella gran de Sigtuna, el marit de la qual era sociòleg i la dona autora de llibres per a infants. La Lisbeth va estar-se dotze dies a casa seva; havia notat que estaven infinitament orgullosos de dur a terme aquella obra social quedant-se-la per compassió i esperaven que ella els en mostrés una profunda gratitud. La Lisbeth va entrar en crisi quan aquella mare seva d’acollida, totalment temporal, es va autofelicitar davant d’una veïna subratllant la importància de fer-se càrrec d’aquell jovent que tenia tants problemes. Jo no sóc un collons de projecte social, volia cridar cada vegada que la seva mare d’acollida l’exhibia davant les seves amigues.

El dia que feia dotze, va robar 100 corones de la caixa familiar i va agafar l’autocar d’Upplands-Väsby i després el tren de rodalia fins a Estocolm. La policia la va trobar sis setmanes més tard, refugiada a casa d’un oncle de seixanta-set anys de Haninge.

L’home havia estat bastant legal. Li proporcionava l’allotjament i el plat a taula.

Ella no havia hagut de fer gran cosa com a contrapartida. Volia mirar-la de reüll quan estava nua. No la tocava mai. Ella sabia que calia considerar aquell bon home com un pedòfil, però mai no l’havia percebut com una amenaça. El veia com un ésser tancat i socialment disminuït.

Més tard, fins i tot va arribar a sentir un estrany sentiment de parentiu quan hi pensava. Vivien tots dos completament al marge.

Un veí la va acabar descobrint i ho va advertir a la policia. Una assistenta social va fer grans esforços per convèncer-la que presentés una denúncia per abusos sexuals. Però ella es va negar en rodó a reconèixer que s’hagués produït mai res d’inconvenient, i a més a més ja tenia quinze anys i era sexualment madura. Que us donin pel sac! Tot seguit, en Holger Palmgren hi va intervenir i la va fer sortir.

En Palmgren va començar a escriure llavors un diari íntim sobre ella, en una iniciativa que semblava més aviat un intent frustrat d’aclarir els seus propis dubtes.

Va escriure’n les primeres frases al desembre de 1993.

M’apareix decididament com la noia més difícil que hagi conegut mai. La qüestió és saber si faig bé oposant-me al seu retorn a Sankt Stefan. Ara mateix acaba de posar fi a dues famílies d’acollida en tres mesos i corre un risc manifest de patir les conseqüències de les seves fugues. Caldrà que decideixi si abandono o no aquesta missió i demano que sigui confiada a veritables experts. No sé què és el que està bé i el que està malament. Avui he tingut una conversa seriosa amb ella.

La Lisbeth recordava fins la paraula més petita que va dir en el transcurs d’aquella conversa seriosa. Era la vigília de la nit de Nadal. En Holger Palmgren l’havia portat a casa seva i l’havia instal·lat a la seva habitació de convidats. Va preparar uns espaguetis a la bolonyesa per sopar i, en acabat, la va convidar a seure al sofà del menjador, i es va asseure en una cadira davant d’ella. Ella es va preguntar vagament si en Palmgren també la volia veure nua. En lloc d’això, li va parlar com si fos una adulta.

Va ser un monòleg d’un parell d’hores. Ella amb prou feines va respondre les seves preguntes. Ell li va explicar les realitats de la vida, a saber, que ella tenia llavors la possibilitat d’elegir entre ser internada novament a Sankt Stefan o viure en una família d’acollida. Va prometre que miraria de trobar una família que li convingués, i li va exigir que ella acceptés la seva elecció. Va decidir que passés Nadal a casa seva, perquè tingués temps de reflexionar sobre el seu esdevenidor.

La tria era totalment responsabilitat d’ell, però com a màxim l’endemà del dia de Nadal volia una resposta per part seva i un compromís. Caldria que li prometés que, si tenia problemes, s’adreçaria a ell en comptes de fugir. Aleshores la va enviar a dormir i devia ser immediatament després que es va asseure a escriure les primeres ratlles del seu diari íntim sobre la Lisbeth Salander.

L’amenaça —l’alternativa de ser enviada altre cop a Sankt Stefan després de Nadal— li feia més por que el que en Holger Palmgren es podia imaginar. Va passar un Nadal miserable, vigilant amb desconfiança el més petit gest d’en Palmgren.

L’endemà de Nadal, ell encara no havia fet cap intent de grapejar-la i tampoc no feia la sensació de voler-la espiar d’amagat. Al contrari, s’havia enfadat moltíssim quan ella l’havia provocat passejant-se tota nua des de la cambra de convidats fins al bany. Ell va tancar la porta del lavabo amb un cop sec. Al final, ella va acabar fent-li les promeses que exigia. I va mantenir la seva paraula. O gairebé.

En el seu diari, en Palmgren comentava metòdicament cadascuna de les seves trobades amb ella. A vegades en tres línies, a vegades amb pàgines senceres de reflexions. Alguns passatges la van deixar estupefacta. En Palmgren havia estat més perspicaç del que ella havia sospitat, i a vegades hi afegia petits comentaris sobre determinats moments en els quals ella havia intentat d’entabanar-lo, però que ell havia percebut perfectament.

A continuació, va obrir l’informe de la policia del 1991.

Tot de sobte, les peces del puzle van encaixar. Va tenir la impressió que el terra se li bellugava.

Va llegir l’informe medicolegal escrit per un tal Dr. Jesper H. Löderman i en el qual un tal Dr. Peter Teleborian era una de les referències més importants. En Löderman havia estat el jòquer del fiscal quan va intentar fer-la internar arran de les deliberacions per la seva majoria d’edat.

Després va trobar un sobre que contenia una correspondència entre en Peter Teleborian i en Gunnar Björck. Les cartes estaven datades el 1991, poc després que Tot el Mal s’hagués esdevingut.

En aquelles cartes no es deia res de manera explícita, però tot d’una a la Lisbeth Salander se li va obrir el terra sota els peus. Va necessitar un quants minuts per comprendre’n les implicacions. En Gunnar Björck feia referència al que devia haver estat una conversa privada. La redacció de la carta era impecable, però entre línies en Björck deia que a tothom li convindria que la Lisbeth Salander es pogués passar la resta de la seva vida tancada en algun manicomi.

És important que la nena s’allunyi de la situació actual. No seria capaç de jutjar el seu estat psíquic ni quines són les atencions que necessita, però com més temps pugui ser retinguda en alguna institució, menys riscos hi ha que creï involuntàriament problemes en l’assumpte que ens preocupa.

L’assumpte que ens preocupa.

La Lisbeth Salander va assaborir aquella expressió un moment.

En Peter Teleborian havia estat el responsable del seu tractament a Sankt Stefan. No va ser-ho per casualitat. Només pel to de la seva correspondència, ja es veia que aquelles cartes mai no havien estat destinades a fer-se públiques.

En Peter Teleborian havia conegut en Gunnar Björck.

La Lisbeth Salander es va mossegar el llavi inferior tot reflexionant. Mai no havia efectuat cap recerca sobre en Teleborian, però aquell metge havia començat la seva carrera a l’institut medicolegal, i la Säpo necessitava a vegades consultar forenses o psiquiatres en diferents investigacions. Va comprendre tot d’una que si s’ho mirava a fons hi trobaria un lligam. En un moment determinat, a l’inici de la carrera d’en Teleborian, el seu camí s’havia encreuat amb el d’en Björck. Quan en Björck havia tingut necessitat d’algú per enterrar la Lisbeth Salander, s’havia adreçat a en Teleborian.

Vet aquí com havien anat les coses. Allò que fins en aquell moment havia semblat un simple atzar va prendre de sobte tota una altra dimensió.

Va restar immòbil una bona estona mirant recte davant seu. No hi ha innocents.

Només hi ha diferents graus de responsabilitat. I algú tenia la responsabilitat de la Lisbeth Salander. Es veuria definitivament obligada a fer una visita a Smådalarö. Va suposar que ningú més en l’irreprotxable sistema judicial de l’Estat no tindria cap ganes de discutir sobre aquest assumpte amb ella i, a manca de res millor, una conversa amb en Gunnar Björck segur que faria el fet.

Es va alegrar per endavant d’aquella conversa.

No tenia cap necessitat d’emportar-se tots els arxivadors. Un cop llegits, ja havien quedat gravats per sempre més a la seva memòria. Va agafar els dos diaris íntims d’en Holger Palmgren, l’informe policial d’en Björck de 1991, la investigació medicolegal de 1996 que havia servit de base per declarar-la incapaç i la correspondència d’en Peter Teleborian i en Gunnar Björck. La motxilla va quedar-li plena a vessar.

Va tancar la porta, però encara no havia tingut temps de girar la clau que va sentir un soroll de motos. Va mirar al seu voltant. Era massa tard per mirar d’amagar-se i sabia que no tenia ni la més petita possibilitat de distanciar-se de dos motoristes muntats a dalt d’unes Harley Davidson. A la defensiva, va baixar de l’escala de l’entrada i se’ls va trobar al mig del pati.

En Bublanski va sortir enfurismat al passadís i va constatar que l’Eriksson encara no havia tornat al despatx de la Sonja Modig. En canvi, els lavabos eren buits. Va avançar pel passadís i el va veure tot d’una, amb un vas de plàstic a la mà, al despatx d’en Curt Bolinder i l’Steve Bohman.

Sense deixar-se veure, en Bublanski va fer mitja volta i va pujar al pis de sobre, al despatx del fiscal Ekström. Va obrir la porta d’una revolada i sense trucar i va interrompre l’Ekström al bell mig d’una conversa telefònica.

—Vine —va dir-li.

—Com? —va fer l’Ekström.

—Penja i vine amb mi.

Veient l’expressió d’en Bublanski, l’Ekström el va obeir sens dubtar. A aquelles altures, era fàcil de comprendre per què els seus col·legues l’havien batejat com a Bombolleta. El seu rostre havia pres l’aspecte d’una gran bombolla de xiclet de color rosa. Van baixar per unir-se a la fika amistosa que hi havia al despatx d’en Curt Bolinder. En Bublanski es va dirigir de dret cap a l’Eriksson, el va agafar amb un puny ferm pels cabells i el va girar cap a l’Ekström.

—Ai! Què fots? Estàs completament sonat.

—Bublanski! —va cridar l’Ekström, esbalaït.

L’Ekström estava ben esgarrifat. En Curt Bolinder i l’Steve Bohman van quedar amb un pam de boca oberta.

—És teu, això? —va preguntar en Bublanski esgrimint el mòbil.

—Deixa’m estar!

—ÉS AQUEST EL TEU MÒBIL?

—Sí, cony. Deixa’m estar!

—De cap manera. Estàs arrestat.

—Com?

—T’arresto per violació de secret i obstrucció a una investigació policial. Llevat que tinguis una explicació vàlida per donar-nos sobre la trucada que has fet aquest matí a les 9 i 57 a un periodista anomenat Tony Scala, immediatament després de la nostra reunió del matí i just abans que l’Scala difongués unes informacions que havíem decidit que es conservarien secretes. La trucada apareix a la llista del teu mòbil.

En Magge Lundin no podia donar crèdit als seus ulls en veure la Lisbeth Salander al pati del davant de la casa rural d’en Bjurman. Havia consultat un mapa de carreteres i el gegant ros li havia proporcionat una descripció precisa del trajecte.

Després d’haver rebut l’ordre de fer cap a Stallarholmen per calar-hi foc, se n’havia anat al local del club, a la impremta desafectada de prop d’Svavelsjö, per emportar-se en Benny Nieminen amb ell. Feia calor, un temps perfecte per treure les motos per primera vegada després de l’hivern. S’havien posat els seus vestits de cuiro i havien fet el trajecte entre Svavelsjö i Stallarholmen a pas tranquil.

I vet aquí que la Lisbeth Salander era allà, esperant-los. Encara que s’hagués posat una perruca rossa, ell la reconeixia igualment. L’alçada, el posat, només podia ser ella.

Era una propina que deixaria estupefacte el gegant ros.

Van avançar cadascun per un costat amb les motos i es van aturar a dos metres d’ella. Un cop apagats els motors, el bosc va quedar totalment en silenci. En Lundin no va saber d’entrada què podia dir, però després va acabar recuperant la parla.

—Ves per on. Fa una bona estona que et busquen, Salander —i va somriure tot de cop.

La Lisbeth Salander es mirava en Lundin amb uns ulls inexpressius. Va observar que continuava tenint una ferida vermella a penes cicatritzada a la mandíbula, en el lloc on ella l’havia esgarrapat amb el manat de claus. Va aixecar la mirada i la va fixar en la part del capdamunt dels arbres que ell tenia al darrere. Després va baixar de nou l’esguard. Els seus ulls eren d’un negre inquietant.

—Porto un cony de setmana de merda i estic d’un humor de mil dimonis. I saps què és el pitjor? Cada vegada que em giro trobo un munt de porqueria amb una panxa immensa que em barra el pas i que es creu alguna cosa. Així és que toco el dos. Surt del mig.

En Magge Lundin va obrir la boca. Primer li va semblar que ho havia entès malament. Després va esclafir a riure, malgrat ell. La situació era francament còmica. Una espècie de gamba que li cabia perfectament a la butxaca de la caçadora s’estava fent l’espavilada davant de dos homes adults, vestits amb unes jaquetes adornades amb el logo del Moto Club Svavelsjö i, per tant, més dolents que la tinya més dolenta, uns homes que ben aviat serien membres de ple dret dels Hells Angels. Podien fer-la miques i fotre’n les engrunes dins la capsa d’un pastís. I encara es feia la fatxenda, aquella imbècil!

Però fins i tot comptant que aquella noia estava com un llum de ganxo —com era aparentment el cas si s’havien de creure els articles dels diaris i allò que veia amb els seus propis ulls, allí, davant d’aquella barraca—, les seves caçadores li haurien d’haver inspirat respecte. Cosa que aparentment no passava. Aquella història era per pixar-s’hi de riure, potser sí, però era intolerable. Es va girar a mitges cap a en Benny Nieminen.

—He, he, no li faria cap mal a aquesta lesbiana tastar una bona cigala —va dir, abaixant el cavallet de la Harley i posant-se dret de peus a terra.

Va fer dos passos lents en direcció a la Lisbeth Salander i va abaixar els ulls damunt d’ella. Ella no es va moure ni un pèl. En Magge Lundin va fer que no amb el cap i va llançar un sospir sinistre. Després va etzibar un revés amb aquella força considerable que en Mikael Blomkvist ja havia tingut l’oportunitat de conèixer arran de l’incident de Lundagatan.

Va pegar a l’aire. En el moment en què la mà hauria hagut de tocar-li el rostre, la Lisbeth va fer un pas endarrere i es va quedar quieta, fora del seu abast.

Repenjat al manillar de la moto, en Benny Nieminen es mirava el seu company amb un somriure als llavis. Lundin es va posar vermell i va fer dos passos ben vius en direcció cap a la Lisbeth. Ella va tornar a recular. En Lundin va accelerar.

Tot d’una la Lisbeth Salander es va parar en sec i li va buidar la meitat del contingut de la bomba lacrimògena al mig de la cara. Els ulls van començar-li a cremar com si fossin de foc. La Lisbeth Salander li va enviar la punta de la bota amb totes les seves forces directe a l’entrecuix i la va transformar en energia cinètica amb una pressió de prop de cent vint newtons per centímetre quadrat.

Sense alè, en Magge Lundin va caure de genolls i es va trobar d’aquesta manera a una alçada molt més còmoda per a la Lisbeth Salander. Llavors ella va agafar impuls i li va ventar una puntada de peu en plena cara, com si hagués llançat un córner. Un espetec desagradable es va fer sentir abans que en Magge Lundin s’esfondrés sense fer soroll com un sac de patates.

En Benny Nieminen va necessitar uns quants segons per comprendre que una cosa impossible acabava de passar davant dels seus ulls. Va començar volent abaixar el cavallet de la Harley, però no el va trobar i es va veure obligat a mirar.

Tot seguit es va avançar i va voler treure la pistola que duia a la butxaca interior de la caçadora. Tot just estava a punt d’abaixar la cremallera quan va percebre de cua d’ull un moviment.

Va aixecar els ulls, just per veure arribar la Lisbeth com una bala al seu damunt.

Li va saltar amb els peus junts i el va encertar de ple sobre el maluc, la qual cosa no va ser suficient per ferir-lo però sí per fer-lo caure, ell i la moto. Li va anar de ben poc que la cama no li quedés atrapada per sota de la moto i va haver de fer uns quants passos tentinejant cap endarrere per poder recuperar l’equilibri.

Quan la va tornar a tenir en el seu camp de visió, va veure com el seu braç es movia i una pedra de la mida d’un puny volava pels aires. Es va abaixar instintivament. La pedra no li va tocar al cap per pocs centímetres.

Per fi va aconseguir treure’s la pistola i va intentar desactivar-ne el fiador, però quan va aixecar els ulls per tercera vegada, la Lisbeth Salander es trobava al seu davant. Va veure-li odi en la mirada i, estupefacte, va sentir per primera vegada una autèntica por.

—Bona nit —va dir la Lisbeth Salander.

Li va clavar la porra elèctrica als baixos del ventre i li va descarregar 75.000 volts. Va mantenir els elèctrodes en contacte amb el seu cos almenys durant vint segons. En Benny Nieminen es va transformar en un vegetal sense voluntat.

La Lisbeth va sentir un soroll al darrere, es va girar i va contemplar en Magge Lundin. Amb penes i treballs, havia aconseguit posar-se de genolls i ara ja estava a punt d’aixecar-se. Ella se’l va mirar. Encegat, titubejava amb els braços enmig de la boira cremant del gas lacrimogen.

—Et mataré! —va cridar tot de sobte.

Va balbucejar encara alguna cosa incomprensible movent-se a les palpentes pel seu voltant i intentant trobar la Lisbeth Salander. Ella va inclinar el cap i se’l va mirar tota pensativa. Després ell va tornar a cridar.

—Mala puta!

La Lisbeth Salander es va inclinar i va collir de terra la pistola d’en Benny Nieminen. Va poder comprovar que es tractava d’una Wanad P-83 polonesa.

Va obrir el carregador i va comprovar si portava la munició adequada, Makarov de 9 mil·límetres. Després va moure la guia i va enviar una bala al canó. Va passar per sobre d’en Benny Nieminen i es va acostar a en Magge Lundin, va apuntar sostenint l’arma amb les dues mans i li va disparar una bala al peu. L’impacte el va fer xisclar i es va esfondrar de nou.

Se’l va mirar i va dubtar de si valia la pena fer-li preguntes sobre la identitat d’aquell gegant ros que l’havia acompanyat quan ella el va veure al cafè Blomberg i que, segons el periodista Per-Åke Sandström, havia assassinat algú en un magatzem, en companyia d’en Magge Lundin. Hmm. Potser hauria hagut de fer les preguntes abans de disparar.

D’una banda, en Magge Lundin no semblava trobar-se en estat de mantenir cap conversa clara i, de l’altra, hi havia la possibilitat que algú hagués sentit el tret.

Valia més que abandonés aquell indret immediatament. Sempre podria tornar a trobar en Magge Lundin més endavant i interrogar-lo amb unes formes més tranquil·les. Va tornar a posar el fiador, es va ficar l’arma a la butxaca i va arreplegar la motxilla.

Havia recorregut una dotzena de metres per la carretera quan es va aturar i es va girar. Va tornar a poc a poc cap a la casa d’en Nils Bjurman i va examinar la moto d’en Magge Lundin.

Una Harley Davidson, va dir-se. Collonut.





Capítol 27


Dimecres, 6 d’abril

Feia un temps primaveral magnífic quan en Mikael va agafar el cotxe de l’Erika Berger per anar-se’n cap al sud, per la carretera de Nynäs. Ja s’endevinava una tendència cap al verd en els camps foscos i una calor perceptible omplia l’aire. Un temps perfecte per oblidar tots els problemes i marxar per a uns quants dies de descans a la cabana de Sandhamn.

Havien quedat amb en Gunnar Björck que es trobarien cap a la una del migdia, però anava més d’hora del compte i es va aturar a Dalarö a fer un cafè i llegir els diaris. No s’havia preparat per a la trobada. En Björck tenia informació per donar-li i en Mikael estava fermament determinat a no marxar de Smådalarö sense saber més coses d’en Zala. Coses que podrien ajudar-lo a progressar.

En Björck el va rebre al pati. Se’l veia amb un posat més valent i més segur de si mateix que no pas dos dies abans. Què estàs maquinant, fantotxe? En Mikael va evitar d’encaixar amb ell.

—Puc donar-te informacions sobre en Zala —va dir en Gunnar Björck—. Amb certes condicions.

—T’escolto.

—Que jo no sigui esmentat en el reportatge de Millennium.

—D’acord.

En Björck va quedar sorprès. En Blomkvist havia acceptat fàcilment i sense discussió el punt per al qual havia previst un llarg combat. Era la seva única carta.

Informacions sobre els crims a canvi del seu anonimat. I en Blomkvist acceptava sense problemes suprimir el que hauria pogut ser un gran titular de diari.

—Ho dic seriosament —va dir en Björck amb desconfiança—. Ho vull veure per escrit.

—T’ho escriuré si hi insisteixes, però un paper com aquest no val per a res. Has transgredit la llei, i tu ho saps. Normalment tindria l’obligació de denunciar-te a la bòfia. Però saps coses que jo vull obtenir, i te’n serveixes per comprar el meu silenci. Hi he pensat i ho accepto. Et facilito les coses comprometent-me a no esmentar el teu nom a Millennium. O em tens confiança o no me’n tens.

En Björck va reflexionar.

—Jo també t’he de posar una condició —va dir en Mikael—. El preu del meu silenci és que m’expliquis tot el que saps. Si descobreixo que m’amagues alguna cosa, els nostres acords ja no valdran per a res. Llavors penjaré el teu nom a totes les capçaleres del país, tal com ho vaig fer amb en Wennerström.

En Björck va sentir una esgarrifança només de pensar-hi.

—D’acord —va dir—. No tinc elecció. Tu em promets que el meu nom no serà esmentat a Millennium i jo et dic qui és en Zala. I per això, com a font teva, exigeixo de ser protegit.

Va allargar-li la mà. En Mikael l’hi va encaixar. Acabava de prometre que amagaria una infracció a la llei, la qual cosa, en si mateixa, no li feia ni fred ni calor. De fet, tan sols havia promès que ni ell ni la revista Millennium no escriurien res sobre en Björck. En Dag Svensson ja havia escrit tota la història d’en Björck en el seu llibre. I el llibre d’en Dag Svensson seria publicat. En Mikael estava fermament decidit a garantir-ho.

A les tres i divuit minuts de la tarda va trucar l’alerta del cos de guàrdia de Strängnäs. La trucada va arribar directament a la centraleta sense passar per la central de socors. El propietari d’una casa rural just a l’est de Stallarholmen, un tal Öberg, indicava que havia sentit un tret i que havia anat a veure què havia passat.

Havia trobat dos homes greument ferits. Un dels dos potser no estava tan greu com això, però patia enormement. I, per cert, aquella casa era la d’en Nils Bjurman. És a dir, aquell advocat Nils Bjurman assassinat que havia sortit tant als diaris.

El cas és que la policia de Strängnäs havia tingut un matí ben carregat a causa d’un ampli control de carreteres per tot el territori del terme municipal, previst des de feia temps. A primera hora de la tarda, la vigilància de la circulació es va haver d’interrompre quan una dona de cinquanta-set anys va ser morta pel seu company al seu domicili de Finninge. Gairebé simultàniament, s’havia declarat un incendi en un immoble de Storgärdet, amb una víctima, i, com a cirereta del pastís, dos cotxes havien xocat de ple a l’altura de Vargholmen, per la carretera d’Enköping. Les alertes s’havien anat succeint en l’espai de pocs minuts i, per consegüent, una gran part dels recursos de la policia de Strängnäs estava bloquejada.

Tanmateix, l’oficial de guàrdia, una dona, havia seguit els fets de Nykvarn al matí i va comprendre que hi havia una certa relació amb aquella Lisbeth Salander que s’estava buscant pertot arreu. Com que en Nils Bjurman estava vinculat a aquella investigació, en va treure algunes conclusions. Així és que va prendre tres mesures. Primer, va destinar l’únic vehicle d’intervenció disponible a Strängnäs en aquell dia tan carregat per enviar-lo urgentment cap a Stallarholmen. Segon, va trucar als seus col·legues de Södertälje i els va demanar ajuda. La policia de Södertälje també estava molt ocupada, perquè una gran part dels seus efectius havia estat concentrada en les excavacions al voltant d’un magatzem que s’havia cremat al sud de Nykvarn, però el lligam eventual entre Nykvarn i Stallarholmen va portar l’oficial de guàrdia de Södertälje a destacar dos cotxes perquè se n’anessin immediatament a Stallarholmen com a reforç del vehicle d’intervenció de Strängnäs. Finalment, la dona del cos de guàrdia de Strängnäs va agafar el telèfon per trucar a l’inspector Jan Bublanski a Estocolm. El va trobar en el mòbil.

En aquells moments, en Bublanski era a Milton Security discutint de manera encesa amb el seu president i director general Dragan Armansky i els seus dos col·laboradors Fräklund i Bohman. L’altre col·laborador, Niklas Eriksson, brillava per la seva absència.

La reacció d’en Bublanski va ser ordenar a en Curt Bolinder que anés urgentment a la casa rural d’en Bjurman. Calia que l’acompanyés en Hans Faste, si és que el podia localitzar. Després d’un moment de reflexió, en Bublanski va trucar també a en Jerker Holmberg, que es trobava encara al sud de Nykvarn, és a dir, a una distància molt petita. En Holmberg tenia notícies per comunicar-li.

—Ara t’anava a trucar. Acaben d’identificar el cos que hi havia al forat.

—No és possible. Tan de pressa?

—Tot va la mar de bé quan els cadàvers són tan simpàtics de portar al damunt la cartera, amb el carnet d’identitat plastificat.

—D’acord. Qui és?

—Ja el coneixíem. En Kenneth Gustafsson, de quaranta-quatre anys i domiciliat a Eskilstuna. Li deien el Vagabund. Et recorda alguna cosa?

—I tant. Evidentment. Així que el Vagabund estava enterrat a Nykvarn… No el vaig vigilar de la vora, aquest facinerós, però em sembla que va estar molt actiu als anys noranta; pertany a tota aquesta fauna de traficants, petits lladres i toxicòmans.

—És ell. En tot cas, és el que diu el carnet d’identitat de la cartera. Els forenses ja s’encarreguen de la identificació definitiva. Es divertiran, per tenir-lo tot sencer. Està en peces separades, almenys cinc o sis fragments.

—Hmm. En Paolo Roberto va explicar que el rosset amb qui va tenir el combat havia amenaçat la Miriam Wu amb una serra mecànica.

—Pot molt ben ser que la retallada s’hagi fet amb serra mecànica, però no ho he mirat de prou a la vora. Ara han començat les excavacions en un altre emplaçament. Estan muntant la tenda.

—Està bé. Escolta, Jerker, ja sé que portes una jornada molt llarga, però t’hi podràs aturar al vespre?

—Sí. D’acord. Començo fent un tomb per Stallarholmen.

En Bublanski va penjar i es va fregar els ulls.

El destacament de Strängnäs va arribar a la casa rural de Bjurman a les 3 i 44 minuts de la tarda. Pel camí d’accés, van xocar literalment amb un home que intentava abandonar l’indret damunt d’una Harley Davidson inestable que es va anar a incrustar a la part del davant del furgó de la policia. El xoc no va ser gaire violent. Els policies van baixar del furgó i van identificar en Benny Nieminen, de trenta-set anys, un assassí conegut entre la púrria dels anys noranta. En Nieminen no tenia la pinta d’estar gaire en forma, i van posar-li les manilles. Quan els policies les hi van tancar en els canells, van descobrir bastant sorpresos que l’esquena de la seva caçadora de cuiro estava feta malbé. Just al bell mig, hi faltava un quadrat d’uns vint centímetres per vint. Feia una impressió bastant curiosa. En Benny Nieminen no va voler comentar la cosa.

Després van recórrer els aproximadament dos-cents metres fins a la casa. Hi van trobar un antic descarregador de moll de nom Oberg que estava fent un embenat de suport al peu d’un tal Carl-Magnus Lundin, de trenta-sis anys i patró d’una colla de vàndals no precisament desconeguda del Moto Club Svavelsjö.

El comandant del furgó d’intervenció era l’inspector de policia Nils-Henrik Johansson. Va baixar, es va ajustar el cinturó i va contemplar aquell trist personatge estirat a terra. Va deixar caure la frase típica de la policia en aquells casos:

—Què ha passat aquí?

L’estibador jubilat va interrompre les seves cures al peu d’en Magge Lundin i va llançar una breu llambregada sobre en Johansson.

—Jo sóc qui els ha trucat.

—Vostè ha parlat de trets.

—He dit que he sentit un tret i que ho he vingut a comprovar i m’he trobat aquests paios. Aquest ha entomat una bala al peu i una bona allisada. Em sembla que necessita una ambulància.

L’Öberg va girar els ulls cap al furgó d’intervenció.

—Té, veig que han enxampat l’altre canalla. Estava sense sentits quan he arribat, però no sembla pas que estigui ferit. S’ha recuperat al cap d’un moment i no es volia quedar.

En Jerker Holmberg va arribar amb els policies de Södertälje just en el moment en què l’ambulància se n’anava. El destacament de Strängnäs li va fer un resum de les seves observacions. Ni en Lundin ni en Nieminen no havien volgut explicar la raó de la seva presència en aquell lloc.

En Lundin, d’altra banda, ni tan sols estava en condicions de parlar.

—Així doncs, dos motoristes amb vestit de cuiro, una Harley Davidson, una ferida de bala i cap arma. ¿Ho he entès bé? —va preguntar en Holmberg.

El comandant Johansson va fer que sí amb el cap. En Holmberg va reflexionar un instant.

—Hem de suposar que no han vingut tots dos aquí amb una sola moto.

—Diria que, en els seus cercles, això d’anar només de passatger és considerat com a poc viril —va dir en Johansson.

—Doncs en aquest cas falta una moto. Com que també hi falta l’arma, hem de concloure que un tercer lladre ja ha marxat abans.

—Sembla plausible.

—Cosa que ens crea un problema lògic. Si aquests dos senyors de Svavelsjö han arribat cadascun amb la seva moto, falta també el vehicle que hauria utilitzat el tercer individu. De tota manera, no se n’ha pogut anar amb el seu propi vehicle i amb una moto al mateix temps. I és molt lluny venir caminant per la carretera de Strängnäs.

—Llevat, és clar, que el tercer individu visqués a la casa.

—Hmm —va fer en Jerker Holmberg—. Aquesta casa pertanyia al difunt advocat Bjurman, que definitivament ja no hi habita.

—També hi podia haver hagut un quart individu que hagués marxat amb cotxe.

—Però aleshores, per què no se n’anaven junts? Tinc la sensació que aquesta història no es resumeix amb el robatori d’una Harley Davidson, per molt cobejades que siguin.

Va reflexionar un moment i va demanar tot seguit al destacament que enviés dos agents a la recerca d’un vehicle abandonat en una pista forestal d’algun lloc d’aquells paratges i també que truquessin a les portes de les cases properes i preguntessin si algú havia vist alguna cosa que no fos habitual.

—En aquesta època de l’any, no hi ha gaire gent que visqui en aquest veïnat —va dir el comandant del destacament, però va prometre que ho farien tan bé com podrien.

A continuació, en Holmberg va obrir la porta de la casa, que no havia estat tancada amb clau. Va trobar-hi immediatament els arxivadors que havien quedat sobre la taula de la cuina, que incloïen la investigació d’en Bjurman sobre la Lisbeth Salander. Es va asseure i es va posar a fullejar-ho, estupefacte.

En Jerker Holmberg tenia sort. Només trenta minuts després de l’inici de l’operació porta a porta per aquelles casetes molt poc habitades, van anar a topar amb l’Anna Viktoria Hansson, de setanta-dos anys, que s’havia passat aquell dia primaveral netejant un jardí al costat del trencall que portava cap al poble de vacances. I tant que tenia bona vista. I tant que havia vist una noia baixeta amb una jaqueta fosca que passava a peu, aproximadament cap al migdia. Cap a les tres, van passar dos homes muntats dalt d’unes motos. Feien molt terrabastall. I poc després, la noia va tornar a passar en sentit invers a dalt d’una de les motos. A continuació, van arribar els cotxes de la policia.

Al mateix temps que en Jerker Holmberg rebia aquest informe, en Curt Bolinder arribava a la casa rural.

—De què va aquesta història? —va preguntar.

En Jerker Holmberg es va mirar el seu col·lega amb un posat malenconiós.

—Jerker, ¿pretens que m’empassi que la Lisbeth Salander s’ha presentat a la barraca d’en Bjurman i que tota sola ha fotut la pallissa de la seva vida al dirigent del Moto Club Svavelsjö? —va preguntar en Bublanski per l’auricular.

La seva veu semblava exasperada.

—I què, prou que s’entrenava amb en Paolo Roberto, no?

—Jerker, calla.

—Jo simplement et dic les coses tal com són. En Magnus Lundin està ferit de bala en un peu. Corre el risc de quedar-se coix per a tota la vida. La bala li ha sortit pel costat del taló.

—En tot cas, no li ha disparat al cap.

—Probablement no calia. Si he entès bé el brigada, en Lundin té greus ferides a la cara, la barra partida i dues dents trencades. Les ambulàncies es temien una commoció cerebral. A part de la ferida del peu, també pateix enormement al baix ventre.

—I com està en Nieminen?

—Sembla que no s’ha fet res. Però segons el vell que ens ha avisat, estava estirat per terra, sense sentits, quan ell ha arribat. Era incapaç de dir res, però s’ha posat dret en un moment i intentava abandonar el lloc quan ha arribat la policia de Strängnäs.

Per primera vegada des de feia molt de temps, en Bublanski va emmudir completament.

—Un detall misteriós… —va dir en Jerker Holmberg.

—Digues.

—No sé com explicar-ho. La caçadora de cuiro d’en Nieminen… sí, ell havia arribat amb moto.

—Sí?

—Doncs que està feta malbé.

—Què vol dir feta malbé?

—N’hi falta un tros. Algú s’ha dedicat a retallar-ne un fragment d’uns vint centímetres per vint a l’esquena. Just al lloc on hi ha el logo del Moto Club Svavelsjö.

En Bublanski va arrufar les celles.

—I per què la Lisbeth Salander hauria hagut de retallar un tros de la seva caçadora? Potser com un trofeu?

—Ni idea. Però, per cert, he recordat una altra cosa —va dir en Jerker Holmberg.

—Què?

—En Magnus Lundin fa una panxa enorme i és ros, amb una cua de cavall. Un dels paios que van segrestar la companya de la Salander, la Miriam Wu, era ros amb una cua de cavall i una panxa de bevedor de cervesa.

La Lisbeth Salander no havia sentit aquella sensació vertiginosa des de feia uns quants anys, quan havia practicat la caiguda lliure al parc d’atraccions de Gröna Lund. Hi havia fet tres voltes i n’hauria pogut fer tres més si no hagués anat tan justa de calés.

Va constatar també que una cosa era pilotar una Kawasaki 125, que en realitat no era res més que una motocicleta desenfrenada, i una cosa totalment diferent controlar una Harley Davidson de 1.450 centímetres cúbics. Els seus tres-cents primers metres per la pista forestal d’en Bjurman, en un estat de conservació lamentable, valien per totes les muntanyes russes del món. Es va sentir com un giroscopi vivent. Dues vegades va estar a punt d’anar-se’n a passeig, però en el darrer moment havia aconseguit recuperar el control de la moto. Tenia la impressió de cavalcar un ant desbocat.

A més, el casc s’entestava tota l’estona a voler-li lliscar damunt dels ulls, tot i que l’havia embotit amb un tros de cuiro retallat de la caçadora folrada d’en Benny Nieminen.

Tement que no sabria dominar el pes de la moto, va preferir no aturar-se. Era massa baixeta per poder posar realment un peu a terra i tenia por que se li tombés la Harley. En aquest cas, no hauria tingut prou força per aixecar-la.

Tot va ser més fàcil quan va arribar a la pista més ampla que portava cap al poble de vacances. Uns quants minuts més tard, quan ja va entrar a la carretera de Strängnäs, va gosar treure una mà del manillar per ajustar-se el casc. Tot seguit, va donar gas. Va fer el trajecte fins a Södertälje en un temps rècord, amb un somriure satisfet enganxat tota l’estona a la cara. Poc abans de Södertälje, va encreuar-se amb dos cotxes amb els llums d’alarma encesos i la sirena a tot drap.

El més prudent hauria estat evidentment abandonar la Harley a partir de Södertälje i deixar que la Irene Nesser agafés el tren de rodalia fins a Estocolm, però la Lisbeth Salander no va poder resistir-se a la temptació. De manera que va entrar a la E4 i va accelerar. Va vigilar curosament de no superar el límit de velocitat, bé, en tot cas no gaire, però així i tot tenia la impressió de trobar-se en caiguda lliure. No va ser fins a l’altura d’Älvsjö que va agafar el ramal de sortida i va agafar el camí cap al parc de les Exposicions d’Estocolm, on va aparcar sense que se li tombés aquell monstre. Amb l’ànima tota plena de nostàlgia, va abandonar la moto en companyia del casc i del fragment de cuiro decorat de la caçadora d’en Benny Nieminen, i es va dirigir a peu cap a l’estació. Estava tota enfredorida. Va baixar a la parada següent, Södra Station, i va tornar a peu a casa seva per anar de dret a la banyera.

—Es diu Aleksandr Zalaixenko —va dir en Gunnar Björck—. Però en realitat no existeix. No el trobaràs al registre civil.

Zala. Aleksandr Zalaixenko. Per fi un nom.

—Qui és i com el puc trobar?

—No és ningú a qui vingui de gust de trobar.

—Doncs t’asseguro que jo en tinc moltes ganes.

—El que ara t’explicaré són dades classificades com a secret en matèria de defensa. Si se sabés que te les he explicades, m’arrisco a una condemna greu. És un dels secrets més grans que tenim a la Defensa nacional sueca. Cal que comprenguis per què és tan important que garanteixis la meva protecció com a font.

—Ja ho he fet, no?

—Tens edat suficient per recordar la guerra freda…

En Mikael va fer que sí amb el cap. Vinga, buida el pap!

—Aleksandr Zalaixenko va néixer l’any 1940 a Stalingrad, a la Unió Soviètica de l’època. Tenia un any quan es va llançar l’operació Barbaroja, amb l’ofensiva alemanya sobre el front de l’est. Els pares d’en Zalaixenko van morir a la guerra. En tot cas, això és el que pensa ell. De fet, ni ell mateix no sap què va passar durant la guerra. Els seus primers records daten d’un orfenat als Urals.

En Mikael va fer que sí amb el cap, per assenyalar que anava seguint el fil.

—L’orfenat es trobava en una ciutat de guarnició i estava dirigit per l’Exèrcit Roig. Podem dir que en Zalaixenko va rebre una formació militar molt precoç. Això va ser durant els anys pitjors de l’estalinisme. Després de la caiguda de la Unió Soviètica, es van trobar molts documents que demostren l’existència de diferents experimentacions fetes per crear un esquadró de soldats d’elit particularment ben entrenats, reclutats entre orfes que estaven a càrrec de l’Estat. En Zalaixenko era un d’aquests infants.

Mikael va tornar a assentir-hi amb el cap.

—Vaig al gra. A l’edat de cinc anys, el van ingressar en una escola militar. Van adonar-se que era molt intel·ligent. Quan va complir quinze anys, el 1955, el van traslladar a una escola militar de Novossibirsk, on durant tres anys va rebre, amb dos mil alumnes més, un entrenament equivalent al de les spetsnaz, les unitats d’elit russes.

—D’acord. Un valent petit soldat.

—El 1958, quan tenia divuit anys, va ser transferit a Minsk per seguir-hi la formació especial del GRO. Tu saps què era el GRO?

—Em sembla que sí.

—Literalment, significa Glavnoe Razvedivatelnoe Oupravlenie, és el servei d’informació i d’acció militar directament subordinat al més alt comandament militar de l’exèrcit. No s’ha de confondre amb el KGB, que era la policia secreta civil.

—Ho sé.

—A les pel·lícules d’en James Bond, els grans espies estrangers solen ser membres del KGB. En realitat, el KGB era principalment el servei de seguretat interior del règim, que dirigia camps de presoners a Sibèria i eliminava els opositors al règim amb una bala al clatell als soterranis de la Lubianka. Els qui responien de l’espionatge i de les operacions fora de les fronteres pertanyien en general al GRO.

—La teva explicació comença a semblar una lliçó d’història. Continua.

—Als vint anys, l’Aleksandr Zalaixenko va rebre el seu primer destí a l’estranger. El van enviar a Cuba. Era una fase d’entrenament, i en aquella època només hi havia la graduació que correspon a alferes. Però s’hi va quedar un parell d’anys, i va viure la crisi de Cuba i la invasió de la badia de Cochinos.

—D’acord.

—El 1963, ja havia tornat a Minsk per continuar la seva formació. Va ser destacat primer de tot a Bulgària, i després a Hongria. El 1965, va ser ascendit a tinent i va tenir la seva primera missió a l’Europa occidental, a Roma, on va servir durant un any. Va ser la seva primera missió clandestina, de manera que va anar-hi com a civil, amb un fals passaport i sense contactes amb l’ambaixada.

En Mikael va fer que sí amb el cap. Malgrat ell, començava a sentir-se fascinat.

—El 1967, va ser traslladat a Londres. Hi va organitzar l’execució d’un trànsfuga del KGB. En el transcurs dels deu anys següents, es va convertir en un dels millors agents del GRO. Pertanyia a l’autèntica elit dels soldats polítics lleials. En realitat, l’hi havien estat preparant des que era un noi. Parla com a mínim sis llengües. S’ha fet passar per periodista, fotògraf, maquetista, mariner… tot el que vulguis. Era expert en l’art de la supervivència, expert en camuflatge i en maniobres de diversió. Tenia els seus propis agents i organitzava o duia a terme les seves pròpies operacions. Algunes d’aquestes missions van ser d’eliminació i molt sovint van desenvolupar-se al Tercer Món, però també n’hi va haver de xantatge, d’amenaces o d’altres accions que els seus superiors volien veure realitzades. El 1969, va ascendir a capità, el 1972 a comandant i el 1975 va arribar a tinent coronel.

—I com és que va venir a parar a Suècia?

—Ara hi arribo. Amb el pas dels anys, va anar lliscant cap a la corrupció i va fer uns quants calés, aquí i allà. Bevia massa i tenia massa embolics de faldilles. Els seus superiors n’estaven al corrent, però tanmateix continuava sent un dels seus favorits, de manera que se n’oblidaven mentre es tractés de coses menudes. El 1976, van enviar-lo en missió a Espanya. No entraré en detalls, però va convertir-se en un borratxo i va fracassar completament. La missió va ser un desastre i bruscament va caure en desgràcia i va rebre l’ordre de tornar cap a Rússia. Ell, però, va optar per ignorar-ho i es va acabar trobant en una situació encara pitjor. Llavors el GRO va ordenar a un agregat militar de l’ambaixada de Madrid que s’hi posés en contacte i que el fes entrar en raó. Alguna cosa va anar malament durant la conversa i en Zalaixenko va matar l’home de l’ambaixada. De cop, i a partir d’aquell moment, ja no tenia elecció. No podia fer-se enrere i va optar per saltar del tren precipitadament.

—Ja.

—Va desertar a Espanya deixant-hi una pista que semblava que portava a Portugal i eventualment a un accident marítim. També va escampar una altra pista que indicava que havia fugit als Estats Units. En realitat, va optar per refugiar-se al país més improbable d’Europa. Va venir a Suècia, on es va posar en contacte amb la Säpo i va demanar asil polític. No estava gens mal pensat, ja que la probabilitat que un esquadró de la mort del KGB o del GRO vingués aquí a buscar-lo era pràcticament inexistent.

En Gunnar Bjòck va callar.

—I?

—Què ha de fer el govern quan un dels principals espies de la Unió Soviètica es retira tot de cop i demana asil polític a Suècia? Va coincidir amb una època en què teníem un govern de dretes i, de fet, aquell va ser un dels primers assumptes que vam haver de tractar amb el nou primer ministre. Els polítics, cagats com sempre, van intentar evidentment desempallegar-se’n tan aviat com fos possible, però així i tot no podien pas tornar-lo a l’URSS, ja que hi hauria hagut un gran escàndol. En comptes d’això, van mirar d’aviar-lo cap als Estats Units o bé a Anglaterra, però en Zalaixenko s’hi va negar. No li agradaven els Estats Units i, segons ell, Anglaterra era un dels països on l’URSS tenia agents del més alt nivell en matèria d’informació. Tampoc no volia anar a Israel, perquè no li agradaven els jueus. Per consegüent, va decidir que s’establiria a Suècia.

Tot plegat semblava tan inversemblant que en Mikael es va preguntar vagament si en Gunnar Björck no li estava explicant algun sopar de duro.

—Així doncs, es va quedar a Suècia?

—Exactament.

—I això no s’ha fet mai públic?

—Durant molts anys, aquest ha estat un dels secrets militars més ben guardats de Suècia. I és que resulta que en Zalaixenko ens era molt útil. Durant un període entre el final dels anys setanta i l’inici dels anys vuitanta, va ser la joia de la corona entre els trànsfugues, fins i tot en comparació amb el que passava fora de les fronteres de Suècia. Fins aleshores, no s’havia vist mai que desertés un cap d’operacions d’un dels comandos d’elit del GRO.

—Això vol dir que tenia informacions per vendre?

—Això mateix. Jugava bé les seves cartes i anava destil·lant la informació quan podia treure’n més profit. Informació suficient perquè, per exemple, es pogués identificar un agent en el quarter general de l’OTAN a Brussel·les. O un agent il·legal a Roma. O el contacte d’un cercle d’espies a Berlín. O els noms d’uns assassins a sou que ell mateix havia utilitzat a Ankara o Atenes. No sabia gran cosa sobre Suècia, però tenia informació sobre operacions a l’estranger que nosaltres, per la nostra banda, també vam poder anar destil·lant com a manera de poder tornar favors. Era la nostra mina d’or.

—Altrament dit, vau començar a col·laborar amb ell.

—Li vam procurar una nova identitat. Només li vam haver de proporcionar un passaport i uns quants calés i ell ja s’espavilava tot sol. L’havien entrenat exactament per a això.

En Mikael va callar un moment per digerir aquelles informacions. Després va aixecar els ulls cap a en Björck.

—L’última vegada que vaig venir em vas enganyar.

—Jo? Com?

—Vas pretendre haver conegut en Bjurman al club de tir de la policia als anys vuitanta. En realitat, el vas conèixer molt abans.

En Gunnar Björck va moure pensativament el cap.

—Vaig fer-ho d’esma. Tot això està qualificat com a secret i no tenia cap motiu per abordar la manera com havia conegut en Bjurman. Va ser quan vas plantejar la pregunta sobre en Zala que vaig establir el lligam.

—Explica el que va passar.

—Jo tenia trenta-tres anys i treballava a la Säpo des d’en feia tres. En Bjurman en tenia vint-i-sis i acabava de llicenciar-se. Havia trobat feina per assessorar-nos en certs casos jurídics a la Säpo. En realitat, va tractar-se més que res d’un període de pràctiques. En Bjurman era originari de Karlskrona i el seu pare treballava en el servei d’informació militar.

—I?

—De fet, ni en Bjurman ni jo estàvem qualificats per ocupar-nos d’algú com ara en Zalaixenko, però ell va decidir fer el seu contacte justament el dia de les eleccions de 1976. La comissaria estava pràcticament buida, ja que tothom era fora, en serveis de vigilància i coses així. I aquell va ser precisament el moment que en Zalaixenko va escollir per entrar a la comissaria de Norrmalm i declarar que demanava asil polític i que volia parlar amb algú de la Säpo. No va donar cap nom. Jo estava de guàrdia i em vaig pensar que es tractava d’un refugiat normal i corrent, de manera que em vaig emportar en Bjurman per a la tramitació de l’assumpte. El vam conèixer a la comissaria de Norrmalm.

En Björck es va fregar els ulls.

—Seia allà al davant i anava explicant calmosament i d’una manera tota neutra com es deia, qui era i en què treballava. En Bjurman prenia notes. Al cap d’un moment, em vaig adonar de qui tenia al meu davant i vaig caure de cul. Llavors vaig interrompre la conversa i vaig emportar-me en Zalaixenko i en Bjurman a tota velocitat lluny de la policia oficial. No sabia què fer, i de moment vaig reservar una habitació a l’hotel Continental i l’hi vaig instal·lar. Vaig deixar-hi en Bjurman fent de mainadera mentre baixava a la recepció per trucar al meu cap.

De sobte va esclafir a riure.

—He pensat sovint en el nostre capteniment d’aquell dia, propi d’uns autèntics aficionats. Però el cas és que les coses van anar d’aquesta manera.

—Qui era el teu cap?

—Això no té cap importància. No tinc la intenció de donar-te més noms.

En Mikael va arronsar les espatlles i va deixar passar aquell comentari.

—Tant el meu cap com jo vam comprendre que calia actuar amb un secret absolut i barrejar-hi la mínima gent possible. En Bjurman, en particular, no hauria hagut de tenir cap relació amb aquella història —estava molt pel damunt del seu nivell—, però com que ja estava en el secret, valia més retenir-lo que no pas afegir-hi ningú més. I suposo que el mateix raonament valia per a algú tan tendre com ho era jo en aquells moments. Entre tots vam ser set persones vinculades a la Säpo que vam conèixer l’existència d’en Zalaixenko.

—I quantes més estan al corrent d’aquesta història?

—Entre 1976 i fins a l’inici dels anys noranta… entre tots unes vint persones del govern, de l’estat major i de l’interior de la Säpo.

—I després de l’inici dels anys noranta?

En Björck va arronsar les espatlles.

—En l’instant mateix en què es va enfonsar la Unió Soviètica, va deixar de tenir cap interès.

—Però què se’n va fer d’en Zalaixenko després d’haver-se instal·lat a Suècia?

En Björck va guardar silenci tanta estona que en Mikael es va començar a bellugar a la cadira.

—Per ser completament sincer… en Zalaixenko es va convertir en una estrella i els qui estàvem ficats en el seu cas vam construir les nostres carreres al voltant d’aquesta història. Vull dir que era una feina a plena dedicació. Jo vaig ser designat com a mentor d’en Zalaixenko a Suècia i, durant els deu primers anys, ens vam anar trobant potser no cada dia però sí almenys unes quantes vegades per setmana. Va ser durant els anys importants, quan ell anava farcit d’informació molt fresca. Però també es tractava de tenir-lo controlat.

—Per què?

—En Zalaixenko era un maleït escurçó. Podia ser increïblement encantador, però també completament paranoic i embogit. Tenia períodes de borratxera en què es tornava violent. Més d’una vegada vaig haver d’intervenir de nit per arreglar històries en què s’havia embolicat.

—Per exemple…?

—Per exemple, anava a un restaurant i discutia amb algú i partia els morros a un parell de vigilants que intentaven calmar-lo. Era bastant baixet i fràgil, però havia rebut una increïble formació en el cos a cos i per desgràcia exhibia aquesta capacitat en certes ocasions. Més d’una vegada el vaig haver d’anar a buscar.

—Em sembla bastant sonat, aquest paio. Al cap i a la fi, corria el risc d’atreure massa l’atenció, no? Tot plegat no sembla gaire professional.

—Era així. No havia comès cap crim a Suècia i no havia estat processat ni detingut per cap motiu. Li vam proporcionar un passaport suec, un carnet d’identitat i un nom suec. I la Säpo li pagava un pis als afores d’Estocolm. Rebia també un salari de la Säpo, perquè estigués permanentment a disposició. Però no li podíem prohibir que anés al restaurant o que tingués embolics amb les dones. No podíem fer res més que anar-li al darrere per redreçar les coses. Aquesta va ser la meva missió fins al 1985, quan em van traslladar i un successor meu va agafar la torxa de fer de guia d’en Zalaixenko.

—I quin era el paper d’en Bjurman en tot això?

—Francament, en Bjurman era una nosa. No era especialment intel·ligent, era la persona inadequada en el lloc inadequat. I va ser per pura casualitat que es va barrejar amb la història d’en Zalaixenko. Només hi va participar al començament i en algunes rares ocasions, quan necessitàvem parlar de certes formalitats jurídiques. El meu cap va resoldre el problema amb en Bjurman.

—Com?

—De la manera més senzilla possible. En Bjurman va trobar feina fora de la policia, en un gabinet d’advocats que era com si diguéssim proper…

—Klang & Reine.

En Gunnar Björck va llançar una mirada d’acer cap a en Mikael. Després va fer que sí amb el cap.

—Intel·lectualment, en Bjurman no era cap llumenera, però se’n va anar sortint prou bé. Amb el pas dels anys, sempre va tenir missions, petites investigacions i aquesta mena de coses que s’han de fer per a la Säpo. I és que, en certa manera, ell també va basar la seva carrera en Zalaixenko.

—I on és actualment en Zala?

En Björck va dubtar un instant.

—No ho sé. Els meus contactes amb ell es van anar espaiant després de 1985 i aviat farà dotze anys que no l’he vist. La darrera cosa que vaig sentir a dir és que va abandonar Suècia el 1992.

—Doncs és ben clar que ara ha tornat. El seu nom ha sorgit en un context relacionat amb les armes, les drogues i el tràfic de dones.

—A mi no em sorprèn —va sospirar en Björck—. Però no hi ha res que demostri que es tracta del Zala de qui jo parlo o de qualsevol altre.

—La probabilitat que apareguin dos Zala en aquesta història hauria de ser microscòpica. Quin era el seu nom suec?

En Björck es va mirar en Mikael.

—No te’l diré.

—M’has promès que no em vindries amb romanços.

—Tu volies saber qui era en Zala. Ja t’ho he explicat. Però no tinc cap intenció de donar-te l’última peça del puzle sense estar ben segur que compliràs la teva part del tracte.

—Probablement en Zala ha comès tres assassinats i la policia està perseguint una innocent. Si creus que et deixaré anar sense tenir el nom d’en Zala, t’equivoques.

—Com ho saps, que la Lisbeth Salander no és l’assassina?

—Ho sé.

En Gunnar Björck va somriure a en Mikael. Tot d’una es va sentir molt més segur de si mateix.

—Crec que és en Zala, l’assassí —va dir en Mikael.

—T’equivoques. En Zala no ha mort ningú.

—I tu com ho saps?

—Perquè actualment en Zala té seixanta-cinc anys i està greument disminuït. Li van amputar un peu i té dificultats per caminar. Ja t’asseguro que no se’n va anar a fer un tomb per Odenplan o per Enskede per disparar contra algú. Si hagués d’assassinar algú, primer de tot hauria de cridar una ambulància.

La Malou Eriksson va somriure amablement a la Sonja Modig.

—Això ho hem de demanar a en Mikael.

—D’acord.

—No puc parlar amb vostè de la seva recerca.

—Però si l’home que anomenen Zala és un culpable possible…

—És amb Mikael que n’ha de parlar —va repetir la Malou—. Jo la puc ajudar a treure informació del treball d’en Dag Svensson, però no de la nostra pròpia investigació.

La Sonja Modig va sospirar.

—Ja ho entenc. Què em pot dir sobre les persones d’aquesta llista?

—Només el que en Dag Svensson va escriure, però no res sobre les fonts. Però suposo que sí que puc revelar-li que en Mikael s’ha posat en contacte amb una dotzena d’aquestes persones i que les ha eliminades de la seva llista. Això podria ajudar-la.

La Sonja Modig va assentir-hi amb alguns dubtes.

No, això no m’ajudarà. La policia ha de trucar si més no a casa seva i dur-hi a terme un interrogatori formal. Un jutge. Tres advocats. Uns quants polítics i periodistes… i col·legues. Estarem ben distrets.

La Sonja Modig va pensar que la policia ja hauria d’haver abordat aquella llista l’endemà mateix dels assassinats.

El seu esguard va anar a parar en un nom de la llista. Gunnar Björck.

—En aquest home no hi figura l’adreça.

—No.

—Per què?

—Treballa a la Säpo i la seva adreça és top secret. Però està de baixa per malaltia en aquests moments. En Dag Svensson no va aconseguir localitzar-lo.

—I vosaltres, que l’heu localitzat? —va somriure la Sonja Modig.

—Pregunti-ho a en Mikael.

La Sonja Modig va contemplar la paret del damunt de la taula d’en Dag Svensson.

Va reflexionar.

—Li puc fer una pregunta personal?

—Endavant.

—Vostè qui pensa que és el culpable de l’assassinat dels seus amics i de l’advocat Bjurman?

La Malou Eriksson no va dir res. Li hauria agradat que en Mikael Blomkvist fos allí per fer-se càrrec d’aquelles preguntes. Era desagradable ser preguntada d’aquella manera, per molt que fos perfectament innocent. I encara més desagradable no poder explicar a quines conclusions havien arribat a Millennium.

Després va sentir la veu de l’Erika Berger a l’esquena.

—Partim del principi que els crims van tenir lloc per impedir la difusió d’una de les revelacions sobre les quals treballava en Dag Svensson. Però no sabem qui va disparar. En Mikael s’està centrant en una persona desconeguda que es diu Zala.

La Sonja Modig es va girar i va contemplar la cap de Millennium. L’Erika Berger va allargar dues tasses altes de cafè a la Malou i a la Sonja. Portaven logos del sindicat de funcionaris i dels democratacristians. L’Erika Berger va somriure amablement. A continuació se’n va tornar al seu despatx. Va tornar tres minuts més tard.

—Modig. El seu cap li acaba de trucar. Deu tenir el mòbil apagat. Diu que li truqui.

L’incident a la casa rural d’en Bjurman va desencadenar una activitat febril durant tota la tarda. Es va llançar una alerta nacional per difondre la informació que per fi la Lisbeth Salander havia tornat a sortir a la superfície. L’alerta indicava que es desplaçava probablement en una Harley Davidson que pertanyia a en Magge Lundin. Es precisava que la Salander anava armada i que havia disparat sobre una persona davant una casa rural de prop de Stallarholmen.

La policia va instal·lar controls a les entrades de Strängnäs i de Mariefred, i a totes les entrades de Södertälje. Els trens de rodalia entre Södertälje i Estocolm van ser escorcollats al vespre durant unes quantes hores. Però no s’hi va poder trobar cap noia baixeta, amb Harley Davidson o sense.

No va ser fins a les set del vespre que un cotxe de policia va veure una Harley abandonada que estava aparcada davant el parc de les Exposicions d’Estocolm, a Älvsjö, la qual cosa va desplaçar les investigacions de Södertälje a Estocolm. També es va rebre d’Älvsjö l’informe que s’havia recuperat un retall d’una caçadora de cuiro que portava el logo del Moto Club Svavelsjö. Aquesta troballa va induir l’inspector Bublanski a apujar-se les ulleres fins al front i a contemplar amb un aspecte emmurriat la foscor exterior de Kungsholmen.

La veritat era que aquell dia havia girat bruscament cap a la foscor més absoluta. Un segrest de l’amiga de la Salander, una intervenció d’en Paolo Roberto, després un incendi criminal i uns paios enterrats als boscos de Södertälje. I, per acabar, un caos incomprensible a Stallarholmen.

En Bublanski se’n va anar a la sala gran de treball i va examinar-hi un plànol d’Estocolm amb la seva rodalia. El seu esguard va passar de Stallarholmen a Nykvarn, i després a Svavelsjö per aturar-se a Älvsjö, les quatre localitats que, per raons completament diferents, havien aparegut damunt la taula. Va desplaçar la mirada cap a Enskede i va sospirar. Tenia la sensació desagradable que la policia es trobava molts quilòmetres endarrerida respecte del desenvolupament dels fets. No comprenia absolutament res. Fossin quins fossin els secrets dels crims d’Enskede, eren molt més complexos del que havien pensat inicialment.

En Mikael Blomkvist no sabia res dels fets dramàtics de Stallarholmen. Se n’havia anat de Smådalarö cap a les tres de la tarda. Es va parar en una estació de servei a prendre un cafè mentre intentava delimitar el problema.

En Mikael se sentia profundament decebut. En Björck li havia donat tants detalls que n’estava realment sorprès, però s’havia negat també categòricament a donar-li l’última peça del trencaclosques relatiu a la identitat sueca d’en Zalaixenko. Se sentia, doncs, ensarronat. Vet aquí que la història arribava al seu terme i, just aleshores, en Björck s’havia entossudit a no voler-n’hi explicar el desenllaç.

—Tenim un acord —va insistir-li en Mikael.

—I jo he complert la meva part. T’he explicat qui és en Zalaixenko. Si vols més informacions, hem d’arribar a un nou acord. Necessito garanties que el meu nom quedarà completament al marge i que no acabarà sortint per cap costat.

—Com vols que et doni garanties com aquestes? Jo no sóc el responsable de la investigació de la policia, i tard o d’hora acabaran arribant fins a tu.

—El que m’inquieta no és pas la investigació de la policia. I el que vull són garanties que mai no em faràs sortir als diaris pel tema de les putes.

En Mikael va notar que en Björck semblava més preocupat per amagar el seu lligam amb el comerç del sexe que no pas per haver lliurat dades classificades com a secret de defensa. Allò era revelador de la seva personalitat.

—Ja t’he promès que no escriuria ni una paraula sobre tu en aquest context.

—Però ara necessito garanties que mai no m’esmentaràs amb relació a en Zalaixenko.

En Mikael no tenia cap intenció de donar aquell gènere de garanties. Podia arribar a tractar en Björck com una font anònima en la trama de fons, però no podia garantir-li un anonimat complet. Finalment, s’havien posat d’acord per rumiar-s’ho tots dos durant un dia o dos abans de reprendre la conversa.

En Mikael s’estava bevent el seu vas de cafè a l’estació de servei quan va percebre que hi havia alguna cosa realment al seu abast. La tenia tan a la vora que podia convertir-se en una silueta, però així i tot encara no aconseguia confegir-ne la imatge. Després va colpir-lo la idea que potser hi havia una altra persona que estava en condicions de fer força llum en aquella història. En Mikael es trobava bastant a prop del centre de reeducació d’Ersta. Així és que va mirar quina hora era, es va aixecar vivament i se’n va anar a visitar en Holger Palmgren.

En Gunnar Björck estava inquiet. Després de la trobada amb en Mikael Blomkvist, estava completament esgotat. L’esquena li feia més mal que mai. Va agafar tres pastilles d’analgèsics i es va anar a estirar al sofà del menjador. Li rondaven pel cap un munt de pensaments. Una hora més tard, es va aixecar, va posar aigua a escalfar i va treure bossetes de te. Es va asseure a la taula de la cuina i va estar rumiant.

¿Podia refiar-se d’en Blomkvist? Ell havia jugat totes les seves cartes i ara estava en mans de la bona voluntat d’aquell maleït periodista. Però tanmateix havia sabut conservar la informació més important de totes. La identitat d’en Zala i el seu veritable paper en els fets. Una carta decisiva que es guardava a la màniga.

¿Com era possible que s’hagués acabat trobant en aquell merder? Ell no era pas cap criminal. Tot el que havia fet havia estat comprar algunes putes. Ell era solter.

Aquell coi de mossa de setze anys ni tan sols havia fet veure que l’estimés. Més aviat se’l va mirar amb uns ulls de fàstic.

Idiota. Només que no hagués estat tan jove. Només que hagués tingut més de vint anys, ja no es trobaria en aquell merder. Els diaris el destruirien si mai s’assabentaven d’aquella història. En Blomkvist tampoc no el podia veure. Ni tan sols provava de dissimular-ho.

Zalaixenko.

Un macarra. Quina ironia. Ell s’havia tirat unes putes que pertanyien a en Zalaixenko. Però en Zalaixenko era prou murri per quedar-se’n a l’ombra.

En Bjurman i la Salander.

I en Blomkvist.

Una sortida.

Després d’una hora de rumiar-hi, va entrar al seu despatx i en va treure el paperet amb el número de telèfon que s’havia emportat del seu lloc de treball quan va fer-hi una visita uns quants dies abans. No era l’única cosa que havia ocultat a en Mikael Blomkvist. Sabia exactament on es trobava en Zalaixenko, però no havia parlat amb ell des de feia dotze anys. No tenia cap ganes de tornar-hi a parlar mai més.

Però en Zalaixenko era un cony de murri. Comprendria la problemàtica. Sabria desaparèixer de la superfície de la terra. Marxar a l’estranger a jubilar-se. La veritable catàstrofe seria si el detenien. Llavors sí que tot amenaçaria d’enfonsar-se.

Va dubtar una bona estona abans d’agafar el telèfon i marcar el número.

—Hola. Sóc l’Sven Jansson —va dir.

Un pseudònim que no havia utilitzat des de feia molt de temps.

En Zalaixenko es recordava d’ell la mar de bé.





Capítol 28


Dimecres, 6 d’abril / Dijous, 7 d’abril

En Bublanski es va trobar amb la Sonja Modig per fer un cafè i un entrepà a can Wayne’s, a Vasagatan, cap a les vuit del vespre. Ella no l’havia vist mai tan abatut. La va informar de tot el que havia passat al llarg de la jornada i ella va guardar silenci molta estona. Finalment, va allargar la mà i la va deixar sobre el canell d’en Bublanski. Era la primera vegada que el tocava i en el seu gest no hi havia cap altra intenció que l’amistat. Ell va somriure tristament i li va donar copets a la mà d’una manera igualment amistosa.

—Potser m’hauria de jubilar —va dir. Ella li va somriure amb indulgència.

—Aquesta investigació està punt d’anar-se’n pel pedregar —va continuar—. De fet, ja hi va. He explicat a l’Ekström tot el que ha passat avui i l’única consigna que m’ha donat és «Fes-ho el millor possible». Sembla incapaç de prendre cap iniciativa.

—No vull dir mal dels meus superiors, però per mi, que el bombin, l’Ekström.

En Bublanski va fer que sí amb el cap.

—Formalment, t’has reintegrat a la investigació. Suposo que no et demanarà excuses.

Ella va arronsar les espatlles.

—En aquests moments, em fa la impressió que tota la investigació es resumeix en tu i jo —va dir en Bublanski—. En Faste se n’ha anat com un llamp aquest matí, boig furiós, i ha tingut el mòbil apagat tot el dia. Si demà no es presenta, em veuré obligat a difondre una ordre de recerca.

—Per la meva banda, en Faste ja se’n pot quedar ben bé fora. Què passarà amb en Niklas Eriksson?

—Res. Jo el volia processar, però l’Ekström no s’hi ha atrevit. L’han despatxat i jo me n’he anat a dir-n’hi quatre de fresques a en Dragan Armansky. Hem interromput la col·laboració amb Milton, la qual cosa significa per desgràcia que també perdem l’Steve Bohman. És una llàstima. Aquest sí que era un policia competent.

—I com s’ho ha pres l’Armansky?

—Estava fet pols. L’interessant és que…

—Què?

—L’Armansky m’ha dit que a la Lisbeth Salander mai no li havia agradat l’Eriksson. S’ha recordat que fa uns quants anys ja li va aconsellar que el despatxés. Deia que era un desgraciat, però no li va explicar per què. Evidentment, l’Armansky no va seguir el seu consell.

—Hmm.

—En Curt encara és a Södertälje. Aviat faran un escorcoll a la casa d’en Carl-Magnus Lundin. En Jerker està desenterrant l’antic pres Kenneth Gustafsson, anomenat el Vagabund, a la zona de Nykvarn. I just abans que arribés, m’ha trucat per dir-me que també hi ha algú a la segona tomba. A jutjar pels vestits, és una dona. Sembla que ja fa temps que hi és.

—Un cementiri al mig del bosc. Jan, tinc la impressió que aquesta història és molt més monstruosa del que ens pensàvem de bon començament. Suposo que no acusen la Salander dels crims de Nykvarn…

En Bublanski va somriure per primer cop en moltes hores.

—No. Li haurem de descarregar aquesta part de la història. Així i tot, va armada i ha disparat a en Lundin.

—Fixa’t que li ha disparat al peu i no al cap. En el cas d’en Magge Lundin, potser la diferència no és tan gran, però sempre hem dit que la persona que va cometre els crims d’Enskede era un excel·lent tirador.

—Sonja… tot això és completament absurd. En Magge Lundin i en Benny Nieminen són dos paios molt violents amb uns antecedents penals quilomètrics. Es veritat que en Lundin s’ha engreixat una mica i no està en el seu millor moment de forma, però és perillós. I en Nieminen és un malparit ferotge que normalment fa por fins i tot al paio més dur que et puguis trobar. No acabo d’entendre que una gambeta com la Salander li hagi pogut trencar els morros d’aquesta manera. En Lundin està greument ferit.

—Hmmm.

—No dic que no s’ho mereixi. Però no comprenc com s’ho ha fet.

—Ja l’hi preguntarem quan la trobem. Realment està demostrat a tot arreu que és violenta.

—En tot cas, em costa d’imaginar-me què ha passat en realitat allà baix. Es tracta de dos animals amb qui en Curt Bolinder hauria dubtat d’enfrontar-se individualment. I en Curt Bolinder no és precisament un noiet tendre.

—La qüestió és saber si ella tenia motius per atacar en Lundin i en Nieminen.

—Una mossa tota sola amb dos psicòpates, uns cretins de pura sang en una casa rural desèrtica. Em sembla que no costa gaire d’imaginar-se’n els motius… —va dir en Bublanski.

—Creus que ella ha rebut ajuda de ningú? ¿Hi havia altra gent per allí?

—Res de l’examen tècnic no ho indica. La Salander havia entrat a la casa. Hi havia una tassa de cafè sobre la taula. I a més tenim l’Anna Viktoria Hansson, que des de l’altura dels seus setanta-dos anys fa de portera i porta un control estricte de tots els qui circulen per allà. Jura que els únics que hi han passat han estat la Salander i els dos paios de Svavelsjö.

—I com hi ha entrat, a la casa?

—Amb una clau. Jo crec que se la va endur del pis d’en Bjurman. Recorda els…

—… precintes tallats. Sí. Trobo que aquesta senyoreta no s’està ni un moment sense fer res.

La Sonja Modig va fer ballar els dits sobre la taula uns quants segons i després va canviar de direcció.

—¿Hem pogut establir que va ser en Lundin qui va participar en el segrest de la Miriam Wu?

En Bublanski va fer que sí amb el cap.

—Hem demanat a en Paolo Roberto que es mirés un àlbum de fotos on figuraven tres dotzenes de motoristes. L’ha identificat immediatament i sense cap vacil·lació. Diu que és l’home que va veure al magatzem de Nykvarn.

—I en Mikael Blomkvist?

—No hi he pogut parlar. No contesta al mòbil.

—Bé. Però en Lundin també lliga amb les senyes de l’agressió de Lundagatan. Així doncs, podem donar per fet que el Moto Club de Svavelsjö persegueix la Salander des de fa un cert temps. Per què?

En Bublanski va obrir els braços.

—Escolta, ¿la Salander ha estat vivint tot aquest temps en aquesta casa rural d’en Bjurman on l’han anat a buscar? —va voler saber la Sonja Modig.

—Jo també m’ho he plantejat. Però no, en Jerker no ho creu pas. No sembla que la casa hagi estat utilitzada recentment i tenim aquest testimoni que afirma que no va arribar al poble fins ahir.

—I per què hi deu haver anat? Em costa creure que hi hagués quedat amb en Lundin.

—Tens raó, és molt poc probable. Hi deu haver anat per buscar-hi alguna cosa. I l’única cosa que s’hi ha trobat són uns quants arxivadors que sembla que són la investigació personal que en Bjurman va fer sobre la Lisbeth Salander. Es tracta d’un munt de documents de Serveis Socials i de la comissió d’Assumptes Tutelars relatius a la Salander, i també de velles notes de la seva escolaritat. Però hi falten arxivadors. Estan numerats al dors. Tenim els arxivadors 1, 4 i 5.

—O sigui que hi falten el 2 i el 3.

—I potser d’altres de posteriors al 5.

—Cosa que ens porta a fer-nos una pregunta. ¿Per què la Salander hauria d’estar buscant informacions sobre ella mateixa?

—Jo hi veig un parell de raons possibles. O bé vol amagar alguna cosa que sap que en Bjurman havia anotat sobre ella, o bé es vol assabentar d’alguna cosa que no sap. Però hi ha una altra qüestió, també.

—Ah sí?

—Per què en Bjurman va fer una investigació tan completa sobre ella i la va amagar després a la seva casa rural? Tot fa pensar que la Salander ha trobat els arxivadors a les golfes. Era el seu tutor, amb la missió d’ocupar-se de les seves finances i de coses com aquestes. Però en canvi aquests arxivadors fan tota la impressió que més aviat estava obsessionat per la seva vida fins a l’extrem de voler-la analitzar fil per randa.

—Trobo que en Bjurman apareix cada vegada més com un paio bastant tèrbol. Hi he pensat avui quan escodrinyava la llista dels clients de les prostitutes a Millennium. Ja gairebé esperava trobar-l’hi.

—No està mal pensat. També hi ha aquella col·lecció de pornografia hardcore que vam trobar al seu ordinador. Això mereix una reflexió. Has trobat alguna cosa?

—No gaire. En Mikael Blomkvist està visitant un per un tots els individus de la llista, però segons aquesta noia de Millennium, la Malou Eriksson, no ha trobat res d’interessant. Jan… t’he de dir una cosa.

—Digues.

—Jo no crec que hagi estat la Salander qui ha fet tot això. Enskede i Odenplan, vull dir. Quan vam començar, jo estava tan convençuda de la seva culpabilitat com tots els altres, però ara ja no ho crec. I no sé explicar ben bé per què.

En Bublanski va fer que sí amb el cap. Va adonar-se que estava d’acord amb la Sonja Modig.

El gegant ros anava amunt i avall per la caseta d’en Magge Lundin a Svavelsjö.

Estava molt amoïnat. Es va aturar davant la finestra de la cuina i va guaitar al llarg de la carretera. A l’hora que era, ja haurien d’haver tornat. Sentia com la inquietud li rosegava la panxa. Sens dubte havia passat alguna cosa.

A més, no li agradava gens trobar-se tot sol a casa d’en Magge Lundin. No ho coneixia, tot allò. Hi havia unes golfes al costat de la seva habitació del pis de dalt i la casa cruixia tota l’estona d’una manera desagradable. Va intentar treure’s el malestar del damunt. El gegant ros sabia que era absurd, però mai no li havia agradat quedar-se sol. No tenia por dels éssers humans de carn i ossos, però en canvi creia que les cases buides de fora de la ciutat tenien alguna cosa de terriblement desagradable. Tota aquella diversitat de sorolls li disparaven la imaginació. No aconseguia alliberar-se de la sensació que alguna cosa fosca i malèvola se l’estava mirant per l’escletxa d’una porta. A vegades fins i tot tenia la impressió que sentia una respiració.

De més jove, es reien d’ell a causa de la seva por a la foscor. Més ben dit, se’n van riure fins que va començar a fotre hòsties als companys i a vegades també a gent més gran que trobaven plaer en aquella mena de divertiment. Ell en sabia, d’això de repartir llenya.

Però era empipador. Detestava la foscor i la solitud. Odiava els éssers que poblaven la foscor i la solitud. Hauria volgut que en Lundin ja hagués tornat. La presència d’en Lundin restablia l’equilibri, encara que no es diguessin res, encara que no fossin a la mateixa habitació. Llavors sentia sorolls de debò, sentia el moviment i sabia que hi havia persones a prop.

Va intentar treure’s del damunt aquell neguit escoltant discos. Però se’n va cansar de seguida i llavors va buscar alguna cosa per llegir als prestatges d’en Lundin. Per desgràcia, la vena intel·lectual d’en Lundin deixava molt a desitjar, i es va haver d’acontentar amb una col·lecció de revistes velles de motos, magazins per a homes i novel·les negres que mai no l’havien fascinat. El seu aïllament va anar derivant cada vegada més cap a la claustrofòbia. Va passar una estona netejant i posant oli a l’arma de foc que guardava a la bossa, cosa que almenys va tenir l’efecte de calmar-lo una estoneta.

Finalment, incapaç de quedar-se més a dintre de la casa, va sortir a fer un petit tomb pel pati per prendre una mica l’aire. Va vigilar de quedar fora de la vista dels veïns, però es va aturar de manera que pogués veure les finestres il·luminades, allà on hi havia gent. Si es quedava completament immòbil, podia sentir música en la llunyania.

Quan es va disposar a tornar a entrar a la barraca d’en Lundin, el seu malestar ja era terrorífic i es va quedar una bona estona a l’escaleta de l’entrada, amb el cor fent-li salts, fins que es va tornar a moure i va acabar obrint resoludament la porta.

A les set del vespre, va baixar al menjador i va engegar la televisió per mirar les notícies de TV4. Estupefacte, va escoltar els titulars i després la descripció dels incidents que hi havia hagut a la casa rural de Stallarholmen. Era el tema principal del noticiari.

Va pujar l’escala de quatre en quatre fins a l’habitació de convidats del pis de dalt i va ficar totes les seves coses en una bossa. Dos minuts més tard, va sortir per la porta i va arrencar a tot gas el Volvo blanc.

Va marxar ben bé en el darrer moment. Només a un quilòmetre de Svavelsjö, va encreuar-se amb dos cotxes de la policia, amb els llums giratoris blaus encesos, que entraven al poble.

Després de molts de esforços, en Mikael Blomkvist va poder trobar en Holger Palmgren cap a les sis de la tarda de dimecres. Esforços, perquè va haver de convèncer el personal perquè el deixessin entrar. Va insistir-hi amb tant de vigor que una infermera va cridar un tal Dr. A. Sivarnandan, que vivia aparentment molt a prop de la residència. En Sivarnandan va arribar al cap d’un quart i es va fer càrrec del problema d’aquell periodista tenaç. Al començament va ser intractable i és que, al llarg de les dues darreres setmanes, diversos periodistes havien aconseguit localitzar en Holger Palmgren i havien desplegat mètodes quasi desesperats per arrencar-ne algun comentari. El mateix Holger Palmgren s’havia entestat a rebutjar totes aquelles visites i el personal va rebre l’ordre de no deixar passar ningú.

En Sivarnandan havia seguit tota aquella evolució amb molt de neguit. S’havia esparverat veient els titulars que havia generat la Lisbeth Salander en els mitjans de comunicació i ben aviat es va adonar que el seu pacient havia caigut en una profunda depressió que, segons ell, era una conseqüència de la incapacitat d’en Palmgren d’actuar en qualsevol àmbit. Va interrompre la seva reeducació i es passava els dies llegint els diaris i seguint la cacera de la Lisbeth Salander per la televisió. La resta del temps se la passava barrinant a la seva habitació.

En Mikael va resistir obstinadament a l’altra banda de la taula del Dr. Sivarnandan i li va explicar que no tenia cap intenció d’exposar en Holger Palmgren a res de desagradable, i que no havia vingut per obtenir-ne cap comentari. Va explicar que era amic de la Lisbeth Salander, que posava en dubte la seva culpabilitat i que buscava desesperadament informacions que poguessin fer una mica de llum sobre certs detalls del seu passat.

El Dr. Sivarnandan no es deixava seduir fàcilment. En Mikael es va veure obligat a quedar-s’hi una bona estona i a explicar llargament el seu paper en aquell drama.

En Sivarnandan només va cedir al cap de mitja hora de discussió. Va demanar a en Mikael que s’esperés mentre ell pujava a l’habitació d’en Holger Palmgren per preguntar-li si el volia rebre.

En Sivarnandan va tornar al cap de deu minuts.

—Està d’acord a veure’l. Però si vostè no li agrada, el farà fora de seguida. I que consti que no pot entrevistar-lo ni parlar d’aquesta visita en els mitjans.

—Li ben asseguro que no escriuré ni una sola ratlla sobre això.

En Holger Palmgren tenia una petita habitació amb un llit, una calaixera, una taula i unes quantes cadires. L’home era en aquells moments un autèntic espantall primet de cabells blancs, amb problemes evidents d’equilibri, però així i tot es va aixecar quan en Mikael va entrar. No li va allargar la mà, però li va assenyalar una de les cadires del costat de la tauleta. Al principi, en Mikael va tenir problemes per entendre les paraules embarbussades d’en Holger Palmgren.

—Qui és vostè per anomenar-se amic de la Lisbeth Salander, i què vol?

En Mikael es va inclinar cap endarrere. Va reflexionar un moment.

—Holger, vostè no té cap obligació de parlar amb mi. Però li demano que m’escolti abans no decideixi fer-me fora.

En Palmgren va moure breument el cap i es va arrossegar fins a la cadira de davant d’en Mikael.

—Vaig conèixer la Lisbeth Salander ara fa cosa d’un parell d’anys. La vaig contractar per fer una investigació amb mi sobre un tema que prefereixo no abordar ni evocar. Em va venir a veure al lloc on jo vivia temporalment i vam treballar plegats durant unes quantes setmanes.

Es va preguntar fins a quin punt s’havia d’explicar amb en Palmgren. Però va decidir mantenir-se tan a prop de la veritat com fos possible.

—Mentrestant, van passar un parell de coses. L’una és que la Lisbeth em va salvar la vida. L’altra és que vam estar molt units durant un període. Vaig aprendre a conèixer-la i me l’estimava molt.

Sense entrar en detalls, en Mikael va parlar de la seva relació amb la Lisbeth i del final tan sobtat per part d’ella després de les festes de Nadal d’un any abans, quan la Lisbeth se’n va anar a l’estranger.

Tot seguit va parlar del seu treball a Millennium i dels assassinats d’en Dag Svensson i de la Mia Bergman, i va explicar com s’havia trobat ficat tot d’una en la persecució d’un assassí.

—Sé que aquests darrers temps l’han molestat els periodistes i que els diaris han publicat inacabables ximpleries. Tot el que puc fer ara és assegurar-li que no sóc aquí per obtenir material per a un article més. Sóc probablement una de les rares persones d’aquest país en aquest moment que, sense vacil·lacions i sense reticències, estic en el bàndol de la Lisbeth. Crec que és innocent. I crec que darrere dels crims hi ha un home que es diu Zalaixenko.

En Mikael va fer una pausa. Alguna cosa va espurnejar en els ulls d’en Palmgren quan va pronunciar el nom de Zalaixenko.

—Si vostè pot contribuir amb qualsevol cosa que pugui aclarir el seu passat, ara és el moment de fer-ho. Si no em vol ajudar, llavors estic perdent el temps, i llavors ja sabré quina és la seva posició.

En Holger Palmgren no va dir ni un sol mot durant tota aquella explicació. En el darrer comentari, se li va encendre un nou espurneig als ulls. Però va somriure. Va parlar tan lentament i tan clarament com va poder.

—I vostè la vol ajudar de debò.

En Mikael va fer que sí amb el cap.

En Holger Palmgren es va inclinar cap endavant.

—Descrigui’m el sofà del seu menjador.

En Mikael li va tornar el somriure.

—Quan vaig passar per casa seva, tenia una vella andròmina absolutament immunda que, ben mirat, podria interessar a algun brocanter. Diria que era de començament dels anys cinquanta. Hi havia dos coixins informes de teixit marró amb un dibuix groc. La roba estava estripada en alguns punts i el folre sortia cap enfora.

En Holger Palmgren va esclafir a riure, però allò semblava més aviat una raspera de la gola. Es va mirar el Dr. Sivarnandan.

—És ben clar que ha estat al seu pis. Digui’m, doctor, podria tenir un cafè per al meu convidat?

—I tant que sí.

En Sivarnandan es va aixecar i va abandonar l’habitació. Es va parar davant la porta i va fer un senyal amb el cap a en Mikael.

—Aleksandr Zalaixenko —va dir en Holger Palmgren quan es va tancar la porta.

En Mikael va obrir els ulls de bat a bat.

—Vostè en coneix el nom?

En Holger Palmgren va fer que sí amb el cap.

—Me’l va dir la Lisbeth. Em sembla que és important que expliqui a algú aquesta història… més que res per si m’agafava per morir-me tot de sobte, cosa que no és del tot improbable.

—La Lisbeth? I com podia ser que ella en conegués l’existència?

—És el pare de la Lisbeth Salander.

D’entrada, a en Mikael li va costar entendre el que deia en Holger Palmgren.

Després les paraules van fer el seu camí.

—Però què diu ara?!

—En Zalaixenko va arribar aquí cap als anys setanta. Era una mena de refugiat polític. De fet, mai no he entès del tot aquesta història i la Lisbeth sempre ha estat molt gasiva en les seves informacions. Tot això pertany a un món del qual mai no volia parlar gens ni mica.

La seva partida de naixement. Pare desconegut.

—En Zalaixenko és el pare de la Lisbeth —va repetir en Mikael.

—Només una sola vegada en tots els anys en què la vaig tractar, em va explicar el que havia passat. Va ser aproximadament un mes abans que jo tingués l’atac. El que vaig entendre és que en Zalaixenko va arribar aquí a mitjan anys setanta, que va conèixer la mare de la Lisbeth el 1977, que van ser parella i que en van néixer dues filles.

—Dues?

—La Lisbeth i la seva germana Camilla. Són bessones.

—Senyor! M’està dient que n’hi ha una altra com ella?

—Són molt diferents. Però aquesta és una altra història. La mare de la Lisbeth es deia Agneta Sofia Sjölander. Tenia disset anys quan va conèixer l’Aleksandr Zalaixenko. No conec gaire els detalls de la seva coneixença, però em va semblar entendre que era una noia bastant immadura i que va ser una presa fàcil per a un home més gran i més experimentat. Va quedar-ne impressionada i probablement se’n devia enamorar perdudament.

—Ja ho entenc.

—En Zalaixenko va ser-ho tot menys simpàtic. Tenia molts més anys que ella. M’imagino que només buscava una dona fàcil, res més.

—Segurament té raó.

—Ella es devia muntar una pel·lícula sobre un futur tranquil amb ell, però el cas és que ell no tenia cap intenció de casar-s’hi. De fet, no ho van fer, i el 1979 ella es va canviar el nom de Sjölander per Salander. Probablement era la seva manera d’indicar que estaven junts.

—Com vol dir?

—Zala. Salander.

—Déu meu! —va exclamar en Mikael.

—Havia començat a interessar-me en tot això just quan vaig caure malalt. El que va passar després va ser que en Zalaixenko es va revelar com un psicòpata bastant agut. Bevia i apallissava l’Agneta. Pel que vaig poder entendre, aquesta violència va continuar durant tota la infantesa de les nenes. La Lisbeth recorda que en Zalaixenko apareixia de tant en tant per casa seva. A vegades podia estar absent durant llargs períodes, fins que tornava de sobte a Lundagatan. I cada vegada era la mateixa cançó. En Zalaixenko tornava pel sexe i per la beguda i tot plegat s’acabava sempre amb maltractaments de tota mena per a l’Agneta Salander. La Lisbeth me’n va explicar uns detalls que deixaven entendre que no es tractava només de brutalitats físiques. Anava armat i era amenaçador, i s’assemblava molt a un sàdic que apreciava el terror psíquic. Vaig entendre que això encara havia anat empitjorant amb el pas dels anys. La major part dels anys vuitanta, la mare de la Lisbeth la va viure en ple terror.

—Pegava també a les seves filles?

—No. Aparentment no en feia gens de cas. Amb prou feines si els deia bon dia. Quan en Zalaixenko tornava, la mare solia enviar-les totes dues a l’habitació i no en podien sortir sense permís. Potser una o dues vegades se li va escapar la mà cap a la Lisbeth o la seva germana, però va ser sobretot perquè enredaven o es ficaven al mig del pas. Tota la violència anava dirigida contra la mare.

—Quina merda. Pobra Lisbeth.

En Holger Palmgren va fer que sí amb el cap.

—La Lisbeth em va explicar tot això un mes abans que em vingués l’atac. Era la primera vegada que parlava obertament del que havia succeït. Jo acabava de decidir que ja n’hi havia prou de tot allò de les ximpleries de la tutela. La Lisbeth era tan intel·ligent com vostè i com jo i ja m’estava preparant per tornar a plantejar el cas al tribunal de primera instància. Però vaig tenir l’atac… i quan em vaig despertar, ja era aquí.

Va fer un gran moviment amb el braç. Una auxiliar va trucar a la porta i va entrar amb el cafè. En Palmgren va guardar silenci fins que ella no se’n va haver anat.

—Hi ha coses de tot aquest relat que no acabo d’entendre. L’Agneta Salander va haver d’ingressar a l’hospital una dotzena de vegades. Vaig llegir el seu historial. Era evident que estava sent víctima de greus maltractaments i els Serveis Socials hi haurien hagut d’intervenir. Però no va passar res. Quan a ella l’hospitalitzaven, la Lisbeth i la Camilla anaven a parar a l’acolliment social, però quan sortia de l’hospital, tornava cap a casa a esperar que arribés el següent round. L’única explicació que puc trobar-hi és que tota la xarxa de protecció social va fallar en la seva missió i que l’Agneta tenia massa por per fer res més que no fos esperar el seu torturador. Després va passar alguna cosa. La Lisbeth l’anomena Tot el Mal.

—I què és això?

—En Zalaixenko no va comparèixer durant una colla de mesos. La Lisbeth acabava de complir dotze anys. Ja gairebé havia començat a creure que havia desaparegut de debò. Però aquest no era el cas, evidentment. I un dia va tornar. D’entrada, l’Agneta va tancar la Lisbeth i la seva germana a l’habitació. Tot seguit va tenir relacions amb en Zalaixenko. I després ell va començar a atonyinar-la. Li encantava torturar-la. Però aquell cop les nenes ja no eren unes criatures… El cas és, però, que van reaccionar d’una manera diferent. A la Camilla li va agafar pànic que algú pogués descobrir el que passava a casa seva. De manera que ho aguantava tot i feia com si no sabés que la seva mare era maltractada. I quan s’acabava la pluja de cops, llavors la Camilla solia anar a fer un petó al seu pare com si tot anés bé.

—Era la seva manera de protegir-se.

—Sí. Però la Lisbeth era de tota una altra pasta. Aquell cop, va interrompre la sessió de violència. Se’n va anar a la cuina a buscar un ganivet i el va clavar a l’espatlla d’en Zalaixenko. El va apunyalar cinc vegades abans que ell aconseguís prendre-li el ganivet i donar-li un cop de puny. Les ferides no eren gaire profundes però sagnava com un porc, i va acabar tocant el dos.

—Això és ben bé la Lisbeth clavada.

En Palmgren va riure.

—Sí. Val més no fer-la posar nerviosa, la Lisbeth Salander. La seva actitud envers el seu entorn és que si algú l’amenaça amb una pistoleta, ella se’n procura una de més grossa. Per això em fa tanta por tot això que està passant en aquests moments.

—Era això Tot el Mal?

—No. Encara havien de passar un parell de coses, que jo no arribo a entendre. En Zalaixenko estava prou ferit per requerir atencions a l’hospital. Hi hauria d’haver hagut una investigació policial.

—Però?

—Però, pel que jo en sé, no va passar absolutament res. La Lisbeth deia que un home va anar a parlar amb l’Agneta. No sabia ni què es va dir ni qui era. I tot seguit la seva mare li va dir a la Lisbeth que en Zalaixenko l’havia perdonat.

—Perdonat?

—És l’expressió que ella va utilitzar.

I tot de sobte en Mikael ho va comprendre.

En Björck. O un dels col·legues d’en Björck. Calia fer endreça darrere d’en Zalaixenko. Quin pocavergonya!

Va tancar els ulls.

—Què? —va preguntar en Palmgren.

—Crec saber el que va passar. I aquest cop algú ho pagarà. Però continuï el seu relat.

—En Zalaixenko no va aparèixer durant mesos. La Lisbeth l’esperava i s’hi anava preparant. Feia campana a l’escola en tot moment per vigilar la seva mare. Tenia una por cerval que en Zalaixenko li fes mal. Tenia dotze anys i se sentia responsable de la seva mare, que no gosava anar a la policia i que no podia trencar amb en Zalaixenko, o que potser no s’adonava de la gravetat de la situació. Però el dia que en Zalaixenko va tornar, la Lisbeth es trobava justament a l’escola. Quan va arribar a casa seva, ell en sortia. No li va dir res. Només va riure. Llavors la Lisbeth va entrar i va trobar la seva mare sense sentits estirada al terra de la cuina.

—I en Zalaixenko no va tocar la Lisbeth?

—No. Ella el va atrapar quan ja pujava al cotxe. Ell va abaixar el vidre, probablement per dir-li alguna cosa. Però la Lisbeth ja s’havia preparat. Va llançar el contingut d’un brik de llet, que havia omplert de gasolina, a dins el cotxe. Després va encendre un llumí.

—Mare de Déu Senyor!

—O sigui que va intentar matar el seu pare dues vegades. I aquest segon cop, la cosa va tenir conseqüències. Un home cremant com una torxa dins un cotxe a Lundagatan, allò no podia passar desapercebut.

—En tot cas, va sobreviure.

—En Zalaixenko en va sortir molt mal parat, amb greus cremades. Li van haver d’amputar un peu. N’hi van quedar cremades greus al rostre i en altres parts del cos. I la Lisbeth va anar a parar a l’hospital psiquiàtric de Sankt Stefan.

S’ho sabia tot de memòria, paraula per paraula, però la Lisbeth Salander va tornar a llegir atentament els documents relacionats amb ella que havia trobat a la casa rural d’en Bjurman. Tot seguit, es va instal·lar al racó de la finestra i va obrir la petaca que li havia regalat la Miriam Wu. Va encendre un cigarret i va mirar cap a Djurgården. Havia descobert alguns detalls sobre la seva vida que abans no coneixia.

Hi havia tantes peces del puzle que anaven encaixant que va quedar glaçada. El que més li interessava, per damunt de tot, era l’informe de la policia redactat per en Gunnar Björck al febrer de 1991. No hauria sabut dir ben bé quin de tots els adults que van parlar amb ella era en Björck, però creia saber-ho. S’havia presentat amb un altre nom. Sven Jansson. Recordava cada tonalitat del seu rostre, cada paraula que havia dit i cada gest que havia fet en les tres ocasions en què es van veure.

Allò havia estat un caos absolut.

A dins el cotxe, en Zalaixenko flamejava com una torxa. Va aconseguir obrir la porta i rodolar per la vorera, però es va enganxar la cama amb el cinturó de seguretat enmig d’aquella foguerada. Hi va haver gent que s’hi va precipitar per apagar les flames. Els bombers van arribar per apagar l’incendi del cotxe. També va arribar l’ambulància i ella va intentar convèncer els infermers que deixessin en Zalaixenko per ocupar-se primer de la seva mare. La van apartar. Després va arribar la policia i alguns testimonis la van assenyalar amb el dit. Va intentar explicar el que havia passat, però li va fer l’efecte que ningú no l’escoltava, i tot de cop es va trobar al seient del darrere d’un cotxe policial i van haver de passar minuts, minuts, minuts que gairebé es van convertir en una hora fins que la bòfia no va entrar al pis i hi va trobar la seva mare.

La seva mare, l’Agneta Sofia Salander, estava sense sentits. Tenia lesions cerebrals. La primera d’una llarga sèrie d’hemorràgies cerebrals es va desencadenar pels cops d’aquell dia. Mai no se’n va refer.

La Lisbeth va comprendre de sobte per què ningú no havia llegit l’informe de la policia, per què en Holger Palmgren no havia aconseguit obtenir-lo i per què, encara ara, el fiscal Richard Ekström, que dirigia la cacera llançada contra ella, tampoc no hi tenia accés. L’informe no havia estat fet per la policia normal. L’havia fet un desgraciat de la Säpo. Hi havia uns tampons que deien que la investigació estava classificada com a secreta segons la llei sobre la seguretat de l’Estat.

L’Aleksandr Zalaixenko havia treballat per a la Säpo.

No es tractava de cap investigació. Es tractava d’un assumpte que es va voler tapar. En Zalaixenko era més important que l’Agneta Salander. No podia ser identificat ni denunciat. En Zalaixenko no existia.

El problema no era en Zalaixenko, era la Lisbeth Salander, la noia boja que amenaçava de fer saltar un dels secrets més grans de la nació.

Un secret del qual ella no havia tingut cap coneixement. Va reflexionar. En Zalaixenko havia conegut la seva mare gairebé immediatament després d’haver arribat a Suècia. S’havia presentant sota el seu nom veritable. Encara no li havien donat el nom que hauria d’encobrir-lo ni la identitat sueca. Això explicava per què la Lisbeth no havia trobat el seu nom en cap registre oficial durant tots aquells anys. Ella coneixia el seu veritable nom. Però l’Estat suec n’hi havia donat un de nou.

Va comprendre perfectament la situació. Si en Zalaixenko era processat per lesions greus, l’advocat de l’Agneta Salander hauria començat a tafanejar en el seu passat. On treballava vostè, senyor Zalaixenko? Com es diu realment?

Si la Lisbeth Salander tornava a passar per l’Assistència Social, potser hi hauria algú que començaria a investigar. Era massa jove per ser processada, però si l’atemptat del còctel Molotov era estudiat massa minuciosament, passaria el mateix. Es va imaginar els titulars dels diaris. Per tant, calia que l’informe fos elaborat per una persona de confiança. I tot seguit calia que fos classificat com a top secret i enterrat, molt profundament, perquè ningú no el pogués trobar. I, per tant, la Lisbeth Salander també havia de ser enterrada tan profundament que ningú no la pogués trobar.

En Gunnar Björck.

Sankt Stefan.

En Peter Teleborian.

L’explicació la va posar fora de si.

Estimat Estat… Tindré una conversa amb tu si mai trobo algú amb qui pugui parlar-ne.

Va preguntar-se breument què pensaria el ministre d’Afers Socials si es trobava amb un còctel Molotov a la porta del seu ministeri. Però a manca d’altres responsables, en Peter Teleborian seria un bon substitut. Va apuntar-se mentalment que se n’havia d’ocupar seriosament tan bon punt hagués enllestit tota la resta.

Però continuava sense entendre del tot l’extensió i els límits de l’assumpte. En Zalaixenko havia tornat a sortir tot d’una després de tots aquells anys. Corria el risc de ser assenyalat per en Dag Svensson. Dos trets. En Dag Svensson i la Mia Bergman. Una arma que portava les seves pròpies empremtes digitals.

En Zalaixenko o l’home que havia enviat per executar la sentència no podien saber, evidentment, que ella havia trobat el revòlver al calaix d’en Bjurman i l’havia manipulat. Allò havia estat un pur atzar, però tenia molt clar des de bon començament que hi havia d’haver un lligam entre en Bjurman i en Zala.

Tanmateix, la història encara no lligava del tot. Va reflexionar i va anar movent les peces del trencaclosques l’una darrere l’altra.

Només hi havia una resposta plausible.

En Bjurman.

En Bjurman havia fet una investigació sobre la seva persona. Va ser ell qui va establir el lligam entre ella i en Zalaixenko. L’home havia anat a buscar en Zalaixenko.

Ella tenia una pel·lícula on es veia en Bjurman violant-la. Era una espasa permanent al clatell d’en Bjurman. I en Bjurman es devia imaginar que en Zalaixenko podria obligar la Lisbeth a revelar on es trobava aquella pel·lícula.

Va abandonar el racó de la finestra, va anar a obrir el calaix del seu despatx i en va treure el CD. Havia escrit Bjurman damunt de l’etiqueta. Ni tan sols l’havia ficat en una funda. No se l’havia mirat d’ençà que el va projectar en preestrena a en Bjurman dos anys abans. El va sospesar a la mà i després el va tornar a ficar al calaix.

En Bjurman havia estat un imbècil. Si s’hagués ocupat dels seus assumptes, ella l’hauria deixat escapolir amb la condició que aconseguís aixecar-li la tutela. En canvi, en Zalaixenko mai no l’hauria deixat que s’escapés. En Bjurman s’hauria convertit per sempre més en un gos de companyia d’en Zalaixenko. Cosa que de fet hauria estat un càstig ben merescut.

La xarxa d’en Zalaixenko. Uns tentacles s’allargaven cap al Moto Club Svavelsjö.

El gegant ros.

Ell era la clau de tot.

Calia que el trobés i obligar-lo a revelar on s’amagava en Zalaixenko.

Va encendre un cigarret i va contemplar el castell de Skeppsholmen. Va desplaçar la mirada cap a les muntanyes russes del parc d’atraccions de Gröna Lund. Tot d’una, es va parlar a si mateixa en veu alta. Va imitar una veu que un dia havia sentit en una pel·lícula de la televisió.

Daaaaddyyyyy, I am coming to get yoooou.

Si algú l’hagués sentit, hauria pensat que estava com un llum de ganxo. A dos quarts de vuit, va engegar la televisió per veure les darreres notícies de la cacera de la Lisbeth Salander. Va tenir el xoc de la seva vida.

En Bublanski va aconseguir enxampar en Hans Faste al seu mòbil poc després de les vuit del vespre. No van intercanviar precisament paraules de cortesia a través de la xarxa de telecomunicacions. En Bublanski no li va preguntar on havia estat, només el va informar sense gens d’apassionament dels esdeveniments d’aquell dia.

En Faste estava trasbalsat.

Ja n’havia tingut prou de tant de circ a la comissaria i havia fet una cosa que mai no havia fet abans estant de servei. Enfurismat, se n’havia anat a passejar. Havia acabat apagant el mòbil i asseient-se al pub de l’Estació central, i s’havia begut un parell de cerveses consumit per la ràbia.

Després se n’havia tornat cap a casa seva, s’havia dutxat i s’havia adormit.

Necessitava dormir.

Es va despertar a temps per a les notícies de la tele i els ulls gairebé li van sortir de les òrbites quan el va veure. Un cementiri a Nykvarn. La Lisbeth Salander havia disparat sobre el president del Moto Club de Svavelsjö. Cacera a l’home a través dels ravals del sud. La xarxa s’anava tancant.

Va tornar a connectar el mòbil.

Aquell cony de Bublanski li va trucar gairebé de seguida i el va informar que, a partir d’aquell moment, la investigació buscava oficialment un culpable alternatiu. Li va dir també que anés a rellevar en Jerker Holmberg en l’examen del lloc del crim de Nykvarn. O sigui que, justament quan s’arribava a la conclusió de la investigació sobre la Salander, en Faste se n’havia d’anar a recollir burilles pel bosc. I la feina d’empaitar la Salander, per als altres.

Què hi tenia a veure el Moto Club Svavelsjö en tot allò?

Al capdavall, potser sí que hi havia alguna cosa en tot allò que deia aquella merda de lesbiana, la Modig.

No, no era possible.

Forçosament havia de ser la Salander.

Ell volia ser qui la detingués. Tenia tantes ganes de detenir-la que va estrènyer el telèfon mòbil fins que gairebé va fer-li mal a la mà.

En Holger Palmgren va contemplar calmosament en Mikael Blomkvist que passejava amunt i avall per davant de la finestra de la seva petita habitació. Ja eren gairebé dos quarts de vuit del vespre i aviat faria una hora que estaven enraonant sense interrupció. Finalment, en Palmgren va donar un cop sobre la taula per atreure l’atenció d’en Mikael.

—Seu, abans no gastis del tot les sabates —va dir-li, passant tot d’una a parlar-li de tu.

En Mikael va seure.

—Tots aquests secrets… —va dir—. Fins que no m’has explicat el passat d’en Zalaixenko, no havia entès el lligam que els unia. Només havia vist les avaluacions sobre l’estat de la Lisbeth, que deixaven ben clar que estava psíquicament trastornada.

—En Peter Teleborian.

—Segur que existeix una espècie d’acord amb en Björck. Deu ser una mena de col·laboració.

En Mikael va moure el cap pensativament. Passés el que passés, en Peter Talaborian seria l’objecte d’una investigació periodística.

—La Lisbeth em va dir que me’n mantingués apartat. Que era un home dolent.

En Holger Palmgren se’l va mirar atentament.

—Quan t’ho va dir, això?

En Mikael va callar. Després va somriure i es va mirar en Palmgren.

—Més secrets. Quina merda. M’he comunicat amb ella durant la seva fugida. A través del meu ordinador. Missatges breus i misteriosos per la seva banda, però sempre m’ha guiat pel bon camí.

En Holger Palmgren va sospirar.

—I, evidentment, no ho has explicat a la policia —va dir.

—No. No exactament.

—Doncs oficialment tampoc no m’ho has explicat a mi. Ella s’hi mou molt bé, en la informàtica.

No ho saps pas prou.

—Tinc una gran confiança en la seva capacitat de sortir-se amb la seva. Potser viu d’una manera miserable, però és una lluitadora.

No tan miserable. Va robar prop de 3 mil milions de corones. No es morirà de gana, no. Com la Pippi Calcesllargues, té un cofre ple d’unces d’or.

—El que no comprenc —va dir en Mikael—, és per què no has actuat durant tots aquests anys.

En Holger Palmgren va tornar a sospirar. Se sentia incommensurablement trist.

—No me’n vaig sortir —va dir—. Quan em van designar administrador seu ad hoc, ella tan sols era una noia més entre tot un fotral de joves amb problemes. Vaig tenir-ne una dotzena. Va ser la Bengt Brådhensjö, quan era cap dels Serveis Socials, qui em va confiar aquesta missió. La Lisbeth ja era a Sankt Stefan en aquella època i durant el primer any ni tan sols la vaig conèixer. Vaig parlar-ne amb en Teleborian un parell de vegades i va explicar que era psicòtica i que rebia totes les atencions imaginables. Jo me’l vaig creure, ves. Però també vaig parlar amb en Jonas Beringer, que en aquells moments era el cap de servei. No crec que estigui embolicat en res de tota aquesta història. Va fer-ne una avaluació a petició meva, i ens vam posar d’acord per mirar de reintroduir-la en la societat mitjançant una família d’acollida. Tenia quinze anys.

—I has estat darrere d’ella després, tot al llarg d’aquests anys?

—No tant com hauria calgut. Vaig lluitar per ella després de l’episodi del metro. Havia après a conèixer-la i me l’estimava molt. Tenia caràcter. Vaig aconseguir evitar que la internessin. El compromís que vam trobar amb les autoritats va ser que fos declarada incapaç i que jo n’esdevingués el tutor.

—Així i tot, hem de descartar que en Björck hagués pogut determinar la decisió del tribunal. Hauria cridat molt l’atenció. Volia que la tinguessin tancada i, per arribar als seus fins, va intentar fer-ne un retrat ben negre a través dels dictàmens psiquiàtrics, entre d’altres, gràcies a en Teleborian, esperant que el tribunal prengués la decisió lògica. Però vet aquí que, en comptes d’això, van adoptar el teu punt de vista.

—Jo mai no vaig considerar que hagués d’estar sotmesa a tutela. Però si he de ser absolutament sincer, he de confessar que no em vaig bellugar prou per aixecar la decisió. Hauria hagut d’actuar vigorosament i més aviat. Però m’estimava molt la Lisbeth i… tot ho deixava per a més endavant. Tenia massa coses entre mans. I després vaig caure malalt.

En Mikael va fer que sí amb el cap.

—No veig que t’hagis de reprotxar res. Ets una de les poques persones que li han donat suport al llarg dels anys.

—Però el problema ha estat sempre que jo no sabia que havia d’intervenir. La Lisbeth era la meva clienta, però mai no va esmentar en Zalaixenko. Quan va sortir de Sankt Stefan, van haver de passar uns quants anys perquè em mostrés algunes engrunes de confiança. No va ser fins després del procés que vaig notar que es començava a comunicar lentament amb mi més enllà de les formalitats necessàries.

—I com va ser que hagués començat a parlar d’en Zalaixenko?

—Suposo que, malgrat tot, havia començat a tenir confiança en mi. A més, jo ja parlava de la possibilitat de fer aixecar la tutela. Ella s’ho va rumiar durant uns quants mesos. Tot seguit em va trucar perquè ens veiéssim. Ja havia acabat de reflexionar. I llavors va ser quan em va explicar tota la història d’en Zalaixenko i la seva interpretació del que havia passat.

—Ja ho veig.

—Doncs aleshores potser també veus fins a quin punt em costava de pair-ho. Va ser llavors que vaig començar a furgar en tota aquella història. I ni tan sols vaig trobar en Zalaixenko en cap registre suec. A vegades era difícil saber si ella s’ho inventava o no.

—Quan vas tenir l’atac, en Bjurman es va convertir en el seu tutor. No va ser cap casualitat, certament.

—No. No sé si algun dia es podrà demostrar, però crec que si s’investiga prou a fons, es trobarà… l’individu que va succeir en Björck i que remena les cireres darrere el cas Zalaixenko.

—No em costa gens de comprendre la negativa total de la Lisbeth de parlar amb els psicòlegs o amb les autoritats —va dir en Mikael—. Cada vegada que ho ha intentat, encara han empitjorat les coses. Va intentar explicar el que havia passat a dotzenes d’adults i ningú no la va escoltar. Tota sola, va mirar de salvar la vida de la seva mare i de defensar-la contra un psicòpata. Va acabar fent l’única cosa que podia fer. I en comptes de sentir-se dir «Has fet ben fet» i «Ets una bona nena», la van tancar al manicomi.

—No és tan senzill com això… Suposo que t’adones que la Lisbeth té alguna cosa que no va ben bé a l’hora —va dir en Palmgren severament.

—Què vols dir?

—Ja deus saber que ha tingut molts problemes al llarg de la seva joventut, dificultats a l’escola i tot això.

—Tots els diaris ho han repetit un munt de vegades. Jo també hauria tingut sens dubte una escolaritat difícil si hagués tingut la seva infantesa.

—Els problemes de la Lisbeth superen de lluny els problemes que hi havia en el seu medi familiar. He llegit totes les avaluacions psiquiàtriques sobre ella i ni tan sols hi ha cap diagnòstic. Però crec que es pot estar d’acord a dir que la Lisbeth Salander no és com la gent normal. Has jugat mai als escacs amb ella?

—No.

—Té una memòria fotogràfica.

—Ja ho sé. Ho vaig acabar entenent a força de tractar-hi.

—D’acord. Adora els enigmes. Una vegada, quan em va venir a veure per Nadal, li vaig donar a resoldre uns quants problemes d’un test d’intel·ligència de Mensa. Era un test d’aquells en què t’ensenyen cinc símbols similars i has de determinar com ha de ser el sisè.

—Ah, sí.

—Jo mateix vaig intentar fer aquest test i vaig endevinar-ne just la meitat. I m’hi vaig barallar un parell de vespres. Ella va fer un cop d’ull al paper i va respondre correctament totes les preguntes.

—D’acord —va dir en Mikael—. La Lisbeth és una noia molt especial.

—Li costa moltíssim comunicar-se amb els altres. Jo vaig aventurar que potser tenia alguna forma de síndrome d’Asperger o una cosa semblant. Si llegeixes les descripcions clíniques dels pacients afectats per aquesta síndrome, hi ha certes coses que lliguen perfectament amb la Lisbeth, però n’hi ha un nombre similar que no hi lliguen gens ni mica.

Va callar un instant.

—No és gens perillosa per als qui la deixen tranquil·la i la tracten amb respecte.

En Mikael va fer que sí amb el cap.

—Però és violenta, sense cap vacil·lació —va dir en Palmgren en veu baixa—. Si la provoquen o l’amenacen, pot respondre-hi amb una extrema violència.

En Mikael va moure el cap afirmativament, un cop més.

—La qüestió és saber què fem ara —va dir en Holger Palmgren.

—Ara hem de trobar en Zalaixenko —va respondre en Mikael.

En aquell moment, el Dr. Sivarnandan va trucar a la porta.

—Espero no molestar-los. Però si estan interessats en la Lisbeth Salander, haurien de posar la televisió i mirar les notícies.





Capítol 29


Dimecres, 6 d’abril / Dijous, 7 d’abril

La Lisbeth Salander tremolava de ràbia. Al matí, se n’havia anat tan tranquil·lament a la casa rural d’en Bjurman. No havia engegat l’ordinador des de la vigília al vespre, i tot al llarg del dia havia estat massa ocupada per escoltar les notícies. Estava preparada perquè l’enrenou de Stallarholmen provoqués certs titulars, però la va agafar absolutament de sorpresa tota aquella allau que li va caure al damunt a les notícies de la tele.

La Miriam era a l’hospital de Söder, feta miques per un gegant ros que l’havia segrestada davant del seu domicili de Lundagatan. El seu estat era greu.

En Paolo Roberto l’havia salvat. Com podia ser que hagués anat a parar a un magatzem de Nykvarn, això ja era incomprensible. El van entrevistar sortint de l’hospital, però no va voler fer comentaris. Veient-li la cara, semblava ben bé que acabés de sortir de deu rounds amb les mans lligades a l’esquena.

Havien trobat les restes de dues persones més enterrades en un bosc de la zona on havien portat la Miriam Wu. La policia indicava que al final del dia s’havia trobat encara un tercer lloc on es procediria a fer excavacions. Tal vegada hi havia encara altres tombes en aquella mateixa zona.

I a continuació la cacera de la Lisbeth Salander.

La xarxa s’anava tancant al seu voltant. Durant el dia, la policia l’havia localitzat en un poble de vacances, no gaire lluny de Stallarholmen. Anava armada i era perillosa. Havia disparat contra un dels Hells Angels, potser dos. L’agressió havia tingut lloc a la casa rural d’en Nils Bjurman. La policia creia que havia aconseguit de superar els controls i que havia abandonat aquella zona.

El cap de la investigació preliminar, Richard Ekström, va fer una conferència de premsa. Va respondre de manera evasiva. No, no podia contestar la pregunta de si la Salander tenia vincles amb els Hells Angels. No, no podia confirmar que la Lisbeth Salander hagués estat vista al magatzem de Nykvarn. No, res no indicava que es tractés d’una venjança entre gàngsters. No, no estava establert que la Lisbeth Salander fos l’única culpable dels crims d’Enskede —la policia no havia dit mai que ella fos l’assassina, deia l’Ekström, únicament la buscava per escoltar-la en aquest assumpte.

La Lisbeth Salander va arrufar les celles. Aparentment, alguna cosa havia passat al si de la investigació de la policia.

Va entrar a la xarxa de seguida i, per començar, va llegir les pàgines dels diaris.

Després va entrar successivament en el disc dur del fiscal Ekström, en el d’en Dragan Armansky i en el d’en Mikael Blomkvist.

La bústia de l’Ekström contenia diversos missatges interessants, sobretot una memòria enviada per l’inspector Jan Bublanski a les 5 i 22 minuts de la tarda. La memòria era curta i molt crítica amb la manera com l’Ekström portava l’enquesta preliminar. El missatge s’acabava amb el que sens dubte calia considerar com un ultimàtum. En Bublanski procedia per punts. Exigia (a) que la inspectora criminal Sonja Modig fos reintegrada immediatament al seu equip, (b) que es modifiqués l’orientació de la investigació per buscar d’altres culpables possibles dels crims d’Enskede i (c) que s’obrís una autèntica investigació sobre el misteriós individu conegut amb el nom de Zala.

[Les acusacions contra la Lisbeth Salander es fonamenten en un sol i important indici: les seves empremtes dactilars en l’arma del crim. Com saps prou bé, constitueix realment una prova que ella va manipular l’arma, però no una prova en el sentit que n’hagués fet ús i menys encara que l’hagués dirigit contra les víctimes.

Ens trobem actualment en una situació en què sabem que altres actors estan embolicats en aquest drama, que la policia de Södertälje ha trobat dos cossos enterrats i que es disposa a excavar en un tercer indret. El magatzem pertany a un cosí d’en Carl-Magnus Lundin. Em sembla evident que la Lisbeth Salander, malgrat la seva violència i sigui quin sigui el seu perfil psicològic, no té res a veure amb tot això].



En Bublanski acabava constatant que si les seves exigències no eren satisfetes, se sentiria obligat a abandonar la investigació, i no ho faria d’una manera discreta.

L’Ekström li va respondre que ho fes tan bé com pogués.

En el disc dur d’en Dragan Armansky, la Lisbeth va trobar altres informacions, però que la van deixar una mica perplexa. Un curt intercanvi de missatges amb el servei de comptabilitat de Milton deixava clar que en Niklas Eriksson abandonava l’empresa amb efectes immediats. Se li pagarien les vacances, així com una indemnització de tres mesos. Un missatge adreçat al guàrdia estipulava que, així que entrés a l’edifici, l’Eriksson seria obligatòriament escortat fins al seu despatx per recuperar les seves coses personals i després se l’acomiadaria. Un missatge a la secció tècnica estipulava que s’havia de reclamar a l’Eriksson el seu passi.

Però el més interessant era un intercanvi de missatges entre en Dragan Armansky i en Frank Alenius, l’advocat de Milton Security. En Dragan preguntava, per al cas que la Lisbeth Salander fos detinguda, de quina manera podria ser més ben defensada. L’Alenius començava responent que no hi havia cap raó perquè Milton es comprometés en la defensa d’una antiga empleada culpable d’uns assassinats, ja que el fet que l’empresa es barregés en una història com aquella podia resultar francament negatiu. L’Armansky responia molt enfadat que l’afirmació segons la qual la Lisbeth Salander hauria comès uns assassinats encara s’havia de provar i que ara es tractava d’ajudar una antiga empleada que personalment ell creia innocent.

La Lisbeth va obrir el disc dur d’en Mikael Blomkvist i va veure que no hi havia res escrit i ni tan sols havia entrat a l’ordinador des de primera hora de la vigília.

No hi havia res de nou.

L’Steve Bohman va deixar el dossier sobre la taula de reunions del despatx d’en Dragan Armansky. Es va asseure feixugament. En Fräklund va agafar el dossier, el va obrir i va començar a llegir. En Dragan Armansky era davant de la finestra, contemplant la ciutat vella.

—Suposo que és la darrera informació que puc lliurar. A partir d’avui, he quedat fora de la investigació —va dir en Bohman.

—No és per culpa teva —va dir en Fräklund.

—No, no és per culpa teva —va repetir l’Armansky mentre s’asseia.

Havia reunit en una pila damunt la taula tot el material que en Bohman li havia proporcionat des de feia gairebé dues setmanes.

—Has fet una bona feina, Steve. He parlat amb en Bublanski. M’ha dit fins i tot que li sabia greu de perdre’t, però que no tenia elecció, a causa de l’Eriksson.

—Ja m’està bé. M’he adonat que estic més bé aquí a Milton que no pas a Kungsholmen.

—Ens pots fer un resum de tot plegat?

—Bé, si l’objectiu era trobar la Lisbeth Salander, hem fracassat lamentablement. Ha estat una investigació molt desordenada amb un conflicte al nivell de la direcció, i en Bublanski potser no ha tingut el control absolut de les investigacions.

—En Hans Faste…

—En Hans Faste és un paio fastigós. Però el problema no és només en Faste i una investigació desordenada. En Bublanski ha procurat que totes les opcions fossin examinades amb tota la cura possible. El fet és que la Salander està realment dotada per esborrar els rastres darrere seu.

—Però la teva feina no era únicament detenir la Salander —va deixar caure l’Armansky.

—No, i m’alegro que no s’informés en Niklas Eriksson de la meva segona missió quan va començar. La meva tasca també era efectivament fer-te de confident i de talp, i vetllar perquè la Salander no fos injustament acusada i condemnada.

—I què en penses avui?

—Quan vam començar, estava bastant segur de la seva culpabilitat. Avui ja no ho sé. Han sorgit tantes contradiccions…

—Sí?

—… que ja no la considero la sospitosa principal. M’inclino cada cop més en el sentit d’en Mikael Blomkvist.

—La qual cosa vol dir que hem de trobar uns altres culpables possibles. Només cal que passem revista a tota la investigació des del començament —va dir l’Armansky, i va servir cafè als participants de la reunió.

La Lisbeth Salander vivia una de les pitjors vetllades de la seva vida. Va pensar en l’instant en què havia llançat la bomba incendiària per la finestra del cotxe d’en Zalaixenko. A partir d’aquell moment, van desaparèixer els malsons i va sentir una gran pau interior. Al cap dels anys havien sorgit altres problemes, però que l’afectaven sempre a ella, personalment, i que havia sabut administrar. Ara, en canvi, es tractava de la Mimmi.

La Mimmi era a l’hospital de Söder, trencada pertot arreu. La Mimmi era innocent. No tenia cap relació amb aquella història. L’únic crim que havia comès era conèixer la Lisbeth Salander.

La Lisbeth es va maleir els ossos. L’origen de tot era ella. La culpabilitat l’assaltava. Havia conservat en secret la seva pròpia adreça i havia vetllat curosament per quedar protegida de totes les maneres imaginables. I després havia instal·lat la Mimmi a l’adreça que tothom coneixia.

Com havia pogut ser tan inconscient?

L’hauria pogut destrossar ella mateixa.

Se sentia tan desgraciada que se li van omplir els ulls de llàgrimes. La Lisbeth Salander no plora mai. Es va eixugar el plor.

Cap a dos quarts d’onze, es va sentir tan febril que ja no es podia quedar més a dins el pis. Es va posar la caçadora i es va esmunyir en la nit. Va caminar per carrers secundaris fins a arribar a Ringvägen i es va plantar davant l’accés a l’hospital de Söder. Tenia ganes de pujar a l’habitació de la Mimmi, de despertar-la i d’explicar-li que tot s’arreglaria. Després va veure la llum blava d’un cotxe de la policia per la banda de Ziken i es va desviar cap a un carrer transversal abans no fos vista.

Va tornar cap a casa després de mitjanit. Tenia fred i es va despullar i es va ficar al llit. Li costava dormir. A la una es va llevar i va travessar tota nua el pis immers en la foscor. Va entrar a l’habitació de convidats on havia instal·lat un llit i una calaixera, però sense que hi hagués tornat a posar els peus. Es va asseure a terra repenjada a la paret i va mirar fixament la foscor.

La Lisbeth Salander té una habitació d’amics o convidats. És una broma, això?

S’hi va estar fins a les dues, tremolant de fred. Després es va posar a plorar. No recordava haver-ho fet mai.

A dos quarts de tres, la Lisbeth Salander ja s’havia dutxat i estava vestida. Va engegar la cafetera, va preparar-se llesques de pa amb mantega i va engegar l’ordinador. Va entrar en el disc dur d’en Mikael Blomkvist. La intrigava que no hagués actualitzat el seu diari de la investigació, però no havia tingut força per pensar-hi durant la nit.

Com que el diari de la investigació continuava sense obrir, va anar a mirar a la carpeta [LISBETH SALANDER] . I de seguida hi va trobar un document nou amb el títol [Lisbeth-IMPORTANT]. Va comprovar les propietats d’aquell document. Havia estat creat a les 0 hores, 52 minuts. Després va fer un doble clic i va llegir el missatge.

[Lisbeth, posa’t en contacte amb mi immediatament. Aquesta història és pitjor que tot el que m’he pogut imaginar. Sé qui és en Zalaixenko i crec saber el que va passar. He parlat amb en Holger Palmgren. He comprès el paper d’en Teleborian i per què era tan important tancar-te a l’hospital psiquiàtric. Crec saber qui va matar en Dag i la Mia. Crec saber per què, però em falten algunes peces decisives del puzle. No comprenc el paper d’en Bjurman. TRUCA’M IMMEDIATAMENT. PODEM RESOLDRE TOT AIXÒ. Mikael].

La Lisbeth va llegir el document dues vegades. Realment, en Kalle Blomkvist hi havia posat molt de zel. El primer de la classe. Cony de primer de la classe. Encara creia que era possible resoldre qualsevol cosa.

Li volia bé. Volia ajudar-la.

No comprenia que, passés el que passés, la vida per a ella sempre li era fotuda.

La vida ja li era fotuda abans i tot d’haver complert tretze anys.

Només hi havia una solució.

Va obrir un nou document i va intentar escriure una resposta a en Mikael Blomkvist, però els pensaments li donaven voltes dins el cap i hi havia tantes coses que li volia dir…

La Lisbeth Salander, enamorada. Era per cargolar-s’hi de riure.

Ell no ho sabria mai. No li donaria mai la satisfacció de riure’s del que sentia per ell.

Va enviar el document a la paperera i va deixar buida la pantalla. Però, així i tot, ell tampoc no es mereixia un silenci total per part seva. S’havia mantingut fidelment al seu racó del ring com un soldadet valent. Va crear un document nou i hi va escriure una sola ratlla.

[Gràcies per haver estat amic meu].

Per començar, havia de prendre algunes decisions de caràcter logístic.

Necessitava un mitjà de transport. Fer servir l’Honda granat aparcat a Lundagatan era temptador però quedava exclòs. No hi havia res a l’ordinador portàtil del fiscal Ekström que indiqués que algú de la investigació hagués descobert que havia comprat un cotxe, sens dubte perquè la compra era tan recent que ni tan sols havia tingut temps d’enviar els papers de matriculació i d’assegurança. Però potser la Mimmi ho havia deixat caure quan la bòfia li va fer preguntes. La Lisbeth no se la podia jugar sobre el seu silenci, i sabia que Lundagatan estava sotmès a una vigilància esporàdica.

La policia sabia que tenia una moto, i encara era més complicat anar-la a buscar al local de Lundagatan. A més, després d’uns quants dies d’una calor gairebé estiuenca, havien anunciat que s’acostava un temps inestable i plujós, i no li venia gaire de gust llançar-se amb una moto per carreteres relliscoses.

Sempre podia llogar un cotxe amb el nom d’Irene Nesser, però això comportava uns certs riscos. Algú la podia reconèixer i això faria inutilitzable el nom d’Irene Nesser. Cosa que seria una catàstrofe, ja que representava la seva única possibilitat de sortir del país.

Després la seva boca va dibuixar un rictus que volia ser un somriure. Hi havia evidentment una altra possibilitat. Va obrir l’ordinador, va entrar a la xarxa de Milton Security i va navegar fins al parc de vehicles, que estava administrat per una secretària que es trobava a la recepció de l’empresa. Milton Security disposava de noranta-cinc vehicles, la majoria dels quals eren cotxes de vigilància amb el logo de la societat. Molts estaven destacats en diferents garatges de la ciutat. Però també hi havia uns quants cotxes d’ús general que podien ser utilitzats segons les necessitats per a desplaçaments professionals. Aquests es trobaven al garatge de la seu de Milton, a la banda de Slussen. Pràcticament a la cantonada.

Va comprovar els fitxers del personal i va escollir l’empleat Marcus Hedin, que se n’acabava d’anar de vacances per a quinze dies. Havia deixat el número de telèfon d’un hotel de les illes Canàries. Va modificar el nom de l’hotel i va invertir les xifres del número de telèfon on se’l podia localitzar. Després hi va inserir una nota que deia que la darrera mesura d’en Hedin abans de marxar de vacances havia estat portar un dels cotxes a reparar, a causa d’un embragatge que es resistia. Va triar un Toyota Corolla automàtic que ja havia fet servir i va indicar que el cotxe tornaria al cap de vuit dies.

Finalment, va entrar en el sistema i va desprogramar les càmeres de vigilància que es veuria obligada a passar. Entre dos quarts de cinc i les cinc, difondrien una repetició del que havia passat la mitja hora precedent, però amb el codi horari actualitzat.

Poc abans de les quatre, ja tenia a punt la motxilla. Hi havia dos recanvis de roba, dues bombes lacrimògenes i la porra elèctrica ben carregada. Va mirar les dues armes que havia recollit. Va rebutjar el Colt 1911 Government d’en Sandström i va donar preferència a la P-83 Wanad polonesa d’en Benny Nieminen, amb una bala menys al carregador. Era més fineta i més ben adaptada a la seva mà. Se la va ficar a la butxaca de la caçadora.

La Lisbeth Salander va plegar la tapa del PowerBook, però va deixar l’ordinador damunt la taula. Havia transferit el contingut del disc dur a una còpia de seguretat encriptada a la xarxa, i després havia esborrat tot el seu disc dur amb un programa que havia creat ella mateixa i que garantia que no se’n podria reconstruir el contingut. No creia que necessités el PowerBook; li faria més nosa que servei. En comptes de l’ordinador, es va emportar el PDA Palm Tungsten de butxaca.

Va mirar al seu voltant del despatx. Tenia la sensació que no tornaria mai més al pis de Fiskaregatan i va constatar que deixava secrets darrere seu que potser hauria estat millor destruir. Després va fer una llambregada al rellotge i va comprendre que no tenia gaire temps. Un darrer cop d’ull i tot seguit va apagar el llum.

Se’n va anar a peu a Milton Security, va entrar pel garatge i va agafar l’ascensor per arribar als despatxos. No va topar amb ningú pels passadissos buits i no va tenir cap problema per agafar la clau del cotxe a l’armari de paret de la recepció, que no estava tancat amb forrellat.

Trenta segons més tard, ja havia tornat al garatge. Va obrir el pany del Corolla amb el comandament a distància.

Va llançar la motxilla al seient del passatger i va ajustar la posició del seient del conductor, així com el retrovisor. Va utilitzar el seu vell passi per obrir la porta del garatge.

Poc abans de dos quarts de cinc, abandonava Söder Mälarstrand pel pont de Västerbron. Començava a fer-se de dia.

En Mikael Blomkvist es va despertar a dos quarts de set del matí. No havia posat el despertador i només havia dormit tres hores. Es va llevar, va engegar l’iBook i va obrir la carpeta [LISBETH SALANDER]. Va trobar immediatament una curta resposta.

[Gràcies per haver estat amic meu].

En Mikael va sentir com una esgarrifança li corria per l’esquena. No era la resposta que havia esperat. Semblava més aviat un adéu. La Lisbeth Salander contra el món sencer. Va anar a connectar la màquina de cafè a la cuina i després va anar al lavabo. Es va posar uns texans tot gastats i es va adonar que no havia tingut temps de fer dissabte en les darreres setmanes i que no tenia ni una sola camisa neta. Es va posar un jersei d’esport de color granat sota l’americana grisa.

Mentre es preparava les llesques de pa a la cuina, es va adonar tot d’una d’un reflex metàl·lic sobre el taulell, entre el microones i la paret. Va arrufar les celles i va utilitzar una forquilla per treure’n un manat de claus.

Les claus de la Lisbeth Salander. Les havia trobat després de l’agressió de Lundagatan i les havia posat sobre el microones amb la bossa. Devien haver caigut.

De passada, s’havia descuidat de donar-les juntament amb la bossa a la Sonja Modig.

Es va mirar les claus. N’hi havia tres de grans i tres de petites. Les tres grans corresponien a una porta del vestíbul i a un pis amb dos panys. El seu pis. No corresponien a Lundagatan. Merda, on devia viure?

Va mirar de més a prop les tres claus petites. Una devia ser la de la seva Kawasaki. Una altra era una clau típica d’armari o d’algun moble de prestatges. Va treure la tercera clau. Duia gravat el número 24914. Aquella informació el va deixar clavat.

Un apartat de correus. La Lisbeth Saíander té un apartat de correus.

Va passar revista a les oficines de correus del barri de Södermalm a l’anuari.

Ella havia viscut a Lundagatan. L’oficina de Ringen era massa lluny. Potser la de Hornsgatan. O la de Rosenlundsgatan.

Va parar la cafetera, es va oblidar de l’esmorzar i va agafar el BMW de l’Erika Berger per anar-se’n directament a Rosenlundsgatan. La clau no hi corresponia. Va continuar cap a l’oficina de correus de Hornsgatan. La clau encaixava perfectament amb l’apartat núm. 24914. Va obrir-lo i va trobar-hi vint-i-dues cartes que es va ficar a la butxaca exterior de la bossa de l’ordinador.

Va continuar conduint per Hornsgatan, va aparcar davant un cine i va esmorzar al Copacabana. Mentre esperava el seu cafè amb llet, va examinar les cartes una per una. Totes anaven adreçades a Wasp Entreprises. Nou cartes procedien de Suïssa, vuit de les illes Caiman, una de les illes Anglonormandes i quatre de Gibraltar. Va obrir els sobres sense cap angúnia. Les vint-i-una primeres contenien extractes bancaris i diversos resums de caixa i avisos d’operacions. En Mikael Blomkvist va constatar que la Lisbeth Saíander era multimilionària.

La vint-i-dosena carta era més gruixuda. L’adreça estava escrita a mà. El sobre portava un logo imprès que indicava el remitent, una adreça de Buchanan House, Queensway Quay, de Gibraltar. L’encapçalament de la carta d’acompanyament aclaria que qui l’enviava era en Jeremy S. MacMillan, Solicitor. Presentava una escriptura tota acurada.

Jeretny S. MacMillan Solicitor

Dear Ms Salander,

This is to confirm that the final payment of your property has been concluded as of January 20. As agreed, I’m enclosing copies of all documentation but will keep the original set. I trust this will be to your satisfaction.

Let me add that I hope everything is well with you, my dear. I very much enjoyed the surprise visit you made last summer and, must say, I found your presence refreshing. I’m lookingforward to, if needed, be of additional service.

Yours faithfully,

JSM[7]



La carta estava datada el 24 de gener. Pel que es veia, la Lisbeth Salander no buidava gaire sovint el seu apartat de correus. En Mikael va mirar-se els documents adjunts. Es tractava de l’escriptura de compravenda d’un pis del número 9 de Fiskaregatan, a Mosebacke.

Tot seguit, va estar a punt d’ennuegar-se amb el cafè. El cost d’adquisició era de 25 milions de corones, i s’havia efectuat en dos pagaments amb dotze mesos d’interval.

La Lisbeth Salander va veure un home moreno i fornit que obria la porta lateral d’Auto-Expert, a Eskilstuna. Es tractava alhora d’un garatge d’estacionament i de reparació i d’una agència de lloguer de vehicles. Una societat com tantes d’altres.

Faltaven deu minuts per a les set del matí i, segons un rètol que hi havia a la porta principal, la botiga no obria fins a dos quarts de vuit. Va travessar el carrer, va obrir la porta lateral i va seguir l’home cap dins a la botiga. Ell la va sentir i es va girar.

—Refik Alba? —va preguntar ella.

—Sí. Qui és vostè? Encara no tenim obert.

Va aixecar la P-83 Wanad d’en Benny Nieminen i l’hi va apuntar directament a la cara, amb la pistola agafada amb les dues mans.

—No estic d’humor per xerrar i tinc pressa. Vull veure el teu registre de cotxes llogats. I el vull veure ara. Et dono deu segons.

En Refik Alba tenia quaranta-dos anys. Era kurd, nascut a Diyarbakir i havia participat en episodis amb armes pel mig. Va quedar com paralitzat. Després va comprendre que si una tia boja entrava a la seva botiga amb una pistola a la mà, no hi havia gran cosa a discutir.

—A l’ordinador —va dir.

—Engega’l.

Va obeir.

—Què hi ha darrere aquesta porta? —va preguntar-li ella mentre l’ordinador s’engegava i la pantalla començava a guspirejar.

—Només és un quartet.

—Obre la porta.

Hi va veure unes quantes granotes penjades.

—D’acord. Entra tranquil·lament a dintre, i així no t’hauré de fer mal.

Va obeir sense protestar.

—Treu el mòbil, deixa’l a terra i envia-me’l.

Va fer el que ella li havia dit.

—Bé. Ara tanca la porta.

Es tractava d’un antic PC amb Windows 95 i un disc dur de 280 Mo. Va haver de passar tota una eternitat perquè pogués obrís el document Excel amb els fitxers dels lloguers. Va constatar que el Volvo blanc que conduïa el gegant ros havia estat llogat un parell de vegades. Primer durant dues setmanes al gener i després des de l’u de març. Encara no l’havien tornat. Pagava cada setmana en concepte d’un lloguer indefinit.

El seu nom era Ronald Niedermann.

Va examinar els arxivadors del prestatge de damunt l’ordinador. Al llom d’un hi figurava acuradament escrit DOCUMENTS D’IDENTITAT. El va agafar i el va anar fullejant fins a arribar a Ronald Niedermann. Quan va llogar el cotxe al gener, havia presentat el seu passaport i en Refik Alba n’havia fet simplement una fotocòpia. La Lisbeth va reconèixer de seguida el gegant ros. Segons el passaport, era alemany, tenia trenta-cinc anys i havia nascut a Hamburg. El fet que en Refik Alba hagués fet una fotocòpia del passaport indicava que en Ronald Niedermann era un client normal i no un conegut que s’havia endut el cotxe.

A baix de tot, en Refik Alba havia apuntat un número de telèfon mòbil i l’adreça d’un apartat de correus de Göteborg.

La Lisbeth va tornar a posar al seu lloc l’arxivador i va tancar l’ordinador. Va mirar al seu voltant i va veure una falca de cautxú per terra, destinada a bloquejar la porta d’entrada en posició oberta. La va agafar, es va acostar cap al quartet i va trucar a la porta amb el canó de la pistola.

—Que em sents?

—Sí.

—Saps qui sóc?

Silenci.

Deu ser cec si no m’ha reconegut.

—D’acord. Saps qui sóc. Que em tens por?

—Sí.

—No cal que em tinguis por, senyor Alba. No et faré cap mal. De seguida acabaré. Et demano excuses per haver-te molestat.

—Hmm… d’acord.

—Tens prou aire, aquí dins, per respirar?

—Sí… què volies, de fet?

—Volia comprovar si una certa dona va llogar un cotxe aquí fa un parell d’anys —va mentir—. No he trobat el que buscava. Però no és per culpa teva. Me’n vaig d’aquí a pocs minuts.

—D’acord.

—Faré passar per sota la porta aquesta falca de cautxú per bloquejar-la. La porta és prou prima perquè la puguis enfonsar, però necessitaràs una estoneta. No cal que truquis a la policia. No em tornaràs a veure mai més i podràs obrir la botiga avui com de costum i fer com si això no hagués passat.

La probabilitat que no truqués a la policia era pràcticament inexistent, però per què no proposar-li que pensés en una alternativa? Se’n va anar de l’establiment i va tornar cap al seu Toyota Corolla manllevat que tenia a la cantonada, on es va canviar ràpidament com a Irene Nesser.

La irritava no haver trobat l’autèntica adreça del gegant ros, preferentment a la regió d’Estocolm, en comptes d’un apartat de correus de l’altra punta de Suècia.

Però era l’única pista que tenia. Bé, doncs, cap a Göteborg falta gent.

Va conduir cap a l’accés de la E20 i va agafar la direcció cap a l’oest a Arboga.

Va posar la ràdio, però s’acabava de perdre les notícies i va anar a parar a una emissora comercial. Va sentir algú que cantava putting outfire with gasoline.

Ignorava que era en David Bowie qui ho cantava i no coneixia aquell fragment, però aquelles paraules li van semblar profètiques.





Capítol 30


Dijous, 7 d’abril

En Mikael va contemplar la porta del vestíbul d’entrada del número 9 de Fiskaregatan, a Mosebacke. La zona era una de les més exclusives i de les més discretes d’Estocolm. Va ficar la clau al pany i hi va entrar perfectament.

Les bústies de l’escala no li van servir de gran cosa. En Mikael va dir-se que els pisos d’aquell edifici, tret d’alguns residents normals, devien aixoplugar en la seva majoria la seu de diverses empreses. L’absència del nom de Lisbeth Salander a les bústies no el va sorprendre gens, però li costava d’imaginar-se-la amagada en una casa com aquella.

Va pujar escales amunt, llegint les plaques de les portes planta per planta. Cap nom no li evocava res. Finalment va arribar a l’últim pis i va llegir «V. Kulla» a la porta.

En Mikael es va donar un cop al front amb la mà. Villa Villerkulla, la casa de la Pippi Calcesllargues! Va somriure tot d’una. ¿En quin altre indret en Kalle Blomkvist hauria pogut trobar la Lisbeth Salander? Es va dir que aquella elecció, tanmateix, no li podia ser destinada personalment.

Va trucar al timbre i es va esperar un minut. Després va treure el manat de claus i va obrir primer el pany de seguretat i després el pany ordinari de sota el pom.

En el moment en què obria la porta, la sirena de l’alarma va començar a udolar.

El mòbil de la Lisbeth Salander va trucar mentre es trobava a la E20 a l’altura de Glanshammar, a prop d’Orebro. Va frenar immediatament i es va ficar en una àrea d’estacionament d’urgència. Va treure el Palm de la butxaca i el va connectar al mòbil.

Quinze segons abans, algú havia obert la porta del seu pis. L’alarma no estava connectada a cap servei de seguretat. La seva única funció era avisar-la personalment de tota intrusió o intent d’efracció. Al cap de trenta segons, l’alarma es disparava i l’intrús tindria la desagradable sorpresa de quedar xop del contingut d’un esprai de pintura instal·lat en el que semblava una caixa de derivació de darrere la porta. Va somriure, tota excitada, i va comptar els segons.

En Mikael va mirar amb frustració el plafó de l’alarma del costat de la porta.

Francament, no li havia passat pel cap que el pis tingués alarma. Va veure un comptador digital que mostrava els segons. A Millennium, l’alarma es disparava si algú no teclejava el codi correcte de quatre xifres en trenta segons, i al cap de poca estona compareixien uns quants goril·les d’una companyia de seguretat.

El seu primer impuls va ser tancar la porta i marxar corrents. Però va quedar com paralitzat.

Quatre xifres. Teclejar el codi correcte per atzar era totalment impossible.

25-24-23-22…

Cony de Pippi Calcesllargues…

19-18…

Quin codi hi pots haver posat? 15-14-13…

Va sentir com l’envaïa el pànic. 10-9-8…

Després va aixecar la mà i va marcar per simple desesperació l’únic número que li va passar pel cap. 9277. Les xifres que corresponien a les lletres WASP en les tecles d’un mòbil.

Per a gran sorpresa d’en Mikael, la marxa enrere es va deturar a sis segons del final. Després la sirena va piular per darrera vegada i tot seguit el comptador es va posar novament a zero i es va encendre un llum verd.

La Lisbeth va obrir els ulls de bat a bat. Li va semblar que ho havia vist malament i fins i tot va sacsejar l’ordinador de butxaca, cosa totalment irracional, ja ho sabia. La marxa enrere s’havia aturat sis segons abans que l’esprai de pintura es disparés. I un instant després el comptador es va tornar a posar a zero.

Impossible.

Ningú més que ella no coneixia el codi. Cap companyia de seguretat no estava connectada a l’alarma, ningú no la podia desconnectar.

I doncs?

No comprenia com era possible. La policia? No. En Zala? Tampoc.

Va marcar un número al mòbil i va esperar que la càmera de vigilància es connectés i li enviés imatges de baixa resolució cap al mòbil. La càmera estava dissimulada en el que semblava un detector de fums al sostre i prenia una imatge per segon. Va fer córrer tota la seqüència des del començament, és a dir, l’instant zero en què la porta s’havia obert i l’alarma s’havia activat. Després, una mitja rialla va instal·lar-se lentament en el seu rostre quan va veure en Mikael Blomkvist que durant trenta segons executava una autèntica pantomima a batzegades abans d’entrar el codi i repenjar-se tot seguit en el marc de la porta amb el mateix aspecte d’algú que acaba de superar una crisi cardíaca.

Aquell cony de Kalle Blomkvist l’havia trobada!

Tenia les claus que ella havia perdut a Lundagatan. Era realment prou llest per recordar-se que Wasp era el seu pseudònim a la xarxa. I si havia trobat el pis, potser també havia descobert que era propietat de Wasp Enterprises. Després va veure com es desplaçava amb un moviment brusc pel rebedor i desapareixia ràpidament del camp de l’objectiu.

Merda. Com he pogut ser tan previsible? I per què he deixat… Ara tots els meus secrets estan exposats davant els ulls tafaners d’en Kalle Blomkvist.

Després d’una breu pausa de reflexió, va decidir que allò no tenia cap importància. Havia esborrat el disc dur. Era això, l’important. Fins i tot potser era un avantatge que fos precisament en Mikael Blomkvist qui hagués trobat el seu amagatall. Ja coneixia més els seus secrets que qualsevol altra persona. El primer de la classe faria el que pertocava. No la trairia, va dir-se. Va posar la marxa i va continuar tota pensativa la seva ruta cap a Göteborg.

La Malou Eriksson va ensopegar amb en Paolo Roberto a l’escala de la redacció de Millennium quan va arribar a la feina a dos quarts de nou del matí. El va reconèixer de seguida, es va presentar i el va fer entrar a la redacció. Coixejava notablement. Va sentir l’aroma del cafè i va comprovar que l’Erika Berger ja hi era.

—Hola, Berger. Gràcies per rebre’m així, sense haver quedat abans —va dir en Paolo.

Ben impressionada, l’Erika va estudiar tota aquella col·lecció de blaus i de nyanyos a la cara abans d’inclinar-se i fer-li un petó a la galta.

—Realment, fas molt mala cara —va dir-li.

—No és el primer cop que em trenquen el nas. Què se n’ha fet, d’en Blomkvist?

—Se n’ha anat a no sé on a fer de detectiu. Com de costum, no se’l pot localitzar. A part d’un missatge estrany aquesta nit, no he tingut notícies seves des d’ahir al matí. Gràcies per haver… en fi, gràcies.

Ella va assenyalar el seu rostre.

En Paolo Roberto va riure.

—Vols cafè? Has dit que tenies no sé què per explicar. Malou, véns amb nosaltres?

Es van instal·lar a les confortables butaques del despatx de l’Erika.

—Té a veure amb aquest gran imbècil ros amb qui vaig haver de combatre. Li vaig dir a en Mikael que la seva boxa no valia ni un ral. Però el més estrany de tot és que es posava tota l’estona en posició de defensa amb els punys i que sempre s’anava movent en cercle com si fos un boxejador avesat. Em va fer la impressió que havia rebut alguna mena d’entrenament.

—En Mikael m’ho va dir ahir per telèfon —va dir la Malou.

—No aconseguia treure’m del cap aquella imatge i ahir a la tarda, després d’haver tornat a casa, em vaig posar a l’ordinador i vaig enviar uns quants missatges a diversos clubs de boxa, una mica per tot Europa. Vaig explicar el que m’havia passat i vaig deixar una descripció detallada d’aquell paio.

—Doncs que crec que això ha funcionat.

Va deixar sobre la taula, davant l’Erika i la Malou, una foto rebuda per fax.

Semblava que el clixé hagués estat fet durant un entrenament en una sala de boxa.

Dos boxejadors escoltaven les instruccions d’un home molt gros i força jove, vestit amb xandall i cobert amb un barret de cuiro d’ales estretes. Mitja dotzena de persones s’arrossegaven pels voltants del ring i escoltaven. Al fons hi havia un home molt alt amb una capsa als braços. Semblava un skinhead, amb el cap pelat.

Algú l’havia encerclat amb un retolador.

—La foto té disset anys. El paio del fons es diu Ronald Niedermann. Tenia divuit anys quan es va fer la foto, o sigui que ara en té gairebé trenta-cinc. Correspon al gegant que va segrestar la Miriam Wu. No puc afirmar que sigui ell al cent per cent. La foto és una mica massa vella i la qualitat és realment dolenta. Però puc dir que s’hi assembla molt.

—I d’on has tret la foto?

—He rebut una resposta del Dynamic d’Hamburg. Un vell entrenador que es diu Hans Münster.

—Sí?

—En Ronald Niedermann va boxejar per a aquest club durant un any a finals dels anys vuitanta. O més aviat va intentar boxejar. He rebut el missatge aquest matí i he trucat a en Münster per parlar-ne amb ell abans de venir cap aquí. Resumint el que m’ha dit en Münster… En Ronald Niedermann és originari d’Hamburg i s’arrossegava amb una banda de skins als anys vuitanta. Tenia un germà una mica més gran, un boxejador realment dotat, i va ser per ell que va entrar al club. En Niedermann tenia una força colossal i un físic realment únic. En Münster m’ha dit que mai no havia vist ningú que pegués tan fort, ni tan sols entre els millors. Un dia, li van mesurar el cop i com aquell qui diu va fer esclatar el dinamòmetre.

—Doncs sembla que hauria pogut fer carrera com a boxejador, no? —va dir l’Erika.

En Paolo Roberto va fer que no amb el cap.

—Segons en Münster, era impossible de retenir-lo en un ring. Per diverses raons. Primer, no aconseguia aprendre a boxejar. S’estava al seu lloc i anava distribuint swings d’aficionat. Era d’una poca traça fenomenal i això lliga perfectament amb el paio de Nykvarn. Però el pitjor de tot és que no controlava la seva pròpia força. De tant en tant, aconseguia col·locar un cop que causava danys enormes en els seus pobres i simples espàrrings. Resultat, nassos trencats i barres partides, i infinitat de ferides completament inútils. Simplement, no el podien retenir.

—Sabia boxejar, però sense saber-ne —va dir la Malou.

—Això mateix. Però l’autèntica raó que va fer-lo deixar la boxa va ser mèdica.

—Com és això?

—Aquell noi semblava pràcticament invulnerable. Ja li podien ploure cops al damunt, que ell no feia res més que treure-se’ls del damunt i continuar lluitant. Van descobrir que patia una malaltia extremament rara que s’anomena analgèsia congènita.

—Torna-ho a dir… com?

—Analgèsia congènita. Ho he buscat a la xarxa. És un defecte genètic que significa que la transmissió en el que s’anomenen les fibres C no funciona com caldria. En resum, que no sent el dolor.

—I ara! Sembla que aquest hauria de ser el somni d’un boxejador.

En Paolo Roberto va fer que no amb el cap.

—Al contrari. És una malaltia que amenaça greument la vida. La majoria de la gent que en pateixen moren relativament joves, cap als vint, vint-i-cinc anys. El dolor és el sistema d’alarma que adverteix al cervell que alguna cosa no rutlla. Si poses la mà sobre una placa roent, et fa mal i treus la mà de seguida. Quan es té aquesta malaltia, no s’adonen de res fins que senten pudor de la carn cremada.

La Malou i l’Erika van intercanviar una mirada.

—Ho dius de debò, tot això? —va preguntar l’Erika.

—Absolutament. En Ronald Niedermann no pot sentir res, és com si tingués una anestèsia local massiva totes les hores del dia. Se n’ha sortit perquè té sort de tenir una altra particularitat genètica que l’hi compensa. És d’una constitució remarcable, amb un esquelet extremament poderós que el fa pràcticament invulnerable. La seva força natural és pràcticament única. I també ha de cicatritzar fàcilment.

—Ara començo a entendre que aquell combat que vau tenir devia ser bastant interessant.

—Sí. Però no el voldria tornar a viure. L’únic que li va provocar una cosa semblant a una reacció va ser quan la Miriam Wu li va clavar el peu als collons. Va caure de genolls durant un segon… hi deu tenir una espècie de motricitat connectada a un cop d’aquest tipus, perquè no devia sentir pas el dolor. I creu-me, personalment, jo ja seria mort si hagués rebut un cop com aquell.

—I com pot ser que arribessis a guanyar-lo?

—La gent que tenen aquesta malaltia, evidentment, queden ferits exactament igual com la gent normal. Jo ja entenc que en Niedermann pugui tenir un esquelet de ciment armat. Però quan el vaig colpejar amb la planxa, es va esfondrar, esclar. Commoció cerebral, probablement.

L’Erika va mirar-se la Malou.

—Truco a en Mikael de seguida —va dir la Malou.

En Mikael va sentir el timbre del mòbil, però estava tan trasbalsat que no el va agafar fins a la cinquena trucada.

—Sóc la Malou. En Paolo Roberto creu haver identificat el gegant ros.

—Bé —va dir en Mikael distretament.

—On ets?

—És difícil d’explicar.

—Estàs tot estrany.

—Perdona. Què és això que em deies?

La Malou va resumir tot el relat d’en Paolo.

—D’acord —va dir en Mikael—. Continueu amb això i tu mira aviam si el trobes fitxat en algun lloc. Crec que és urgent. Torna’m a trucar al mòbil.

Per a gran estupefacció de la Malou, en Mikael va acabar la conversa sense ni tan sols dir-li adéu.

En aquells moments, en Mikael estava plantat davant d’una finestra i admirava una vista magnífica que s’estenia des de la ciutat vella fins a la llunyania sobre el Saltsjön. Se sentia embalbit i gairebé en estat de xoc. Havia fet un tomb pel pis de la Lisbeth Salander. Hi havia una cuina a la dreta a partir del rebedor. Després un menjador, un despatx, un dormitori i per acabar una petita habitació de convidats que semblava que no s’hagués fet servir mai. El matalàs encara portava el plàstic i no hi havia llençols posats. Tots els mobles eren nous i impecables, directament portats d’Ikea.

Però no era aquell, el problema.

El que més trasbalsava en Mikael era que la Lisbeth Salander havia comprat un antic habitatge de pas del multimilionari Percy Barnevik, valorat en uns vint-i-cinc milions de corones. El pis devia fer fàcilment tres-cents cinquanta metres quadrats.

En Mikael va travessar passadissos deserts i fantasmagories, i habitacions immenses amb parquets amb marqueteries de diferents essències i papers pintats de Tricia Guild d’aquella mena que l’Erika Berger esmentava tota extasiada i en veu baixa. El pis tenia al bell mig un gran saló lluminós amb una llar de foc que no semblava pas que la Lisbeth hagués utilitzat mai. Hi havia un balcó enorme amb una vista fantàstica, una bugaderia, una sauna, una sala de gimnàstica, vestidors i una cambra de bany amb una banyera de la categoria king size. Hi havia també un celler, tot buit amb l’excepció d’una ampolla de porto Quina do Noval —Nacional!— de 1976. A en Mikael li costava d’imaginar-se la Lisbeth Salander amb un vas de porto a la mà. Una targeta de visita indicava que es tractava d’un regal d’instal·lació de part de l’agent immobiliari.

L’habitació de la cuina estava equipada amb tot el que hom pogués imaginar al voltant d’una cuina francesa rutilant, amb forn de gas, una Corradi Chàteau 120 de la qual en Mikael mai no havia sentit a parlar i on la Lisbeth ben just havia fet escalfar aigua per al te.

En canvi, va sentir un gran respecte per la seva cafetera exprés que senyorejava tota sola en un costat, una Jura Impressa model X7, amb refrigerador de llet incorporat. No semblava, tampoc, que aquella màquina hagués estat utilitzada i ja devia ser al pis quan la Lisbeth el va comprar. En Mikael sabia que una Jura era l’equivalent de la Rolls-Royce en el món de l’espresso, un aparell de professional per a ús domèstic que costava unes 70.000 corones. Per la seva banda, ell tenia una cafetera exprés d’una marca força més modesta, comprada a John Wall i que, així i tot, valia prop de 3.500 corones —una de les rares extravagàncies que s’havia permès per equipar la seva cuina.

La nevera contenia un bric de llet encetat, formatge, mantega, pasta de peix i un pot de cogombret mig buit. A l’armari, hi va trobar quatre tubs ja ben encetats de pastilles de vitamines, bossetes de te, cafè per a una cafetera normal i corrent que hi havia sobre el taulell, dos pans de pagès i un paquet de torrades. Al damunt de la taula de la cuina, hi havia una panera amb pomes. El congelador contenia un gratinat de peix i tres pastissos de bacó. A les escombraries de sota el taulell, al costat de la cuina de luxe, hi va trobar unes quantes capses buides de Billys Pan Pizza.

Tot allò era totalment desproporcionat. La Lisbeth havia robat uns quants milers de milions i s’havia comprat un pis on hauria pogut allotjar tota la cort reial sencera. Però només feia servir quatre habitacions que havia moblat. Les altres divuit estaven totes buides.

En Mikael va acabar el seu tomb a l’estudi. En tot el pis, no hi havia ni una sola planta. Res de quadres a les parets, ni tan sols pòsters. No hi havia catifes ni tapets. Enlloc no va trobar cap enciamera decorativa, cap espalmatòria o cap objecte de record que escalfés l’atmosfera o que ella volgués guardar per raons sentimentals.

En Mikael va sentir que el cor se li encongia. Volia trobar la Lisbeth Salander a qualsevol preu i estrènyer-la entre els seus braços.

Si ho provava, segur que el queixalaria.

Malparit de Zalaixenko!

Després es va asseure davant la taula i va obrir l’arxivador amb l’informe d’en Björck de 1991. No el va llegir tot, se’l va mirar en diagonal i va intentar resumir-lo.

Va obrir l’ordinador PowerBook amb la pantalla de 17 polzades, el disc dur de 200 Go i 1.000 Mo de RAM. Buit. Havia fet neteja. Allò no augurava res de bo.

Va obrir els calaixos de la taula i va trobar immediatament un Colt 1911 Government single action de 9 mil·límetres i un carregador ple de set cartutxos. Era la pistola que la Lisbeth Salander havia pres al periodista Per-Åke Sandström, però això en Mikael ho ignorava totalment. Encara no havia arribat a la lletra S de la llista de clients de les prostitutes.

Tot seguit va trobar un CD que portava una etiqueta amb el nom d’en Bjurman.

El va ficar al seu iBook i, esgarrifat, va contemplar el contingut de la pel·lícula.

Va restar immòbil, en estat de xoc, veient com maltractaven, violaven i gairebé assassinaven la Lisbeth Salander. Era ben clar que la pel·lícula s’havia filmat amb una càmera amagada. No va mirar tot el film, però va anar passant d’una seqüència a l’altra, i cadascuna superava l’anterior en horror.

Bjurman.

El tutor de la Lisbeth Salander l’havia violada i ella tenia un testimoniatge d’aquell fet amb tot luxe de detalls. Una datació digital revelava que la pel·lícula s’havia filmat dos anys abans. Va ser abans que ell la conegués. Unes quantes peces del puzle van encaixar tot d’una.

En Björck i en Bjurman amb en Zalaixenko als anys setanta.

En Zalaixenko i la Lisbeth Salander i un còctel Molotov artesanal en un bric de llet a principis dels anys noranta.

Després en Bjurman de bell nou, ara convertit en el seu tutor després d’en Holger Palmgren. El cercle s’havia tancat. Aquell tipus havia agredit la seva protegida. L’havia considerat com una noia mentalment malalta i indefensa, però la Lisbeth no ho era, d’indefensa. Era la noia que a dotze anys havia emprès la lluita contra un assassí professional retirat del GRO, a qui va convertir en un home disminuït per a tota la vida.

La Lisbeth Salander era la dona que no estimava els homes que no estimaven les dones.

Va pensar en l’època en què va aprendre a conèixer-la a Hedestad. Devia ser uns quants mesos després de la violació. No recordava que hagués fet ni la més petita al·lusió a aquell fet. En abstracte, no li havia revelat gran cosa sobre si mateixa. En Mikael no podia ni tan sols imaginar el que ella havia fet a en Bjurman, però no l’havia mort. Estranyament. Si no, en Bjurman ja hauria mort dos anys abans. Segur que devia instaurar un mitjà de control sobre ell i amb un objectiu que no arribava a imaginar. Tot seguit, en Mikael va adonar-se que tenia davant seu, sobre la taula, l’instrument de control. El CD. Mentre ella el tingués, en Bjurman era el seu esclau impotent. I en Bjurman s’havia girat cap al qui creia que era un aliat. En Zalaixenko. El pitjor enemic de la Lisbeth. El seu pare.

Després es van encadenar diversos fets. En Bjurman va ser assassinat, i a continuació en Dag Svensson i la Mia Bergman.

Però com…? Què era el que havia pogut transformar en Dag Svensson en una amenaça?

I tot d’una en Mikael va comprendre el que forçosament havia passat a Enskede.

Un instant després, en Mikael va descobrir el bocí de paper que hi havia a terra, al peu de la finestra. La Lisbeth n’havia imprès una pàgina, l’havia estripat i l’havia llençat a terra. Va llegir el paper. El que havia imprès era una edició web de l’Aftonbladet relatiu al segrest de la Miriam Wu.

En Mikael no sabia quin paper havia tingut la Miriam Wu en aquell drama —fins i tot si n’hi havia tingut algun—, però en tot cas ella havia estat una de les rares amigues de la Lisbeth. Potser la seva única amiga. La Lisbeth li havia donat el seu antic piset. Ara es trobava greument ferida a l’hospital.

En Niedermann i en Zalaixenko.

Primer la seva mare. Després la Miriam Wu. La Lisbeth devia estar boja d’odi.

Aquells paios l’havien fet sortir de polleguera. I ara ella se n’havia anat a empaitar-los.

Cap al migdia, en Dragan Armansky va rebre una trucada del centre de reeducació d’Ersta. S’esperava una trucada d’en Holger Palmgren força abans i ell mateix havia evitat de posar-s’hi en contacte. Temia de veure’s obligat a anunciar-li que la Lisbeth Salander era forçosament culpable. Ara, en canvi, tenia com a mínim la possibilitat de dir-li que hi havia dubtes raonables sobre la seva culpabilitat.

—En quin punt estàs? —li va preguntar en Palmgren saltant-se les frases protocol·làries de salutació.

—De què? —va dir l’Armarisky.

—De la teva investigació sobre la Salander.

—I què et fa creure que ho estic investigant?

—No em facis perdre el temps.

L’Armansky va sospirar.

—Tens raó —va dir-li.

—Vull que em vinguis a veure —va dir en Palmgren.

—D’acord. Puc venir aquest cap de setmana.

—No, no. Vull que vinguis aquest vespre. Hem de parlar de moltes coses.

En Mikael va fer cafè i es va preparar llesques de pa amb mantega a la cuina de la Lisbeth. En algun lloc, esperava sentir tot d’una les seves claus al pany. Però aquella esperança era inútil, esclar. El disc dur buidat en el seu PowerBook indicava que havia abandonat de debò el seu amagatall. Havia trobat l’adreça massa tard.

A dos quarts de tres encara seia darrere la taula de la Lisbeth. Havia llegit tres vegades l’informe del simulacre d’investigació d’en Björck, formulat com una memòria per a un superior sense nom. La recomanació era ben simple: trobar un psiquiatre cooperatiu que pogués internar la Salander en un hospital psiquiàtric per a uns quants anys. Al capdavall, la noia estava pertorbada, i el seu comportament ho indicava amb tota claredat.

En Mikael tenia la intenció de dedicar-se amb tot l’interès del món a en Björck i en Teleborian en un futur pròxim. Aquella idea li venia molt de gust. El mòbil va sonar i va interrompre el fil dels seus pensaments.

—Hola, una altra vegada. Sóc la Malou. Em sembla que tinc alguna cosa.

—Què?

—No hi ha cap Ronald Niedermann en cap registre civil de Suècia. No existeix tampoc en la guia telefònica, ni en la llista de contribuents, ni en les matriculacions de cotxes, ni enlloc.

—Sí.

—Però escolta això. El 1998, una societat anònima es va registrar oficialment i el nom va quedar protegit dins la direcció de Patents. S’anomena KAB Import SA i té una adreça postal de Göteborg. Es dedica a la importació de material electrònic. El president es diu Karl Axel Bodin, és a dir KAB, nascut el 1941.

—No em sona de res, tot això.

—A mi tampoc. La resta de la direcció està integrada per un interventor que pertany a unes quantes dotzenes de societats per a les quals efectua balanços. Sembla que és un d’aquests comptables que treballen per a diverses petites empreses alhora. Però aquesta ha quedat congelada pràcticament des de bon començament.

—Sí.

—El tercer membre de la direcció és un tal R. Niedermann. Hi figura un any de naixement, però sense cap número d’identitat. Per tant, no està registrat a Suècia. Va néixer el 18 de gener de 1980 i se’l cita com a representant de la societat en el mercat alemany.

—Perfecte, Malou. Perfecte. ¿No tenim cap altra adreça que la de l’apartat de correus?

—No, però he localitzat en Karl Axel Bodin. Està domiciliat a l’oest de Suècia, i té com a adreça l’apartat núm. 612 de Gosseberga. Ho he comprovat, fa tota la pinta de ser una finca agrícola propera a Nossebro, al nord-est de Göteborg.

—Què en sabem, d’aquest home?

—Va declarar unes rendes de 260.000 corones ara fa dos anys. No hi ha antecedents del nostre amic a la policia. Té una llicència d’armes per a una carrabina de caça de l’ant i per a un fusell de perdigons. Té dos cotxes, un Ford i un Saab, tots dos de models antics. Res a la inspecció d’hisenda. És solter i s’anomena a si mateix agricultor.

—Un home anònim sense històries amb la justícia.

En Mikael va reflexionar uns quants segons. Havia de triar.

—Una altra cosa. En Dragan Armansky, de Milton Security, ha trucat diverses vegades demanant per tu.

—D’acord. Gràcies, Malou. Ja li trucaré.

—Mikael… tot va bé?

—No, no tot va bé. Ja et tornaré a trucar.

Sabia que no actuava com hauria hagut de fer-ho. Com a bon ciutadà, ara hauria d’agafar el telèfon i trucar a en Bublanski. Però si ho feia, o bé es veuria obligat a explicar la veritat sobre la Lisbeth Salander, o bé es trobaria enmig d’una situació embolicada entre mitges mentides i racons ocults. Però aquell no era el problema.

La Lisbeth Salander se n’havia anat a empaitar en Niedermann i en Zalaixenko.

En Mikael no sabia on era, però si la Malou havia pogut trobar l’apartat de correus núm. 612 de Gosseberga, també podia fer-ho la Lisbeth Salander. Així, doncs, hi havia una probabilitat molt gran que estigués de camí cap a Gosseberga. Era la propera etapa lògica.

Si en Mikael trucava a la policia i explicava on s’amagava en Niedermann, es veuria obligat a explicar que la Lisbeth Salander probablement hi estava anant en aquells moments. Estava buscada per tres crims i per ús d’armes a Stallarholmen.

Això significaria que la força d’intervenció nacional o vés a saber quin comando del mateix estil s’afanyarien a interceptar-la.

I la Lisbeth Salander s’hi resistiria probablement amb la màxima violència.

En Mikael va agafar un paper i un bolígraf, i va fer una llista del que no podia o no volia explicar a la policia.

Per començar, va escriure L’adreça.

La Lisbeth s’havia escarrassat molt a procurar-se una adreça secreta. Allí tenia la seva vida i els seus secrets. No tenia cap intenció de trair-la.

Després va escriure Bjurman, seguit d’un signe d’interrogació.

Va mirar de reüll el CD de sobre la taula, al seu davant. En Bjurman havia violat la Lisbeth. Va estar a punt de matar-la i es va aprofitar vergonyosament de la seva posició com a tutor. En aquest sentit, cap mena de dubte. Hauria de ser denunciat com a malparit que era. Llevat que es plantegés un problema ètic. La Lisbeth no l’havia denunciat. ¿Potser tenia por de veure’s entregada als mitjans de comunicació a través d’una investigació policial, els detalls més íntims de la qual s’escamparien al cap de poques hores? No l’hi perdonaria mai. El CD constituïa una prova i alguns extractes farien força efecte a les capçaleres dels diaris.

Va reflexionar un moment i va dir-se finalment que corresponia a la Lisbeth decidir com volia actuar. Però si ell havia sabut trobar el seu pis, la policia acabaria fent el mateix tard o d’hora. De manera que va ficar el CD en una funda que va guardar a la bossa.

Tot seguit, va escriure L’informe d’en Björck. L’informe de 1991 havia estat classificat com a secret d’Estat. Ho aclaria tot sobre el que realment havia succeït.

Citava en Zalaixenko i explicava el paper d’en Björck, i amb la llista dels clients de les prostitutes de l’ordinador d’en Dag Svensson, en Björck passaria unes hores difícils enfront d’en Bublanski. Gràcies a la correspondència, en Peter Teleborian també es trobava enmig d’aquell merder.

L’arxivador enviaria la policia cap a Gosseberga… però en Mikael tindria almenys unes quantes hores d’avantatge.

Per acabar, va arrencar el Word i va escriure punt per punt tots els fets importants que havia descobert en el transcurs de les darreres vint-i-quatre hores gràcies a les seves converses amb en Björck i amb Palmgren, i als documents que havia trobat a casa de la Lisbeth. Aquella feina va ocupar-lo ben bé una hora. Va enregistrar el document en un CD amb la seva pròpia investigació.

Es va preguntar si havia de donar senyals de vida a en Dragan Armansky però va decidir deixar-ho córrer. Ja tenia prou coses a fer…

En Mikael es va deturar a la redacció de Millennium i es va tancar amb l’Erika Berger.

—Es diu Zalaixenko —va dir en Mikael sense ni tan sols saludar-la—. Va desertar el 1976 i va obtenir un permís de residència a Suècia i un salari pagat per la Säpo. Després de la caiguda de l’URSS, es va convertir en gàngster a temps complet, com tants d’altres, i es dedica al tràfic de dones, d’armes i de drogues.

L’Erika Berger va deixar el bolígraf sobre la taula.

—OK. Què ho deu fer que no em sorprengui de veure el KGB en aquesta història?

—No és el KGB. És el GRO. El servei d’informació militar.

—Així doncs, és un cas greu. En Mikael va fer que sí amb el cap.

—Vols dir que va ser ell qui va matar en Dag i la Mia?

—No personalment. Va enviar-hi algú. Aquest Ronald Niedermann que la Malou ha trobat.

—Pots demostrar-ho?

—Grosso modo. Queden algunes zones fosques. Però en Bjurman va ser assassinat perquè va demanar ajuda a en Zalaixenko per ocupar-se de la Lisbeth.

En Mikael va explicar el que havia vist en la pel·lícula que la Lisbeth conservava al calaix de la seva taula.

—En Zalaixenko és el seu pare. En Bjurman va treballar formalment per a la Säpo a mitjan anys setanta, era dels que van acollir en Zalaixenko quan va abandonar el vaixell. Després va fer d’advocat i d’espavilat a temps complet, i feia serveis a un grup restringit al si de la Säpo. Sembla que hi ha un cercle molt petit de persones que es reuneix de tant en tant en una sauna per dirigir el món i conservar el secret sobre en Zalaixenko. D’altra banda, crec que la Säpo mai no ha sentit a parlar d’aquest malparit. La Lisbeth amenaçava de revelar el secret. Conclusió, la van tancar en un hospital psiquiàtric.

—No pot ser veritat.

—Sí —va dir en Mikael—. D’acord, és una noia bastant especial, i la Lisbeth no és fàcil d’administrar ni aleshores ni ara… però des dels dotze anys representa una amenaça per a la seguretat de la nació.

Va fer-li un ràpid resum de la història.

—Tot plegat costa molt de digerir —va dir l’Erika—. I en Dag i la Mia…

—Els van matar perquè en Dag va trobar el lligam entre en Bjurman i en Zalaixenko.

—I ara què passarà? ¿No hauríem d’explicar tot això a la policia?

—Algunes parts, sí, però no pas tot. He reunit tota la informació essencial en aquest CD, que és com una mena de còpia de seguretat per si de cas… La Lisbeth se n’ha anat a la recerca d’en Zalaixenko. Jo miraré de trobar-la. No s’ha de filtrar res del que hi ha en aquest CD.

—Mikael… això no m’agrada gens. No podem retenir informació en una investigació sobre crims.

—No retindrem res. Tinc la intenció de trucar a en Bublanski. Però crec que la Lisbeth va cap a Gosseberga. La busquen per un triple assassinat i, si truco a la policia, segur que hi enviaran les forces d’intervenció amb armes de gran calibre, i hi ha moltes possibilitats que ella s’hi vulgui resistir. I llavors pot passar de tot.

Es va aturar i va somriure sense alegria.

—Convé que mantinguem la policia a distància, encara que només sigui per evitar que les forces d’intervenció s’arrisquin a perdre-hi algunes plomes. Primer cal que jo trobi la Lisbeth.

L’Erika Berger va fer un posat escèptic.

—No penso revelar els secrets de la Lisbeth. Només cal que en Bublanski els trobi tot solet. Vull que em facis un favor. Aquest arxivador conté l’informe d’en Björck de 1991 i una correspondència entre en Björck i en Teleborian. Voldria que en fessis una còpia i l’enviessis per missatger a en Bublanski o a la Modig. Per la meva banda, agafaré el tren cap a Göteborg d’aquí a vint minuts.

—Mikael…

—Ja ho sé. Però tinc la intenció de trobar-me en el bàndol de la Lisbeth durant la batalla.

L’Erika Berger va estrènyer els llavis i no va dir res. Després va fer que sí amb el cap. En Mikael se’n va anar cap a la porta.

—Sigues prudent —va dir l’Erika quan ell ja havia desaparegut.

Va dir-se que hauria hagut de marxar amb ell. Era l’única cosa raonable. Però encara no havia explicat que estava a punt de plegar de Millennium i que tot s’havia acabat, passés el que passés. Va agafar l’arxivador i se’n va anar a fotocopiar els documents.

L’apartat de correus es trobava en una oficina de correus d’un centre comercial.

La Lisbeth no coneixia Göteborg i no sabia exactament on era, però havia localitzat l’oficina i s’havia instal·lat en una cafeteria des d’on veia l’apartat a través d’una petita escletxa entre uns pòsters publicitaris per a un Nou Servei de Correus Suec penjats d’uns fils.

La Irene Nasser anava maquillada més discretament que la Lisbeth Salander. Duia un collaret ridícul i llegia Crim i càstig, que havia trobat en un llibreter de vell uns quants carrers més al nord. No s’hi matava gaire i anava girant regularment les pàgines. Havia començat la seva vigilància cap a migdia i ignorava completament a quina hora solien buidar l’apartat normalment, si era cada dia o potser cada quinze dies, si aquell dia ja l’havien buidat o encara vindria algú. Però era la seva única pista i va anar bevent cafès amb llet mentre s’esperava.

Ja estava ensopida, amb els ulls ben oberts, quan tot d’una va veure que obrien l’apartat. Va mirar l’hora. Eren tres quarts de dues. Una xamba immensa.

La Lisbeth es va aixecar vivament i es va acostar al vidre. Des de l’altre costat, va veure un home amb una caçadora negra de cuiro que sortia de la zona dels apartats. Va atrapar-lo pel carrer. Era un jove prim d’una vintena d’anys. Va girar a la cantonada i va obrir la porta d’un Renault que tenia allí aparcat. La Lisbeth va memoritzar el número de la matrícula i es va precipitar cap al Corolla que havia estacionat cent metres més avall del mateix carrer. Es va col·locar darrere d’ell quan va girar a Linnégatan. Va seguir-lo fins a l’Avenyn i després en la pujada cap a Nordstan.

En Mikael Blomkvist va tenir el temps just d’agafar l’X2000 de les 5 i 10 de la tarda. Va comprar el bitllet a dalt del tren pagant amb la seva targeta de crèdit i després es va anar a instal·lar al vagó restaurant i va encomanar sopar.

Una angoixa obsessiva li retorçava el ventre. Si temia arribar massa tard, també mantenia l’esperança que la Lisbeth Salander li truqués, però al mateix temps sabia que no ho faria pas.

Ella havia intentat matar en Zalaixenko el 1991. Ara aquest s’hi havia tornat, uns quants anys més tard.

En Holger Palmgren havia fet una anàlisi correcta de la Lisbeth Salander. Havia adquirit una experiència pràctica sòlida sobre la inutilitat de parlar amb les autoritats.

En Mikael va fer un cop d’ull a la bossa del seu ordinador. S’havia endut el Colt que havia trobat al calaix de la Lisbeth. No sabia ben bé per què s’havia emportat l’arma, però el seu instint li deia que no l’havia de deixar al pis. Reconeixia que no era un raonament gaire lògic.

El tren passava pel pont d’Ärsta quan va obrir el mòbil i va trucar a en Bublanski.

—Què vols? —va preguntar-li en Bublanski irritat.

—Enllestir —va dir en Mikael.

—Enllestir què?

—Tot aquest merder. Vols saber qui va matar en Dag i la Mia Bergman?

—Si en tens notícies, m’agradaria saber-les.

—L’assassí es diu Ronald Niedermann. És aquell gegant ros que va combatre amb en Paolo Roberto. És un ciutadà alemany. Té trenta-cinc anys i treballa per a un bandarra que es diu Aleksandr Zalaixenko, també conegut amb el nom de Zala.

En Bublanski va restar sense dir res una bona estona. Després va sospirar sorollosament. En Mikael va sentir un soroll de paper i després el clic d’un bolígraf.

—I n’estàs ben segur, de tot això?

—Sí.

—Molt bé, on es troben en Niedermann i aquest Zalaixenko?

—Encara no ho sé. Però així que els trobi, t’ho diré. D’aquí a un moment, l’Erika Berger et farà arribar un informe de la policia de 1991. Quan n’hagi fet una fotocòpia. Hi trobaràs tota mena d’informació sobre en Zalaixenko i la Lisbeth Salander.

—Com?

—En Zalaixenko és el pare de la Lisbeth. És un agent secret rus dissident de la guerra freda, un assassí.

—Un agent secret rus! —va repetir en Bublanski, amb la veu tota plena de dubtes.

—Un petit clan de la Säpo l’ha encobert i ha ocultat tots els seus crims.

En Mikael va sentir com en Bublanski agafava una cadira per asseure’s.

—Crec que val més que passis per aquí a fer una declaració en regla.

—Em sap greu. No tinc temps.

—Perdó?

—En aquest moments no sóc a Estocolm. Però ja t’avisaré així que hagi trobat en Zalaixenko.

—Blomkvist… No cal que demostris no sé què. Jo també dubto de la culpabilitat de la Salander.

—¿Puc recordar-te que no sóc més que un simple investigador privat que no coneix de res el treball de la policia?

Sabia que era pueril, però va tallar la conversa sense miraments. Tot seguit va trucar a l’Annika Giannini.

—Hola, germaneta.

—Hola. Que hi ha novetats?

—Podríem dir que sí. Demà segur que necessitaré un bon advocat.

Ella va sospirar.

—Quina una n’has fet?

—Res de greu encara, però podria ser detingut per obstaculitzar una investigació de la policia o alguna cosa semblant. Però no et truco per això, ara. No em podràs defensar.

—Per què?

—Perquè vull que t’encarreguis de la defensa de la Lisbeth Salander i no ens pots defensar tots dos.

En Mikael va explicar breument de què anava la cosa. L’Annika Giannini va guardar un silenci funest.

—I tu tens documents per apuntalar tot això… —va acabar dient.

—Sí.

—Hi he de pensar. La Lisbeth necessita un advocat expert en tribunals…

—Tu seràs perfecta.

—Mikael…

—Digue’m, gemaneta, ¿oi que eres tu que estaves tan queixosa perquè no et vaig demanar ajuda quan en necessitava?

En acabat de la conversa, en Mikael va reflexionar un moment. Després va agafar el telèfon i va trucar a en Holger Palmgren. No tenia cap raó particular per fer-ho, però creia que aquell home vell, tancat en un centre de reeducació, havia d’estar informat malgrat tot de les pistes que en Mikael seguia i de la seva esperança que la història s’acabés en les properes hores.

El problema era, evidentment, que la Lisbeth Salander també seguia pistes.

La Lisbeth Salander es va inclinar per agafar una poma de la motxilla, sense perdre de vista la granja. Estava ajaguda a la vora d’un bosquet, sobre la catifa del terra del Corolla com a protecció. S’havia canviat i portava uns pantalons verds d’una roba gruixuda amb butxaques sobre les cames, un jersei també gruixut i una caçadora folrada, curteta i càlida.

El lloc anomenat Gosseberga estava situat a uns quatre-cents metres de la carretera local i estava format per dos grups d’edificis. El principal es trobava a uns cent vint metres davant d’ella. Era una casa de fusta normal, pintada de blanc i amb una planta alta. Hi havia un cobert i un estable setanta metres més lluny. El portal de l’estable enquadrava la part del davant d’un cotxe blanc. Ella s’hi hauria jugat qualsevol cosa que era un Volvo, però la distància era massa gran perquè en pogués estar del tot segura.

A la dreta, entre ella i la casa habitada, s’estenia un camp al llarg d’una mica més de dos-cents metres fins a una petita bassa. El camí d’accés tallava el camp en dues meitats i desapareixia en una zona emboscada en direcció cap a la carretera.

A l’entrada de la propietat hi havia un altre edifici que semblava ben bé un petit mas abandonat; les finestres estaven tapades amb teixits clars. Al nord d’aquest darrer edifici, una zona boscosa feia de pantalla pel costat del veí més pròxim, un grup de cases situat prop de sis-cents metres més lluny. Així, doncs, la granja del davant estava relativament aïllada.

Es trobava a prop del llac Anten, en un paisatge ondulat on els camps es veien interromputs per poblets i zones de bosc espès. El mapa de carreteres no donava cap informació detallada sobre aquell sector, però ella havia seguit el Renault negre de Göteborg per la E20 i havia girat a Alingsås cap a l’oest i Sollebrunn.

Aproximadament al cap de tres quarts d’hora, el cotxe s’havia desviat tot d’una cap a una pista forestal amb un rètol que indicava Gosseberga. Havia aparcat darrere una granja en un bosquet a un centenar de metres al nord del trencall i a continuació havia vingut caminant.

Mai no havia sentit a parlar de Gosseberga, però segons semblava, el nom s’aplicava a la casa habitada i a l’estable del seu davant. Havia passat per davant de la bústia instal·lada a la vora de la carretera. La placa indicava 612 - K. A. Bodin. El nom no li evocava res.

Va descriure un semicercle al voltant de l’edifici per escollir el seu punt d’observació amb tota cura. Tenia el sol de la tarda a l’esquena. D’ençà de la seva arribada cap a dos quarts de quatre, només havia passat pràcticament una sola cosa. A les quatre, el conductor del Renault havia sortit de la casa. A la porta, havia intercanviat quatre paraules amb una persona que no havia pogut veure. Després se n’havia anat al volant del cotxe i no havia tornat. Pel que fa a la resta, res no s’havia bellugat a la granja. Va esperar pacientment i va contemplar l’edifici a través d’uns petits prismàtics Minolta d’un augment 8.

Tot empipat, en Mikael Blomkvist va anar teclejant amb els dits sobre la taula en el vagó restaurant. L’X2000 s’havia immobilitzat a Katrineholm. Segons els altaveus, el tren estava parat aviat faria una hora per un misteriós problema tècnic que calia reparar. La companyia demanava excuses pel retard.

Va fer un sospir de decepció i se’n va anar a buscar un altre cafè. Un quart més tard, el tren va engegar de nou amb un sotrac. Va mirar l’hora. Eren les vuit del vespre.

Hauria hagut d’agafar l’avió o llogar un cotxe.

La sensació de fer massa tard era cada vegada més gran.

Cap a les sis de la tarda, algú va encendre un llum a la planta baixa i, poc després, un llum exterior es va il·luminar damunt el portal. La Lisbeth va percebre ombres allí on semblava haver-hi la cuina, a la dreta de la porta d’entrada, però no va aconseguir distingir-hi cap rostre.

Tot de sobte, la porta es va obrir i el gegant ros anomenat Ronald Niedermann va sortir. Portava uns pantalons foscos i un jersei de coll alt cenyit que li accentuava els músculs. La Lisbeth va moure el cap per a si mateixa. Per fi una confirmació que havia arribat al lloc correcte. Va constatar un cop més que en Niedermann estava molt ben fet. Però era de carn i ossos com tots els humans, per molt malament que s’ho haguessin passat en Paolo Roberto i la Miriam Wu. En Niedermann va fer la volta a la casa i va desaparèixer cap al cotxe de l’estable durant uns minuts. Va tornar amb un sarró a la mà i va entrar novament a la casa.

Pocs minuts després, va tornar a sortir, aquest cop acompanyat d’un home d’una certa edat, baixet i prim, que coixejava i s’aguantava en un bastó. Era massa fosc perquè la Lisbeth pogués distingir els trets de la seva cara, però va sentir un fred glacial al clatell.

Daaaddyy, I am heeeeree…

Va observar com en Zalaixenko i en Niedermann feien un tros del camí d’accés.

Es van aturar al cobert, on en Niedermann va agafar uns quants tions. Després van tornar cap a la casa i van tancar la porta.

La Lisbeth Salander va restar immòbil durant uns quants minuts després que ells haguessin tornat a entrar. Tot seguit va deixar els prismàtics i es va enretirar una dotzena de metres endarrere fins a quedar completament amagada pels arbres. Va obrir la motxilla i en va treure un termos, es va abocar cafè i es va ficar un terròs de sucre a la boca que va començar a xuclar. Va menjar un entrepà de formatge embolicat amb plàstic que havia comprat abans en una estació de servei de la carretera de Göteborg. Va reflexionar.

Acabat el refrigeri, va treure de la motxilla la P-83 Wanad d’en Benny Nieminen.

Va retirar-ne el carregador i va comprovar que res no bloquegés ni el forat ni el canó. Va fer com si disparés. Duia sis cartutxos Makarov de calibre 9 mil·límetres al carregador. Amb allò n’hi havia d’haver prou. Va tornar el carregador al seu lloc i va ficar-hi un cartutx. Va posar el fiador i es va col·locar l’arma a la butxaca dreta de la caçadora.

La Lisbeth va començar l’ofensiva en direcció a l’edifici mitjançant un moviment circular a través del bosc. Havia recorregut uns tres-cents cinquanta metres quan es va aturar tot de sobte al mig del pas.

En el marge del seu exemplar de l’Aritmètica, Pierre de Fermat havia gargotejat: He descobert una demostració meravellosa. L’estretor del marge no la pot contenir.

El quadrat s’havia transformat en cub (x3 + y3 = z3), i els matemàtics s’havien passat segles intentant resoldre l’enigma de Fermat. Per arribar-hi finalment, a les acaballes del segle XX, Andrew Wiles s’hi havia barallat durant deu anys, utilitzant els programes informàtics més competitius del món.

I, de cop i volta, ella ho va comprendre. La resposta era d’una senzillesa que desarmava totalment. Un joc de xifres que s’arrengleraven i tot d’una encaixaven en una fórmula simple que més que res calia considerar com un jeroglífic.

Fermat no disposava pas de cap ordinador, i la solució de l’Andrew Wiles es basava en unes matemàtiques que encara no havien estat inventades quan Fermat havia formulat el seu teorema. Fermat mai no hauria pogut produir la prova que l’Andrew Wiles havia presentat. Per tant, la solució de Fermat era evidentment tota una altra.

Va quedar-ne tan sorpresa que es va haver d’asseure damunt d’una soca. Va mirar recte al seu davant mentre verificava l’equació.

És això el que volia dir. No és gens estrany que els matemàtics s’hi estiressin els cabells.

Després se li va escapar el riure.

Un filòsof hauria tingut més opcions de resoldre aquest enigma. Li hauria agradat conèixer en Fermat. Era un cony de llengut.

Un moment més tard, es va aixecar i va continuar la seva ofensiva a través del bosc. En ser-hi més a prop, li va quedar l’estable entre ella i la casa.





Capítol 31


Dijous, 7 d’abril

La Lisbeth Salander va entrar a l’estable per una porta que donava a un antic regueró de purins. No hi havia animals a la granja. Va mirar al voltant per assegurar-se que hi havia tres cotxes, no més —el Volvo blanc d’Auto-Expert, un vell Ford i un Saab una mica més nou. Més al fons, hi havia un rascle rovellat i altres màquines de l’època en què la granja havia estat en actiu.

Va fer una mica de temps a la penombra de l’estable i va observar la casa. Ja era de nit i havien encès els llums de totes les habitacions de la planta baixa. No veia que es mogués res, però li feia l’efecte de distingir la claror bellugadissa d’un aparell de televisió. Va fer un cop d’ull al rellotge. Eren dos quarts de vuit. L’hora de les notícies.

La intrigava que en Zalaixenko hagués optat per instal·lar-se en una casa tan aïllada. Allò no semblava propi de l’home que ella havia conegut tants anys abans.

No s’hauria esperat trobar-lo de pagès en una petita granja tota pintada de blanc, sinó més aviat en alguna caseta de barriada anònima o en una casa d’estiueig a l’estranger. Al llarg de la seva vida, devia haver-se fet altres enemics, a més de la Lisbeth Salander. Estava neguitosa davant el fet que l’indret semblés tan poc protegit. Així i tot, segur que dins la casa devia haver-hi armes.

Després d’una llarga vacil·lació, es va esquitllar fora de l’estable en ple crepuscle. Va travessar el pati amb pas àgil i es va aturar amb l’esquena repenjada a la façana. Li van arribar algunes febles notes musicals. Sense fer soroll, va vorejar la casa i va intentar mirar per les finestres, però estaven situades massa enlaire.

Instintivament, a la Lisbeth no li agradava aquella situació de partida. Tota la primera part de la seva vida, havia viscut en el terror perpetu d’aquell home dins de casa seva. L’altra meitat, després d’haver fracassat en l’intent de matar-lo, havia esperat que reaparegués tard o d’hora en la seva vida. Aquell cop no volia cometre cap error. Per molt que en Zalaixenko fos un vell malalt, era també un assassí molt bregat que havia sobreviscut a més d’una batalla.

D’altra banda, calia que tingués en compte en Ronald Niedermann.

Hauria preferit sorprendre en Zalaixenko a fora, a l’aire lliure, en alguna part del pati on seria vulnerable. No tenia cap ganes de parlar amb ell, i li hauria agradat tenir un fusell amb alça telescòpica. Però no en tenia cap i a aquell home li costava caminar, raó per la qual no sortia fora de la casa. L’única visió que n’havia tingut havia estat durant els minuts en què havia anat al cobert de fusta, i no era lògic esperar que ara li vingués de gust de fer una passejada nocturna. Allò volia dir que, si ella volia esperar una ocasió més propícia, calia que es retirés i que passés la nit al bosc. No tenia sac de dormir i, encara que el capvespre fos tebi, la nit seria freda. Ara que el tenia per fi a l’abast, no es volia arriscar que se li escapés una altra vegada. Va pensar en la Miriam Wu i en la seva mare.

La Lisbeth es va mossegar el llavi inferior. Havia d’entrar a la casa, que era la pitjor alternativa. Podia evidentment trucar a la porta i buidar una part del carregador així que l’obrissin, i tot seguit entrar per trobar l’altre malparit. Però allò significaria que el que hi hagués a dins estigués previngut i probablement armat.

Anàlisi de les conseqüències. Quines altres possibilitats?

Tot d’una, va percebre el perfil d’en Niedermann quan va passar davant d’una finestra, a només uns quants metres d’on ella es trobava. Mirava per damunt de la seva espatlla cap a l’habitació i estava enraonant amb algú.

Tots dos són a l’habitació de l’esquerra de l’entrada.

La Lisbeth es va decidir. Va treure la pistola de la caçadora, va retirar-ne el fiador i va pujar sense fer soroll per l’escaleta de l’entrada. Tenia l’arma a la mà esquerra en el moment en què es va repenjar en el pom de la porta amb una lentitud infinita. No estava tancada amb clau. Va arrufar les celles i va dubtar. Hi havia dobles panys de seguretat a la porta.

En Zalaixenko no hauria deixat la porta oberta. Se li va posar la pell de gallina al clatell. Allò no era normal.

L’entrada estava submergida en la foscor. A la dreta, va percebre una escala que pujava al pis de dalt. Hi havia dues portes. Una al davant i una altra a l’esquerra. Podia veure la claror que es filtrava per una escletxa de sobre la porta.

Va quedar-se immòbil i va escoltar. Després va sentir una veu i com s’arrossegava una cadira a la peça de l’esquerra.

Va fer dues gambades, va obrir la porta i va apuntar l’arma a… l’habitació era buida.

Va sentir un fregadís de roba al seu darrere i es va girar com un rèptil. En el mateix segon en què intentava veure què era, l’enorme puny d’en Ronald Niedermann es va tancar com una anella de ferro al voltant del seu coll i l’altre li va agafar la mà que sostenia l’arma. Va aferrar-la pel clatell i la va aixecar enlaire com si fos una nina.

Durant l’espai d’un segon, va agitar les cames en el buit. Després es va girar i va donar una puntada de peu en direcció a l’entrecuix d’en Niedermann. No el va encertar, i només va colpejar-lo al maluc. Va ser com donar un cop de peu al tronc d’un arbre. Tot es va tornar negre davant els seus ulls quan li va anar estrenyent la mà al voltant del coll i va notar que perdia l’arma.

Merda.

Després en Ronald Niedermann la va llançar dins l’habitació. Va aterrar brutalment sobre un sofà i va acabar lliscant per terra. Va sentir que la sang li tornava al cap i, encara atordida, va posar-se dreta. Va veure un feixuc cendrer triangular de vidre massís sobre una taula, el va agafar i el va llançar tot girant-se.

En Niedermann va interceptar el seu braç al vol. Llavors ella es va ficar la mà que tenia lliure a la butxaca esquerra dels pantalons, en va treure la porra elèctrica, es va girar i la va enfonsar directament a l’entrecuix d’en Niedermann.

Ella mateixa va poder sentir la descàrrega elèctrica que li era transmesa a través del braç amb què l’agafava en Niedermann. Va esperar que l’home s’esfondrés de dolor. En comptes d’això, se la va mirar amb una expressió desconcertada. Els ulls de la Lisbeth Salander es van esbatanar d’estupor. Era evident que aquell home sentia en aquells moments una espècie de contrarietat, però globalment ignorava el dolor. Aquest paio no és normal.

En Niedermann es va inclinar i li va prendre la porra, que va examinar, sempre amb aquell posat desconcertat. Després li va clavar una bufetada amb el palmell de la mà. Va ser com si li hagués pegat amb una maça. Va caure a terra davant del sofà. Tot seguit va aixecar els ulls i es va trobar amb els d’en Ronald Niedermann.

Se la va mirar amb curiositat, una mica com si es preguntés quin seria el seu proper moviment. Com un gat que es prepara per jugar amb la seva presa.

A continuació ella va endevinar un moviment en l’escletxa d’una porta de més enllà, dins l’habitació. Va girar el cap.

L’home va entrar lentament a la zona il·luminada per la claror.

Es repenjava en un bastó anglès i ella va poder veure que una cama s’acabava en una pròtesi.

La seva mà esquerra era una bola atrofiada a la qual li mancaven dos dits.

Va aixecar els ulls per mirar-li el rostre. La meitat esquerra era una labor de retalls de cicatrius, conseqüència de les cremades. Gairebé no li quedava orella i no tenia celles. Era ben calb. Ella el recordava com un home viril i atlètic, amb cabells negres ondulats. No feia més d’un metre seixanta-cinc i estava demacrat.

—Hola, pare —va dir amb una veu sense expressió.

L’Aleksandr Zalaixenko va mirar la seva filla també amb molt poca expressió.

En Ronald Niedermann va encendre el llum del sostre. Li va palpar la caçadora per comprovar que no portés cap més arma, i després va posar el fiador de la P-83 Wanad i en va treure el carregador. En Zalaixenko es va arrossegar fins a una butaca i va agafar un comandament a distància.

Els ulls de la Lisbeth van anar a parar a una pantalla de televisió que hi havia al seu darrere. En Zalaixenko va clicar i ella va poder veure tot d’una com apareixia una imatge guspirejant i verda de la zona del darrere de l’estable i del final del camí d’accés. Càmera òptica amb infrarojos. Sabien perfectament que ella s’anava acostant a la casa.

—Ja em començava a preguntar si no gosaries venir —va dir en Zalaixenko—. T’estem vigilant des de les quatre de la tarda. Has disparat gairebé totes les alarmes del voltant de la granja.

—Detectors de moviment —va dir la Lisbeth.

—Dos al camí d’accés i quatre a la zona de la tala de l’altre costat del prat. Has establert el teu lloc de vigilància exactament al mateix indret on vam instal·lar l’alarma. És la millor vista que hi ha sobre la granja. Normalment, els qui s’acosten massa són ants o cabirols i a vegades gent que recull baies. Però és estrany veure algú que s’acosta cap aquí amb una pistola a la mà.

Va guardar silenci un segon.

—¿Et pensaves de debò que en Zalaixenko s’estaria en una caseta de pagès exposat a tota mena de perills?

La Lisbeth es va fer massatge al clatell i va fer el gest d’aixecar-se.

—Queda’t a terra —li va dir en Zalaixenko durament.

En Niedermann va parar de potinejar la pistola de la Lisbeth i se la va mirar a ella amb tota la calma. Va arrufar una cella i li va somriure. La Lisbeth va recordar-se del rostre massacrat d’en Paolo Roberto que havia vist a la televisió i va decidir que allò de quedar-se a terra era una bona idea. Va fer un sospir i es va repenjar al sofà.

En Zalaixenko va allargar la seva mà dreta intacta. En Niedermann va treure una arma que duia als pantalons, va fer córrer la guia i la hi va donar. La Lisbeth va veure que es tractava d’una Sig Sauer, l’arma estàndard de la policia. En Zalaixenko va fer un senyal amb el mentó. Sense cap altra forma de comunicació, en Niedermann es va girar i es va posar una jaqueta. Va abandonar l’habitació i la Lisbeth va sentir com la porta de l’exterior s’obria i després es tancava.

—Només és perquè no et passi pel cap fer alguna bestiesa. El més petit intent d’aixecar-te i t’ompliré de plom.

La Lisbeth es va relaxar. Ell tindria temps de col·locar dues bales, fins i tot tres, abans que ella pogués atrapar-lo, i probablement utilitzava una munició que la faria morir d’hemorràgia en pocs minuts.

—Fas mala cara —va dir en Zalaixenko indicant l’anella que portava a la cella—. Sembles una puta.

La Lisbeth va mirar-lo fixament.

—Però tens els meus ulls —va dir.

—Fa mal, això? —va preguntar ella amb un senyal del cap en direcció a la pròtesi.

En Zalaixenko se la va mirar una bona estona.

—No. Ara ja no.

La Lisbeth va assentir-hi amb el cap.

—Somies matar-me —va dir ell.

Ella no va respondre. I ell va esclafir a riure.

—He pensat en tu durant aquests anys. Gairebé cada vegada que em miro al mirall, penso en tu.

—Hauries hagut de deixar la mare tranquil·la.

En Zalaixenko va riure.

—La teva mare era una puta.

Els ulls de la Lisbeth van tornar-se negres com la tinta.

—No era cap puta. Era caixera d’un petit supermercat i procurava fer-nos viure amb el que guanyava.

En Zalaixenko va riure de nou.

—Val més que te les quedis, les teves fantasies sobre ella. Jo sé que era una puta. I s’ho va manegar de seguida per quedar prenyada i em volia fer casar. Com si jo m’hagués de casar amb una puta!

La Lisbeth no va dir res. Mirava el forat del canó esperant que ell relaxés la seva atenció en algun moment.

—La bomba incendiària, va ser enginyós, allò. Et vaig odiar. Però després tot plegat va deixar de tenir cap importància. No valia la pena gastar tanta energia amb tu. Si tu no haguessis intervingut ara, jo no hauria fet res.

—Collonades. En Bjurman et va contractar perquè passessis comptes amb mi.

—Això no hi té res a veure. Era un acord comercial. Ell necessitava una pel·lícula que tu tens i jo porto un petit negoci.

—I et pensaves que jo et donaria la pel·lícula.

—Sí, estimada filla. Estic convençut que ho hauries fet. No t’imagines fins a quin punt la gent col·labora quan en Ronald els demana qualsevol cosa. Sobretot quan engega una serra mecànica i et serra un peu. En el meu cas, seria a més a més una compensació apropiada… un peu a canvi d’un altre.

La Lisbeth va pensar en la Miriam Wu a mans d’en Ronald Niedermann al magatzem de Nykvarn. En Zalaixenko va menysprear la seva expressió.

—Estigues tranquil·la. No tenim cap intenció d’esbocinar-te.

Se la va mirar.

—En Bjurman, va violar-te realment?

Ella no va respondre.

—Quin cony de mal gust traginava, aquell paio. He llegit al diari que ets una espècie de lesbiana de merda. No em sorprèn. Comprenc que no hi hagi cap paio que et vulgui.

La Lisbeth va continuar sense respondre.

—Potser li hauria de demanar a en Niedermann que et fes una repassada. Fas cara de tenir-ne necessitat.

Va pensar-hi un moment.

—Però en Niedermann no es tira les noies. No, no és pas un pederasta. Simplement, és un home que no carda.

—Doncs aleshores caldrà que em facis la repassada tu mateix —va llançar la Lisbeth per provocar-lo.

Acosta’t. Comet un error.

—Oh, no, i ara. No sóc pervers fins a aquest extrem.

No es van dir res durant una estona.

—Què esperem? —va preguntar la Lisbeth.

—El meu soci torna de seguida. Ha anat només a desplaçar el teu cotxe i a ocupar-se d’una cosa. On és la teva germana?

La Lisbeth va arronsar les espatlles.

—Respon-me.

—No en sé res i, la veritat, se me’n fot completament.

Ell va riure una altra vegada.

—I l’amor entre germanes? La Camilla sempre era la que tenia alguna cosa dins el crani, mentre que tu només eres bona per ser llençada a les escombraries.

La Lisbeth no va respondre.

—Però he de reconèixer que és realment molt satisfactori tornar-te a veure de tan a la vora.

—Zalaixenko —va dir ella—, em canses una mica. ¿Va ser en Niedermann qui va matar en Bjurman?

—És clar. En Ronald Niedermann és un perfecte soldat. No sols obeeix les ordres, sinó que també pren iniciatives quan fa falta.

—D’on el vas treure, aquest home?

En Zalaixenko es va mirar la seva filla amb una expressió estranya. Va obrir la boca com per dir alguna cosa, però va dubtar i va guardar silenci. Va fer una llambregada a la porta exterior i va somriure tot d’una.

—Vol dir que encara no ho has entès —va dir ell—. I en canvi, segons en Bjurman, eres una investigadora particularment dotada.

Després en Zalaixenko va esclafir a riure.

—Vam començar a tractar-nos a Espanya a l’inici dels anys noranta, quan jo encara estava en convalescència després de la teva petita bomba incendiària. No és un empleat meu… és una associació. Dirigim un negoci puixant.

—Tràfic de dones.

Ell va arronsar les espatlles.

—Podem dir que estem diversificats i que cobrim nombrosos terrenys i serveis. La idea de la nostra empresa és mantenir-nos a l’ombra sense fer-nos veure mai. ¿De debò que no has entès qui és en Ronald Niedermann?

La Lisbeth no va dir res. No veia en absolut què volia insinuar.

—En Ronald és el teu germà —va dir en Zalaixenko.

—No! —va fer la Lisbeth, sense alè.

—En tot cas el teu germanastre —va precisar en Zalaixenko—. El resultat d’una diversió en el transcurs d’una missió que vaig tenir a Alemanya el 1970.

—Has fet del teu fill un assassí.

—Oh, no, només l’he ajudat a realitzar el seu potencial. Tenia la capacitat de matar molt abans que jo em fes càrrec de la seva educació. I quan jo ja no hi sigui, portarà més lluny encara l’empresa familiar.

—Ho sap, que sóc la seva germanastra?

—I tant que sí. Però si t’imagines que pots invocar els seus sentiments fraternals, ja te’n pots oblidar de seguida. Jo sóc la seva família. Tu no ets més que un vague remoreig a l’horitzó. Potser t’hauria de precisar que no és el teu únic germanastre. Tens almenys quatre germans més, i també tres germanes, en diferents països. Un dels teus altres germans és un cretí, però un altre posseeix un cert potencial. S’ocupa de la filial de Tallinn. Ben mirat, en Ronald és l’únic dels meus fills que fa realment justícia als gens d’en Zalaixenko.

—M’imagino que no hi ha lloc per a les meves germanes en l’empresa familiar.

En Zalaixenko va fer un posat tot sorprès.

—Zalaixenko… no ets més que un desgraciat qualsevol que no estima les dones. Per què vau matar en Bjurman?

—En Bjurman era un imbècil. Va caure del núvol quan va descobrir que eres la meva filla. Era una de les rares persones d’aquest país que coneixia el meu passat. He de reconèixer que em va inquietar que tot de sobte es posés en contacte amb mi, però de seguida tot es va encarrilar molt millor. Ell és mort i és a tu que han acusat.

—Però, per què el vau matar? —va insistir la Lisbeth.

—No estava previst. Jo hauria volgut treballar amb ell encara un quants anys més, i sempre és útil tenir una porta d’entrada discreta a la Säpo. Fins i tot encara que es tracti d’un imbècil. Però aquell periodista d’Enskede va aconseguir trobar un lligam entre ell i jo, i va trucar a en Bjurman just en el mateix moment en què en Ronald es trobava a casa seva. En Bjurman va ser presa del pànic i es va trastocar completament. En Ronald es va veure obligat a prendre una decisió sobre la marxa. I va fer exactament el que calia fer.

El cor de la Lisbeth li va fer un salt quan el seu pare li va confirmar allò que ella ja havia comprès. En Dag Svensson havia trobat un lligam. Ella havia estat parlant amb en Dag i la Mia durant més d’una hora. La Mia li havia agradat des del primer moment, mentre que els seus sentiments respecte d’en Dag Svensson eren més matisats. Li recordava massa en Mikael Blomkvist, un insuportable salvador del món que s’imaginava que podia canviar les coses publicant un llibre. Però ella havia acceptat les seves bones intencions.

Globalment, la visita a casa d’en Dag i de la Mia havia estat un temps perdut.

No podien conduir-la cap a en Zalaixenko. En Dag Svensson havia topat amb aquell nom i havia començat a tafanejar, però no havia aconseguit identificar-lo.

En canvi, la Lisbeth havia comès un error fatal durant la seva visita. Sabia que hi havia d’haver un vincle entre en Bjurman i en Zalaixenko. Així, doncs, va fer preguntes sobre en Bjurman en un intent de saber si en Dag Svensson havia topat amb aquell nom. No era així, però era un home perspicaç. De seguida va posar el focus sobre l’anomenat Bjurman i la va aclaparar amb preguntes.

Tot i que la Lisbeth no va explicar gran cosa a en Dag Svensson, aquest va comprendre que ella formava part del drama. Va comprendre també que ell tenia informacions que ella volia obtenir. Es van posar d’acord per tornar-se a veure després de Pasqua. Tot seguit, la Lisbeth Salander se’n va tornar a casa seva i es va ficar al llit. Quan es va despertar al matí i va escoltar les notícies, va saber que dues persones havien estat assassinades en un pis d’Enskede.

Arran de la seva visita, li va donar a en Dag Svensson una sola cosa utilitzable, el nom de Nils Bjurman. En Dag Svensson devia haver agafat el telèfon per trucar a en Bjurman en el mateix moment en què ella abandonava el seu pis.

El lligam era ella. Si no hagués anat a veure en Dag Svensson, ell i la Mia encara estarien vius. En Zalaixenko va riure.

—No et pots imaginar la nostra sorpresa quan la policia va començar a perseguir-te pels assassinats.

La Lisbeth es va mossegar el llavi inferior. En Zalaixenko la va examinar.

—I com t’ho has fet per trobar-me? —va preguntar.

Ella va arronsar les espatlles.

—Lisbeth… en Ronald tornarà d’un moment a l’altre. Puc demanar-li que et vagi trencant tots els ossos del cos fins que responguis. Estalvia’m tota aquesta feinada.

—L’apartat de correus. Vaig seguir la pista del cotxe de lloguer d’en Niedermann i vaig esperar que aquell xicot granellut vingués a buidar l’apartat.

—Ondia, ben jugat! Gràcies. Ho tindré present.

La Lisbeth va reflexionar un instant. El canó continuava estant dirigit al capdamunt del seu cos.

—I et penses de debò que aquesta tempesta es calmarà tota sola? —va preguntar la Lisbeth—. Has comès massa errors i la policia acabarà identificant-te.

—Ja ho sé —va respondre el seu pare—. En Björck va trucar ahir i em va explicar que un periodista de Millennium ha ensumat aquesta història i que ara tot plegat no és més que una qüestió de temps. És possible que ens vegem obligats a ocupar-nos d’aquest periodista.

—Doncs la llista serà llarga —va dir la Lisbeth—. Mikael Blomkvist i la directora Erika Berger i la secretària de redacció i uns quants empleats de Millennium. Sense comptar en Dragan Armansky i dos o tres empleats de Milton Security. I en Bublanski i uns quants policies més de la investigació. Quantes persones penses matar per ofegar aquesta història? Acabaran enxampant-te.

En Zalaixenko va tornar a riure.

—I què? Jo no he matat ningú i no hi ha ni la més petita prova contra mi. Que identifiquin el qui vulguin. Creu-me… poden venir a fer els seus escorcolls en aquesta casa, que no hi trobaran ni un gram de pols que pugui associar-me a cap activitat criminal. És la Säpo que et va tancar al manicomi, no jo, i sens dubte no s’afanyaran pas tant a posar totes les cartes sobre la taula.

—En Niedermann —va recordar la Lisbeth.

—Demà al matí mateix, en Ronald se n’anirà de vacances a l’estranger per un cert temps, a l’espera de veure com evolucionen els esdeveniments.

En Zalaixenko es va mirar la Lisbeth amb uns ulls triomfants.

—Quedaràs tu com a principal sospitosa dels assassinats. Així doncs, val més que desapareguis purament i simplement, sense fer soroll.

Va passar prop d’una hora fins que no va tornar en Ronald Niedermann. Portava unes botes.

La Lisbeth Salander va llançar una mirada cap a l’home que, segons el seu pare, era el seu germanastre. No hi va arribar a descobrir cap mena de semblança. Al contrari, li era diametralment oposat. Per contra, ella tenia la sensació ben clara que alguna cosa no acabava d’anar a l’hora en Ronald Niedermann. La carcassa, el rostre tou i la veu que encara no havia mudat, tot allò evocava diversos errors genètics. No havia estat sensible a la porra elèctrica i les seves mans eren enormes. Res d’en Ronald Niedermann semblava completament normal.

Podria dir-se que hi ha un munt d’errors genètics a la família Zalaixenko, va pensar ella amb amargor.

—Està a punt? —va preguntar en Zalaixenko.

En Niedermann va fer que sí amb el cap. Va allargar la mà per recuperar la seva Sig Sauer.

—Ara vinc —va dir en Zalaixenko.

En Niedermann va dubtar.

—Hem de caminar un bon tros.

—Ja vinc. Porta’m la jaqueta.

En Niedermann va arronsar les espatlles i va fer el que li havia dit. Després es va posar a manipular la seva arma mentre en Zalaixenko es vestia i desapareixia un moment dins d’una habitació del costat. La Lisbeth va contemplar en Niedermann mentre collava un adaptador a la pistola amb un silenciador casolà.

—Som-hi —va dir en Zalaixenko a prop de la porta.

En Niedermann es va inclinar i va fer aixecar la Lisbeth. Ella va travessar-lo amb la mirada.

—Et mataré a tu també —va dir ella.

—Sobretot, no perdis la confiança en tu en cap moment —va dir el seu pare.

En Niedermann li va somriure dolçament i la va empènyer cap a la porta i després cap al pati. L’agafava pel clatell amb una mà ferma. Els seus dits li envoltaven sense cap problema tot el coll. La va portar cap al bosc, al nord de l’estable.

No van avançar gaire ràpid i en Niedermann es va anar parant regularment per esperar en Zalaixenko. Havien pres unes torxes potents. Quan van arribar enmig dels arbres, en Niedermann la va deixar anar del coll. Ara l’apuntava amb el canó de la pistola a l’esquena, a un metre de distància.

Van seguir un caminet difícilment practicable durant uns quatre-cents metres.

La Lisbeth va ensopegar un parell de vegades, i ell cada vegada la va tornar a aixecar.

—Gira a la dreta, aquí —va dir en Niedermann.

Al cap d’una dotzena de metres, van arribar a una clariana. La Lisbeth va veure el forat a terra. A la llum de la torxa d’en Niedermann, va distingir una pala plantada en un munt de terra. Tot d’una va comprendre el que en Niedermann es disposava a fer. La va empènyer cap al forat i ella va ensopegar i va caure a terra de quatre grapes. Les seves mans es van enfonsar profundament en la sorra. Va aixecar el cap i se’l va mirar sense cap expressió. En Zalaixenko no semblava tenir pressa i en Niedermann l’esperava amb tota la calma. En cap moment el canó de la pistola va deixar d’apuntar la Lisbeth.

En Zalaixenko estava sense alè. Va necessitar més d’un minut per poder parlar.

—Hauria de dir alguna cosa, però no crec que tingui res per explicar-te —va dir.

—Ja m’està bé. Jo tampoc no tinc gran cosa a dir-te.

Ella li va adreçar una mitja rialla.

—Acabem, doncs —va dir en Zalaixenko.

—M’alegro de saber que la darrera cosa que he fet haurà estat enxampar-te —va dir la Lisbeth—. La policia aterrarà a casa teva aquesta nit.

—Què dius ara. Ja esperava que intentessis alguna cosa com aquesta. Però el cas és que has vingut aquí per matar-me i prou. No n’has parlat amb ningú.

El somriure de la Lisbeth Salander es va eixamplar. De sobte va adoptar un posat malèvol.

—Deixa’m ensenyar-te una cosa, pare.

Va ficar la mà lentament a la butxaca del carnal esquerre i en va treure un objecte quadrat. En Ronald Niedermann vigilava tots i cadascun dels seus moviments.

—Tot el que has dit aquesta darrera hora ha estat difós per internet.

Va brandar el seu PDA Palm Tungsten T3.

Una arruga va travessar el front d’en Zalaixenko en l’indret on haurien hagut de trobar-se les celles.

—Ensenya’m això —va dir, i va allargar la seva mà intacta.

La Lisbeth li va llançar el PDA. Ell el va atrapar al vol.

—Què dius… —va fer en Zalaixenko—. No és més que un Palm normal i corrent.

Quan en Ronald Niedermann es va inclinar cap endavant per mirar-se el PDA, la Lisbeth Salander li va llançar un grapat de sorra directe als ulls. Va quedar encegat de seguida, però va disparar d’esma un tret amb la pistola proveïda de silenciador.

La Lisbeth ja havia fet dos passos cap al costat i la bala només va esquinçar l’aire del lloc on havia estat feia un moment. Va agafar la pala i en va fer caure el tall sobre la mà que aguantava la pistola. La va encertar amb totes les seves forces en les juntures dels dits i va veure com la Sig Sauer feia una llarga corba a l’aire per anar a aterrar entre els matolls. Va veure com li sortia sang d’una ferida profunda a la falange de l’índex.

Hauria hagut de xisclar de dolor.

Amb la mà ferida, en Niederman va palpar l’aire, mentre que amb la mà bona es fregava desesperadament els ulls. L’única possibilitat per a la Lisbeth de guanyar aquell combat era fer-li immediatament tot el mal possible; si hi havia un cos a cos, es veuria perduda sense remei. Necessitava un respir de cinc segons per desaparèixer dins el bosc. Va tornar a agafar la pala del darrere i la va tornar a llançar cap endavant amb totes les seves forces. Va intentar de girar el mànec per encertar-lo amb el tall, però estava mal situada. Així, doncs, va ser la planxa de ferro que va colpejar la cara d’en Niedermann.

En Niedermann va grunyir quan se li va trencar el nas per segona vegada en pocs dies. Encara estava encegat per culpa de la sorra, però va fer un gran moviment amb el braç dret i va aconseguir rebutjar la Salander. Ella es va tirar endarrere i va posar el peu sobre una arrel. Va caure a terra un segon, però es va aixecar d’una revolada. De moment, en Niedermann continuava encara fora de joc.

Hi he d’arribar.

Va fer dos passos cap als esbarzers quan va veure de reüll —dic —com l’Aleksandr Zalaixenko aixecava el braç. El vell imbècil també té una pistola.

Aquell descobriment li va esclatar dins el cap com una fuetada.

Va canviar de direcció en el moment mateix en què ell li disparava. La bala la va tocar al maluc, la va fer girar i va perdre l’equilibri.

No va sentir dolor.

La segona bala la va tocar a l’esquena i es va aturar a l’omòplat esquerre. Un dolor agut i paralitzant va travessar-li tot el cos.

Va caure de genolls. Durant uns segons, va ser incapaç de moure’s. Era conscient que en Zalaixenko es trobava al seu darrere, a cinc o sis metres. Amb un últim esforç, es va tornar a posar dreta obstinadament i va fer una passa vacil·lant cap a la cortina protectora dels matolls.

En Zalaixenko va tenir tot el temps del món per apuntar.

La tercera bala li va entrar prop de dos centímetres per damunt de l’orella esquerra. La bala va travessar l’os del cap i va provocar una xarxa de fissures irradiants a dins el crani. La bala de plom li va penetrar al cap, on es va immobilitzar en la matèria grisa a quatre centímetres per sota de l’escorça cerebral.

Per a la Lisbeth Salander, la descripció mèdica de la situació només era un recull de termes científics. En termes pràctics, la bala li va suposar un traumatisme immediat i general. La seva darrera percepció va ser un xoc vermell que es va transformar en una llum blanca.

Tot seguit, la foscor.

Clic.

En Zalaixenko va intentar prémer el gallet un altre cop, però les mans li tremolaven de tal manera que ja no podia apuntar més. Ha estat a punt de sortir-se’n. Finalment, va comprendre que ja era morta i va abaixar l’arma, tremolant, mentre l’adrenalina li fluïa per tot el cos. Va mirar-se l’arma. Havia pensat deixar la pistola a la casa, però se n’havia anat a buscar-la i se l’havia ficat a la butxaca, com si tingués necessitat d’una mascota. Aquesta filla era monstruosa. Eren dos homes adults i un d’ells era en Ronald Niedermann, que a més anava armat amb la seva Sig Sauer. I aquella mala puta gairebé havia estat a punt de sortir-se’n.

Va llançar un cop d’ull al cos de la seva filla. A la llum de la torxa, semblava una nina de drap ensangonada. Va posar el fiador i es va ficar la pistola a la butxaca; després es va acostar cap a en Ronald Niedermann. Aquest estava totalment desemparat, amb els ulls plens de llàgrimes i tot de sang que li rajava per la mà i pel nas. Encara no tenia curat el nas després del combat per al títol contra en Paolo Roberto i la planxa de la pala li havia causat nous danys importants.

—Crec que encara tinc el nas trencat —va dir.

—Imbècil —va dir en Zalaixenko—. Ha estat a punt de sortir-se’n un cop més.

En Niedermann va continuar fregant-se els ulls. No li feien mal, però li queien les llàgrimes i estava encegat gairebé del tot.

—Aguanta’t, cony! —En Zalaixenko va sacsejar el cap amb menyspreu—. Merda, no sé què faries sense mi!

En Niedermann va parpellejar desesperadament. En Zalaixenko va coixejar fins al cos de la seva filla i li va agafar la caçadora per la part de dalt de l’esquena. Va aixecar-la enlaire i la va arrossegar cap a la tomba, que no era més que un forat a terra, massa petit perquè hi pogués cabre tot al llarg. Va alçar el cos de manera que els peus quedessin sobre el forat i la va deixar caure com un sac de patates. Va aterrar en posició fetal, cap endavant i amb les cames plegades cap ensota.

—Ara torna-ho a tapar, que puguem refer camí cap a casa —va ordenar en Zalaixenko.

En Ronald Niedermann, encara mig encegat, només va necessitar un moment per tornar a col·locar la terra. Va repartir pel terreny del voltant la que sobrava amb unes quantes palades vigoroses.

En Zalaixenko es va fumar un cigarret tot contemplant la tasca feta per en Niedermann. Encara tremolava, però l’adrenalina ja començava a refluir. Va experimentar un alleujament sobtat només de pensar que per fi ja l’havia eliminada. Encara recordava els seus ulls en el moment en què li va llançar la bomba incendiària tants anys endarrere.

Ja eren les nou del vespre quan en Zalaixenko va mirar al seu voltant i va fer que sí amb el cap. Van aconseguir recuperar la Sig Sauer d’en Niedermann entre els matolls. Després van tornar cap a la casa. En Zalaixenko se sentia meravellosament satisfet. Va dedicar una estona a curar la mà d’en Niedermann. El cop de pala li havia causat una ferida profunda i es va veure obligat a recórrer a l’agulla i el fil per cosir-l’hi, cosa que havia après a fer a l’escola militar de Novossibirsk quan tenia quinze anys. En aquell cas no li va caldre anestèsia. En canvi, era possible que la ferida fos prou greu per obligar en Niedermann a passar per l’hospital. Va fer-li un apòsit amb una fèrula.

Quan va haver acabat, es va obrir una cervesa mentre en Niedermann s’esbandia els ulls al lavabo.





Capítol 32


Dijous, 7 d’abril

En Mikael Blomkvist va arribar a l’estació central de Göteborg poc després de les nou del vespre. L’X2000 havia recuperat una part del retard que duia, però no tot. En Mikael s’havia passat l’última hora del trajecte trucant a diverses agències de lloguer de cotxes. Primer va intentar trobar un cotxe a Alingsås amb la intenció de baixar del tren, però l’intent es va revelar impossible en aquelles hores del vespre. Va acabar deixant-ho córrer i va aconseguir trobar un Volkswagen a través d’una reserva d’hotel a Göteborg. El cotxe estaria a la seva disposició a Järntorget. Va deixar de banda el complex transport públic de Göteborg, amb el seu sistema de bitllets tan incomprensible que calia ser com a mínim enginyer de l’espai per poder-lo comprendre. Va agafar un taxi.

Quan finalment es va fer càrrec del cotxe, va descobrir que no hi havia cap mapa de carreteres al prestatge de la porta. Se’n va anar a una estació de servei oberta de nit i hi va comprar diverses coses. A més del mapa, es va endur una llanterna, una ampolla d’aigua mineral i un cafè per emportar-se que va col·locar dins l’anella del tauler de control prevista per a aquest ús. Ja eren dos quarts d’onze de la nit quan va passar per Partille tot deixant Göteborg cap al nord. Va agafar la carretera d’Alingsås.

A dos quarts de deu, una guineu mascle va passar per davant la tomba de la Lisbeth Salander. La guineu es va aturar i va mirar al seu voltant, inquieta. Sabia per instint que allí hi havia enterrada alguna cosa, però va considerar que aquella presa era massa difícil d’aconseguir i que no valia la pena que hi furgués. Podia trobar altres preses més fàcils.

En algun indret proper, un animal nocturn inconscient del perill va fressejar i la guineu va aixecar de seguida les orelles. Va fer un pas prudent. Però abans de prosseguir la cacera, va aixecar la pota del darrere i va marcar el seu territori amb una pixarada.

Normalment, en Bublanski no feia trucades telefòniques relacionades amb la feina al vespre, però aquell cop no s’hi va poder resistir. Va aixecar l’auricular i va marcar el número de la Sonja Modig.

—Perdona que et truqui tan tard. Estàs desperta?

—No t’amoïnis.

—Acabo de llegir l’informe de 1991.

—Comprenc que t’hagi costat tant com a mi deixar-lo.

—Sonja… com interpretes el que va passar?

—Em fa tot l’efecte que en Gunnar Björck, nom perfectament visible a la llista dels clients de les prostitutes, va fer ingressar la Lisbeth Salander al manicomi després que ella hagués intentat protegir la seva mare i a si mateixa d’un assassí tocat de l’ala que treballava per a la Säpo. En això, va comptar amb l’ajuda d’en Peter Teleborian, que va procedir a una avaluació de l’estat psíquic de la Lisbeth Salander en la qual nosaltres, per la nostra banda, hem basat una gran part del nostre judici.

—Això canvia totalment la imatge que en tenim.

—Sí, això explica certes coses.

—Sonja, ¿em podries venir a buscar demà a les vuit?

—Compta-hi.

—Ens n’anirem a Smådalarö per tenir una petita conversa amb en Gunnar Björck. He fet fer algunes comprovacions sobre ell. Està de baixa per malaltia.

—Me n’alegro per endavant.

—Em sembla que haurem de revisar totalment el nostre judici sobre la Lisbeth Salander.

En Lars Beckman va fer una mirada de reüll cap a la seva dona. L’Erika Berger s’estava davant la finestra del menjador i contemplava la badia. Tenia el mòbil a la mà i ell sabia que estava esperant una trucada d’en Mikael Blomkvist. Semblava tan desgraciada que se li va acostar i la va envoltar amb els braços.

—En Blomkvist és un gran tipus —va dir—. Però si pateixes tant, més val que truquis a aquell policia.

L’Erika Berger va sospirar.

—Ja ho hauria hagut de fer fa unes quantes hores. Però no és per això que em sento desgraciada.

—És alguna cosa que jo hauria de saber? —va preguntar en Lars.

Va fer que sí amb el cap.

—Explica’t.

—Hi ha una cosa que t’he amagat. I a en Mikael. I a tots els de la redacció.

—Amagat?

Es va girar cap al seu marit i li va explicar que havia acceptat el lloc de redactora en cap de l’Svenska Morgon-Posten. En Lars Beckman va arrufar les celles.

—No entenc per què no n’has dit res —va fer—. És una cosa molt important per a tu. Enhorabona.

—M’imagino que simplement és perquè em fa l’efecte que cometo una traïció.

—En Mikael ja ho entendrà. Tothom ha de fer el seu propi camí quan n’arriba el moment. I ara ha arribat l’hora per a tu.

—Ja ho sé.

—Però estàs decidida del tot?

—Sí. Estic decidida. Però no he tingut el coratge suficient per dir-ho a ningú. I tinc la impressió que abandono la nau en ple caos.

Ell la va estrènyer entre els seus braços.

En Dragan Armansky es va fregar els ulls i va mirar cap a la foscor de l’altra banda de les finestres del centre de reeducació d’Ersta.

—Hauríem de trucar a en Bublanski —va dir.

—No —va dir en Holger Palmgren—. Ni en Bublanski ni ningú de les autoritats ha aixecat mai ni un dit per defensar-la. Ara deixem que faci el que ha de fer.

L’Armansky es va mirar l’antic tutor de la Lisbeth Salander. Continuava estupefacte davant la millora evident de l’estat de salut d’en Palmgren d’ençà de la seva darrera visita per Nadal. Encara s’embarbussava, però tenia una nova vitalitat a la mirada. També observava en ell una passió que no li havia vist mai. Al llarg de la vetllada, en Palmgren li havia explicat la història que en Mikael Blomkvist havia anat reconstruint. L’Armansky encara s’estava refent del xoc.

—Intentarà matar el seu pare.

—És possible —va dir en Palmgren calmosament.

—O bé en Zalaixenko intentarà matar-la a ella.

—També és possible.

—I nosaltres ens hem d’estar aquí només esperant-nos?

—Dragan… tu ets un home com cal. Però allò que faci o no faci la Lisbeth Salander, si sobreviu o bé si mor, no és cosa teva.

En Palmgren va fer un gran gest amb el braç. Va mostrar tot de sobte una capacitat de coordinació que no havia tingut des de feia molt de temps. Semblava ben bé que el drama d’aquelles darreres setmanes hagués excitat els seus sentits disminuïts.

—Mai no he sentit cap simpatia per la gent que es posa al lloc de la llei. D’altra banda, mai no he sentit a parlar de ningú que hagi tingut raons tan poderoses per fer-ho. Encara que sembli cínic… això que ha de passar aquesta nit passarà igualment, sigui el que sigui el que en pensem, tant tu com jo. Està escrit a les estrelles d’ençà del naixement de la Lisbeth. I l’únic que hem de fer és decidir quina serà la nostra actitud envers ella si torna.

L’Armansky va fer un sospir incòmode i va mirar d’amagat el vell advocat.

—I si s’ha de passar els propers deu anys a la presó, serà perquè ella mateixa ho ha escollit. Jo continuaré sent amic seu.

—No em podia imaginar en absolut que tinguessis una visió tan llibertària de l’ésser humà.

—Jo tampoc no ho sabia —va dir en Holger Palmgren.

La Miriam Wu va mirar cap al sostre. Havia deixat el pilot encès i una ràdio amb la música baixeta. El programa nocturn emetia en aquells moments On a Slow Boat to China. S’havia despertat a l’hospital la vigília, després que en Paolo Roberto l’hi hagués portat. Havia dormit i s’havia despertat, agitada, i després s’havia tornat a adormir, tot plegat sense una veritable lògica. Els metges deien que tenia una commoció cerebral. En tot cas, necessitava descansar. També tenia el nas trencat, tres costelles partides i ferides diverses per tot el cos. La cella esquerra estava tan inflada que l’ull només era una com una escletxa primeta. Quan intentava canviar de posició, li feia mal. Quan inspirava aire als pulmons, li feia mal. El clatell li feia mal i li havien posat una minerva per si de cas. Els metges li havien promès que es recuperaria del tot.

Quan es va despertar al vespre, hi havia en Paolo Roberto al seu costat. Va riure i li va preguntar com es trobava. A ella li hauria agradat saber si presentava un aspecte tan lamentable com el d’ell.

Va fer-li unes quantes preguntes i ell l’hi va explicar tot. Curiosament, no trobava gens estrany que fos amic de la Lisbeth Salander. Era un llengut. A la Lisbeth li agradaven els llenguts i en canvi no podia sofrir els imbècils pagats de si mateixos. La diferència era prima com un cabell, però en Paolo Roberto pertanyia a la primera categoria.

La Miriam, doncs, va poder obtenir l’explicació de la seva arribada tan sorprenent, sorgit d’enlloc, al magatzem de Nykvarn. La va sorprendre molt que s’hagués entossudit tant a perseguir la furgoneta. I va saber, morta de por, que en aquells moments la policia estava desenterrant tres cadàvers a la zona dels voltants de l’edifici.

—Gràcies —va dir-li—. Em vas salvar la vida.

Ell va fer que no amb el cap i va restar una bona estona sense dir res.

—He mirat d’explicar-ho a en Blomkvist. No m’ha entès ben bé. Tu sí que em pots entendre. Perquè tu també fas boxa.

Sabia el que volia dir. Qualsevol que no hagués estat al magatzem de Nykvarn no podria comprendre què va ser allò de combatre contra un monstre insensible al dolor. Ella s’havia sentit totalment impotent.

Al final, van parar d’enraonar, i ella va agafar-li la mà amb l’embenat. No hi havia res a dir. Quan es va tornar a despertar, ell ja no hi era. Li hauria agradat que la Lisbeth Salander donés senyals de vida.

Era a ella que buscava en Niedermann.

A la Miriam li va fer por que no la retrobés.

La Lisbeth Salander no aconseguia respirar. No tenia cap noció del temps, però sabia que havia rebut bales al cos i comprenia —més per instint que per cap raonament racional— que estava enterrada. El seu braç esquerre estava inutilitzable. No podia bellugar ni el més petit múscul sense que unes ratxes de dolor li travessessin l’espatlla, i tota reflexió evolucionava sempre en una espècie d’estat boirós. Necessito aire. El cap estava a punt d’explotar-li sota les pulsacions d’un dolor com mai no n’havia sentit.

Tenia la mà dreta sota la cara i va començar instintivament a gratar per treure’s la terra de davant del nas i de la boca. La terra era sorrenca i relativament seca. Va aconseguir de fer-se una petita cavitat de la mida d’un puny davant del rostre.

No tenia ni idea del temps que feia que era dins aquella tomba. Però va comprendre que la seva vida estava en perill. Va acabar formulant un pensament coherent.

M’ha enterrat viva.

Aquella certesa li va fer agafar pànic. No podia respirar. No es podia moure. Una tona de terra la mantenia presonera.

Va mirar de moure una cama, però no arribava a tensar els músculs. Després va cometre l’error de mirar de redreçar-se. Va empènyer cap amunt amb el cap i immediatament el dolor la va perforar per les temples com si fos una descàrrega elèctrica. Cal que no vomiti. Va tornar a caure en una vaga inconsciència.

Quan va poder tornar a pensar, va comprovar amb precaució quines parts del seu cos eren utilitzables. L’únic membre que podia moure uns quants centímetres era la mà dreta davant de la cara. Necessito aire. L’aire es trobava damunt seu, damunt de la tomba.

La Lisbeth Salander va començar a rascar. Va recolzar-se en el colze i va aconseguir crear un petit espai de maniobra. Amb el dors de la mà, va eixamplar la cavitat de davant del rostre tot apartant-ne la terra. Cal que vagi cavant.

Al cap d’un moment, va comprendre que, tenint en compte la seva posició fetal, tenia un espai buit en l’angle mort per sota i entre les cames. Era allí que es trobava una gran part de l’aire usat que la mantenia encara en vida. Es va posar a cargolar el tors, desesperadament, i va sentir que la terra s’esfondrava sota seu. La pressió damunt el pit va cedir una mica. Tot d’una va poder moure el braç uns quants centímetres.

Minut a minut, va treballar en un estat proper a la inconsciència. Va gratar la terra sorrenca del seu rostre i la va enfonsar dins el buit de sota seu, grapat a grapat. Finalment, va aconseguir deslliurar prou el braç per poder-se treure terra de damunt del cap. Centímetre a centímetre va alliberar el cap. Va notar alguna cosa dura i va trobar-se a la mà una petita arrel o la punta d’una branca. Llavors va cavar cap amunt. La terra continuava sent airejada i no gaire compacta.

Era poc després de les deu del vespre quan la guineu va passar de bell nou davant la tomba de la Lisbeth Salander de retorn cap al seu cau. S’havia cruspit una rata d’aigua i se sentia satisfeta de l’existència quan tot d’una va notar que hi havia una altra presència allí a la vora. Es va immobilitzar i va parar l’orella. Els bigotis i el nas li van vibrar.

De sobte, els dits de la Lisbeth Salander van sortir de la terra com alguna cosa no gaire viva que sorgia de les tenebres. Si hi hagués hagut un espectador humà per aquells paratges, probablement hauria reaccionat com va fer-ho la guineu. Va fugir corrents.

La Lisbeth va sentir com l’aire fresc se li escampava al llarg del braç. Va respirar de nou.

Va necessitar una altra mitja hora per alliberar-se de la tomba. No conservava cap autèntic record del procés. Trobava estrany que només pogués fer servir la mà esquerra, però va rascar enèrgicament la terra i la sorra amb la mà dreta.

Necessitava alguna eina per cavar. Al cap d’una estona va trobar la manera de fer-ho. Va tornar a ficar el braç al forat i va aconseguir arribar a la butxaca del pit de la seva caçadora i treure’n la petaca que li havia regalat la Miriam Wu. La va obrir i la va utilitzar com un buidador. Va treure la terra palada a palada i la va anar rebutjant amb un moviment sec del canell. De cop i volta, va poder moure l’espatlla dreta i va aconseguir empènyer-la a través de la capa de terra. Tot seguit va gratar per treure la sorra i la terra, i va aconseguir aixecar el cap. De cop, ja tenia el braç dret i el cap fora de la tomba. Després d’haver pogut alliberar una part del tors, va començar a cargolar-se per pujar centímetre a centímetre fins que la terra, tot d’una, li va deixar lliures les cames.

Es va allunyar de la tomba arrossegant-se, amb els ulls tancats, i no es va aturar fins que l’espatlla va topar contra un tronc d’arbre. Va girar lentament el cos per repenjar-se a l’arbre i va eixugar-se la brutícia dels ulls amb el dors de la mà abans d’obrir les parpelles. Feia una nit molt fosca al seu voltant i l’aire era glacial.

Suava. Sentia un dolor sord a dins del cap, a l’espatlla esquerra i al maluc, però no va malgastar energia a pensar-hi. Va quedar-se immòbil deu minuts i va respirar.

Després va comprendre que allí no s’hi podia quedar.

Va lluitar per posar-se dreta, mentre tot al seu voltant trontollava.

De cop i volta va fer-li mal el cor i es va inclinar cap endavant per vomitar.

Després es va posar en camí. Ignorava totalment en quina direcció caminava i cap on es dirigia. Tenia problemes per bellugar la cama esquerra i de tant en tant ensopegava i queia de genolls. Cada vegada, un dolor general li esclatava a dins del cap.

No sabia gaire bé quanta estona feia que caminava, quan tot d’una va veure una llum de cua d’ull. Va canviar de direcció i va continuar avançant entrebancant-se. No va ser fins que es va tornar a trobar al cobert de la vora del pati que es va adonar que havia tornat directament cap a la casa d’en Zalaixenko.

Es va parar i va vacil·lar com si estigués borratxa.

Cèl·lules fotoelèctriques al camí d’accés i a la zona de la tala. Ella havia arribat per l’altre costat. No l’havien vista.

Allò la va alterar. Va comprendre que no estava en forma per a un altre combat amb en Niedermann i en Zalaixenko. Va contemplar la casa blanca.

Clic. Fusta. Clic. Foc.

Va començar a fantasiejar sobre un llumí i un bidó de gasolina.

Es va girar amb penes i treballs cap al cobert i va caminar trontollant fins a una porta que estava tancada amb una barra. Va aconseguir aixecar-la empenyent amb l’espatlla dreta. Va sentir el soroll de la barra en caure a terra i en topar contra la porta. Va fer un pas en la foscor i va mirar al seu voltant.

Era un cobert de fusta. Allà dins no hi havia gasolina.

A la taula de la cuina, l’Aleksandr Zalaixenko va aixecar els ulls en sentir el soroll de la barra picant contra la porta del cobert. Va apartar la cortina i va empetitir els ulls per mirar la foscor de l’exterior. Va necessitar uns segons perquè els ulls s’hi acostumessin. El vent s’havia revifat. Els meteoròlegs havien pronosticat un cap de setmana mogudet. Després va veure que la porta del cobert estava entreoberta.

Havia anat a buscar llenya amb en Niedermann a la tarda. Una sortida innecessària, que tenia com a objectiu principal confirmar-li a la Lisbeth Salander que havia arribat a l’adreça correcta, i així atreure-la cap a ells. ¿Potser en Niedermann s’havia oblidat de tornar a posar la barra? Com podia ser que fos tan negligent? Va fer un cop d’ull a la porta del menjador, on en Niedermann s’havia adormit al sofà, però va dir-se que podia perfectament deixar-lo dormir. Es va aixecar de la cadira.

Per trobar la gasolina, la Lisbeth es veuria obligada a anar a l’estable on estaven aparcats els cotxes. Va repenjar-se en un piló i va respirar pesadament.

Necessitava descansar. Només feia un minut que seia quan va sentir els passos que s’arrossegaven de la pròtesi d’en Zalaixenko davant del cobert.

Enmig de la foscor, en Mikael es va equivocar de camí a Mellby, al nord de Sollebrunn. En comptes de girar cap a Nossebro, va continuar cap al nord i no es va adonar de l’error fins que va arribar a Trökörna. Es va parar i va mirar el mapa de carreteres.

Va llançar un renec, va fer mitja volta i va tornar a marxar cap a Nossebro.

Amb la mà dreta, la Lisbeth Salander va agafar la destral del piló just un segon abans que l’Aleksandr Zalaixenko entrés al cobert. No tenia prou força per aixecar-la per damunt del cap, i la va aguantar amb una sola mà i li va fer descriure una corba de baix cap a dalt, tot posant el pes sobre el seu maluc intacte i girant el cos amb una mitja volta sobre si mateixa.

En el mateix moment en què en Zalaixenko girava el botó de l’interruptor, el tall de la destral va colpejar-lo de biaix sobre el costat dret de la cara, li va trencar l’os de la galta i se li va enfonsar uns quants mil·límetres al front. No va tenir temps de comprendre què havia passat, però en el segon següent, el seu cervell va registrar el dolor i es va posar a xisclar com un boig.

En Ronald Niedermann es va despertar sobresaltat i es va asseure, encara atordit. Va sentir un udol que, en un primer moment, no va pensar que pogués ser humà. Venia de fora. Després es va adonar que era en Zalaixenko qui udolava. Es va aixecar d’un bot.

La Lisbeth Salander va prendre alè i va llançar la destral una altra vegada, però el cop no va obeir les seves ordres. La seva intenció havia estat aixecar la destral i clavar-la al cap del seu pare, però ja no li quedaven forces i el cop el va tocar molt més avall, just sota el genoll. Tanmateix, el pes va clavar tan profundament el tall que la destral va quedar travada i li va ser arrencada de la mà quan en Zalaixenko va caure de cap al cobert. No parava de xisclar.

Ella es va inclinar per recuperar la destral. El terra se li va començar a bellugar quan el dolor li va irradiar per dins el cap. Es va veure obligada a seure. Va allargar la mà i va palpar les butxaques d’en Zalaixenko. Continuava portant la pistola a la butxaca dreta de la jaqueta i ella va intentar centrar la mirada mentre tot el terra feia voltes.

Una Browning calibre 22.

Una joguina de minyó escolta!

Per això encara vivia. Si l’hagués tocat una bala de la Sig Sauer d’en Niedermann o una munició més grossa, li hauria fet un forat grandiós a través del crani.

En el mateix moment en què formulava aquell pensament, va sentir els passos d’en Niedermann acabat de despertar, que va aparèixer tot d’una al bell mig del llindar de la porta del cobert. Es va parar en sec i va mirar l’escena amb uns ulls bocabadats i plens d’incomprensió. En Zalaixenko udolava com un boig. El seu rostre no era més que una màscara ensangonada. Tenia una destral clavada al genoll. D’altra banda, una Lisbeth Salander també ensangonada i empastifada seia per terra al costat d’ell. Semblava que hagués sortit directament d’una d’aquelles pel·lícules de por que en Niedermann havia vist massa vegades.

A en Ronald Niedermann, insensible al dolor i fornit com si fos un carro de combat, mai no li havia agradat la foscor. Per molt lluny que es remuntessin els seus records, la foscor sempre havia estat un sinònim d’amenaça.

Havia vist amb els seus propis ulls criatures enmig de la foscor, i un terror indescriptible el sotjava de manera perpètua. I vet aquí que ara l’horror s’acabava de fer realitat.

La noia asseguda per terra estava morta. Sobre això no hi havia cap mena de dubte.

Ell mateix l’havia enterrada.

Per consegüent, aquell ésser que hi havia per terra no era cap noia, sinó una criatura vinguda de l’altre costat de la tomba i, per tant, no se la podia combatre ni amb les forces humanes ni amb cap arma.

La metamorfosi d’ésser humà a mort vivent ja havia començat a produir-se. La seva pell s’havia transformat en unes escates com les dels llangardaixos. Les dents visibles eren uns ullals acerats disposats a arrencar trossos de carn de la seva presa. La seva llengua de rèptil va sorgir de sobte i va llepar el contorn de la boca.

Les seves mans plenes de sang tenien unes urpes com navalles d’una dotzena de centímetres de llarg. Va veure com brillaven els seus ulls incandescents. Podia sentir-la com grunyia i va veure com allargava els seus músculs per saltar-li a la gola.

De cop i volta, va veure amb tota nitidesa com se li enroscava la cua i començava a fuetejar el terra per amenaçar-lo.

Després ella va aixecar la pistola i va disparar. La bala va passar tan a prop de l’orella d’en Niedermann que ell va poder sentir l’escalfor de l’alè del projectil. Va veure ben bé com la seva boca li llançava una flama.

Allò ja va ser massa.

Va parar de pensar.

Va fer mitja volta i va arrencar a córrer esperitat. Ella va tornar a disparar un tret que va fallar per complet, però que va semblar donar-li ales. Va saltar una tanca fent un bot d’autèntic cabirol i la nit dels camps el va engolir en direcció a la carretera. Corria i corria, empès per un terror irracional.

La Lisbeth Salander va veure, al·lucinada, com li desapareixia de la vista.

Ella es va arrossegar fins a la porta i va mirar cap a la foscor, sense aconseguir veure en Niedermann. Al cap d’un moment, en Zalaixenko va parar de cridar, però va continuar gemegant, encara en estat de xoc. Ella va obrir la pistola i va constatar que encara hi quedava un cartutx i es va plantejar de disparar-lo al cap d’en Zalaixenko. Després es va recordar que en Niedermann encara corria per allà fora i que valia més que es guardés l’última bala. Si l’atacava, probablement no en tindria pas prou amb una bala de calibre 22. Però valia més allò que res.

Es va aixecar amb penes i treballs, va sortir del cobert coixejant i va tancar la porta. Va necessitar cinc minuts per tornar a posar la barra al seu lloc. Va travessar el pati amb un pas vacil·lant, va entrar a la casa i va trobar el telèfon sobre una calaixera de la cuina. Va marcar el número que no havia utilitzat des de feia dos anys. No era a casa. El contestador es va engegar.

Bon dia. Heu trucat a casa d’en Mikael Blomkvist. Ara no us puc respondre, però deixeu el vostre nom i el vostre número de telèfon i us trucaré de seguida que pugui.

Biiip.

—Mik-k-kra-l —va dir i es va adonar que tenia la veu feta puré. Va empassar saliva—. Mikael. Sóc la Salander.

I ja no va saber què més dir. Va penjar a poc a poc.

La pistola Sig Sauer d’en Niedermann estava desmuntada, a punt per fer-hi una neteja, sobre la taula de la cuina al seu davant, al costat de la P-83 Wanad d’en Benny Nieminen. Va deixar a terra la Browning d’en Zalaixenko, va anar tentinejant fins a la taula i va agafar la Wanad per comprovar-ne el carregador. Va trobar també el seu PDA Palm i se’l va ficar a la butxaca. Tot seguit va anar ensopegant fins a l’aigüera i es va omplir una tassa bruta de cafè amb aigua glaçada. En va veure quatre tasses. En aixecar el cap, es va veure tot d’una la seva pròpia cara en un petit mirall de la paret. Va estar a punt de prémer el gallet de tanta por que va fer-se.

Allò que hi va veure recordava més una bèstia que no pas un ésser humà. Hi va veure una noia dement, amb el rostre tort i la boca gran i oberta. Anava tota coberta de brutícia. La cara i el coll eren com unes pastetes quallades de sang i de fang. Va comprendre el que en Ronald Niedermann havia vist allà al cobert.

Es va acostar més al mirall i de sobte va prendre consciència que arrossegava la cama esquerra al seu darrere. Tenia molt de mal al maluc, en l’indret on l’havia tocat la primera bala d’en Zalaixenko. La segona bala havia penetrat a l’espatlla i li havia paralitzat el braç esquerre. Li feia mal.

Però era el dolor del cap el que la feia brandar d’un costat a l’altre, de tan fort com era. Va aixecar lentament la mà dreta i es va palpar darrere el cap. Els seus dits van trobar de sobte el cràter del forat d’entrada.

Es va palpar el forat del crani i va comprendre, de cop i volta, horroritzada, que es tocava el seu propi cervell, que estava ferida de tanta gravetat que s’estava morint o que potser ja hauria d’estar morta. No entenia que encara s’aguantés sobre les cames.

Un cansament paralitzant es va abatre sobtadament al seu damunt. No estava segura d’estar a punt de desmaiar-se o d’adormir-se, però es va acostar a un banc on es va estirar a poc a poc i va fer reposar el cap sobre un coixí pel costat dret, que no estava ferit.

Havia d’ajeure’s per recuperar forces, però sabia que no es podia permetre adormir-se amb en Niedermann voltant per allà fora. Tard o d’hora tornaria. Tard o d’hora, en Zalaixenko aconseguiria sortir del cobert de fusta i s’arrossegaria cap a la casa, però ja no tenia forces per quedar-se a peu dret. Tenia fred. Va treure el fiador.

En Ronald Niedermann s’estava indecís a la vora de la carretera entre Sollebrunn i Nossebro. Estava ben sol. La nit era negra. Havia començat de nou a pensar d’una manera racional i se sentia tot avergonyit d’haver fugit. No comprenia com li havia pogut passar, però va arribar a la conclusió lògica que ella devia haver sobreviscut. D’una manera o d’una altra, havia aconseguit cavar i sortir de la tomba.

En Zalaixenko el necessitava. Així, doncs, havia de tornar cap a la casa i torçar el coll a aquella Lisbeth Salander.

Al mateix temps, en Ronald Niedermann tenia la sensació que ja tot s’havia acabat. De fet, ja feia un cert temps que la tenia, aquella sensació. Les coses havien començat a anar de mal borràs i havien continuat anant-hi des del mateix moment en què en Bjurman va posar-se en contacte amb ells. En Zalaixenko s’havia transformat completament només de sentir el nom de Lisbeth Salander.

Totes les regles de prudència i de reserva que en Zalaixenko predicava des de feia tants anys se n’havien anat en orris.

En Niedermann va dubtar.

En Zalaixenko necessitava atencions mèdiques.

Si és que ella no l’havia mort ja.

Allò volia dir preguntes.

Es va mossegar el llavi inferior.

Era el soci del seu pare des de feia molts anys. Uns anys plens d’èxits. Havia estalviat bastants diners i, per si fos poc, sabia on havia amagat la seva pròpia fortuna en Zalaixenko. Tenia els recursos i la capacitat requerits per continuar la seva activitat. El més racional seria marxar sense mirar enrere. Si en Zalaixenko li havia inculcat alguna cosa, era exactament aquella: conservar sempre la capacitat d’abandonar sense manies una situació que havia esdevingut ingovernable. Era la regla d’or per sobreviure. No aixequis un dit per una causa perduda.

Ella no era sobrenatural. Però significava males notícies. Era la seva germanastra.

L’havia subestimat.

En Ronald Niedermann se sentia estiregassat entre dues voluntats. Una part d’ell volia tornar-hi i torçar-li el coll. Una altra part volia continuar fugint nit enllà.

Tenia la cartera i el passaport a la butxaca del darrere. No li calia tornar a la granja. Allà baix no hi havia res que necessités.

A part, potser, d’un cotxe.

Encara estava ronsejant quan va veure la claror d’uns fars de cotxe que s’apropaven des de l’altre costat d’un canvi de rasant. Va girar el cap. Potser podia trobar un altre mitjà de transport. Tan sols necessitava un cotxe per arribar-se fins a Göteborg.

Per primera vegada a la vida —almenys des que havia abandonat la infantesa més tendra—, la Lisbeth Salander era incapaç d’agafar les regnes de la situació.

Amb el pas dels anys, s’havia vist embolicada en batusses, havia estat víctima de maltractaments, havia estat objecte d’un internament d’ofici per part de l’Estat i havia sofert abusos per part de persones privades. El seu cos i la seva ànima havien rebut moltes més garrotades que qualsevol altra persona.

Però cada vegada havia sabut revoltar-s’hi. S’havia negat a respondre a les preguntes d’en Teleborian i, quan havia estat víctima d’alguna violència física, se n’havia sabut escapolir i retirar-se.

Podia viure amb un nas trencat.

Però no podia viure amb un forat al crani.

Aquesta vegada no podia pas arrossegar-se fins al llit, estirar-se la manta fins al cap i dormir durant dos dies per llevar-se tot seguit i tornar a la seva vida quotidiana com si no hagués passat res.

Estava ferida tan seriosament que no podia desembullar aquella situació tota sola. Estava tan cansada que el seu cos ja no obeïa les seves ordres.

Cal que dormi una estona, va pensar. Però tot d’una va veure ben clar que si es deixava anar i tancava els ulls, probablement ja no es tornaria a despertar. Va analitzar aquella conclusió i va constatar a poc a poc que li era exactament igual. Al contrari. Aquell pensament l’atreia i tot. Poder descansar. No haver-me de despertar.

Els seus últims pensaments van ser per a la Miriam Wu.

Perdona’m, Mimmi.

Continuava tenint a la mà la pistola d’en Benny Nieminen amb el fiador tret quan se li van tancar els ulls.

En Mikael Blomkvist va veure en Ronald Niedermann de lluny amb la claror dels llums del cotxe i el va reconèixer immediatament. Era difícil d’equivocar-se amb un gegant ros de més de dos metres, fornit com un Terminator. En Niedermann va agitar els braços. En Mikael va passar de llarg amb els llums curts i va frenar. Va allargar la mà cap a la bossa de l’ordinador i va treure de la butxaca exterior el Colt 1911 Government que havia trobat a la taula de la Lisbeth Salander. Es va parar a cinc metres ben bons d’en Niedermann i va aturar el motor abans d’obrir la porta.

—Gràcies per haver parat —va dir en Niedermann sense alè. Havia corregut—. He tingut pana. ¿Em podria portar a la ciutat?

Tenia una veu estranyament delicada.

—És clar que el puc deixar a la ciutat —va dir en Mikael Blomkvist. Va apuntar l’arma cap a en Niedermann—. Estira’t a terra.

No s’acabaven mai, les proves que feien passar a en Ronald Niedermann aquella nit. Es va mirar en Mikael amb un esguard escèptic.

En Niedermann no tenia por ni de la pistola ni de l’individu que la portava. En canvi tenia respecte per les armes. Havia viscut amb les armes i la violència tota la vida. Partia del principi que si algú li apuntava una pistola, aquella persona estava desesperada i disposada a fer-la servir. Va empetitir els ulls i va intentar jutjar l’home que hi havia darrere la pistola, però els llums del cotxe el transformaven en una simple silueta fosca. Un poli? No ho diria pas. Els polis acostumen a identificar-se. En tot cas, a les pel·lícules ho fan.

Va fer una estimació de les seves possibilitats. Sabia que si es precipitava com un salvatge, podria apoderar-se de l’arma. Però l’home semblava decidit i es mantenia a recer de la porta del cotxe. En Niedermann rebria una bala, potser dues. Si es movia ràpidament, l’home potser fallaria, o no li tocaria cap òrgan vital, però encara que sobrevisqués, les bales li complicarien la fugida o potser fins i tot la farien impossible. Valia més esperar una ocasió millor.

—ESTIRA’T A TERRA, ARA! —va cridar en Mikael.

Va desviar el canó uns quants centímetres i va disparar una bala a terra a la vora de la carretera.

—La propera bala és per al teu genoll —va dir en Mikael amb veu alta i autoritària.

En Ronald Niedermann es va posar de genolls, encegat pels fars.

—Qui ets? —va preguntar.

En Mikael va ficar la mà al prestatge de la porta i va agafar la llanterna que havia comprat a l’estació de servei. Va il·luminar el rostre d’en Niedermann.

—Les mans a l’esquena —va ordenar—. Separa les cames.

Va esperar que Niedermann obeís, a contracor.

—Sé qui ets. Si fas alguna bestiesa, et disparo sense avís previ. Apuntaré als pulmons, sota l’omòplat. Probablement podràs agafar-me… però et costarà molt car.

Va posar la llanterna a terra i va treure’s el cinturó, que va nuar en un llaç d’aquells que havia après a fer entre els caces lleugers de Kiruna, quan va fer el servei militar vint anys abans. Es va posar entre les cames del gegant ros i va enfilar el llaç al voltant dels seus braços estrenyent per damunt dels colzes. Així l’immens Niedermann estava pràcticament indefens.

I després? En Mikael va mirar al seu voltant. Estaven absolutament sols en la foscor de la carretera. En Paolo Roberto no havia exagerat gens ni mica en descriure en Niedermann. Era un colós. L’única pregunta era per què un colós així arribava corrent de nit com perseguit pel diable mateix en persona.

—Busco la Lisbeth Salander. M’imagino que l’has vista.

En Niedermann no va respondre.

—On és la Lisbeth Salander? —va preguntar en Mikael.

En Niedermann va llançar-li un esguard estrany. No comprenia res del que passava aquella nit tan rara en què tot semblava que anés de mal borràs.

En Mikael va arronsar les espatlles. Va tornar al cotxe, va obrir el maleter i hi va trobar una corda de remolc. No podia pas deixar en Niedermann lligat al mig de la carretera i va mirar al seu voltant. Trenta metres més lluny, un senyal vertical brillava sota la claror dels llums del cotxe. Pas d’ants, deia.

—Aixeca’t.

Va posar el canó de l’arma al clatell d’en Niedermann. El va fer caminar fins al senyal i el va forçar a asseure’s sobre el voral tot ordenant-li que es repengés al senyal de trànsit. En Niedermann va dubtar.

—Tot això és molt senzill —va dir en Mikael—. Tu vas matar en Dag Svensson i la Mia Bergrmn. Eren amics meus. No tinc cap intenció de deixar-te anar per la carretera. O et quedes aquí lligat, o et tiro una bala al genoll. Tu tries.

En Niedermann es va asseure. En Mikael li va passar la corda al voltant del coll i li va bloquejar el cap. Després va utilitzar divuit metres de corda per lligar el tors del gegant al pal del senyal, fins a la cintura. Va reservar-se un cap de la corda per poder lligar també els avantbraços al pal i va acabar-ho amb uns quants nusos marins ben sòlids.

Quan en Mikael va haver acabat, va preguntar un cop més on es trobava la Lisbeth Salander. No va obtenir cap resposta i va arronsar les espatlles; tot seguit va abandonar en Niedermann. No va ser fins que va arribar al cotxe que va sentir com li afluïa l’adrenalina i que va prendre consciència del que acabava de fer. La imatge de la Mia Bergman va guspirejar en els seus ulls.

En Mikael va encendre un cigarret i va beure aigua mineral directament de l’ampolla. Va observar la silueta en la foscor al costat del senyal amb l’ant dibuixat.

Després es va instal·lar darrere el volant, va consultar el mapa de carreteres i va constatar que li quedava ben bé un quilòmetre abans del trencall que portava a la granja d’en Karl Axel Bodin. Va arrencar i va passar per davant d’en Niedermann.

Conduïa lentament i va passar més enllà del trencall amb el rètol que assenyalava Gosseberga. Després va anar a aparcar al costat d’una granja en una pista forestal a un centenar de metres més al nord. Va agafar la pistola i va encendre la llanterna. Va descobrir rastres de roda encara frescos en el fang i va constatar que un altre cotxe havia estat aparcat allí abans, però no va reflexionar més sobre aquest punt. Va tornar a peu al trencall de Gosseberga i va il·luminar la bústia amb les lletres 612 - K. A. Bodin. Va prosseguir al llarg del camí.

Ja era gairebé mitjanit quan va veure els llums de la granja d’en Bodin. Es va parar i va escoltar. Va romandre immòbil durant uns quants minuts, però només va sentir els sorolls normals de la nit. En comptes d’agafar el camí que portava directament a la granja, va vorejar el prat i es va acostar a l’edifici per l’estable. Es va parar davant el pati a una trentena de metres de la casa. Tots els seus sentits estaven a l’aguait. La corredissa d’en Niedermann per la carretera indicava que alguna cosa s’havia esdevingut a la granja.

En Mikael ja era a mig camí dins el pati quan va sentir un soroll. Es va girar i va caure de genolls, amb l’arma aixecada. Va necessitar uns quants segons per localitzar el soroll al costat d’un cobert. Semblava com si algú gemegués. Va avançar vivament per l’herba i es va aturar davant el cobert. Mirant de reüll, va poder veure que al cobert hi havia un llum encès.

Va escoltar. Algú es bellugava a dins. Va aixecar la barra i va obrir la porta, i va ser acollit per un parell d’ulls aterrits enmig d’un rostre ensangonat. Va veure la destral per terra.

—Mare de Déu Senyor —va murmurar.

Després va veure la pròtesi.

En Zalaixenko.

Definitivament, la Lisbeth Salander els havia vingut a fer una visita.

Li va costar imaginar-se què era el que havia passat. Va tancar ràpidament la porta i va tornar a posar la barra al seu lloc.

Amb en Zalaixenko al cobert de fusta i en Niedermann lligat a la carretera de Sollebrunn, en Mikael va travessar amb pas viu el pati en direcció cap a la casa. La presència d’un tercer individu que no coneixia i que podia constituir un perill no es podia excloure. Però la casa semblava buida, gairebé deshabitada. Va dirigir l’arma cap a terra i va obrir a poc a poc la porta de l’entrada. Es va trobar en un rebedor fosc i va veure un rectangle de llum a la cuina. L’únic soroll que va sentir va ser el tic-tac d’un rellotge de paret. Només d’entrar a la cuina, va veure la Lisbeth Salander estirada damunt del banc.

Va quedar com petrificat per un instant i va mirar-se aquell cos tan malmès. Va observar que tenia una pistola a la mà que penjava dèbilment per sobre. S’hi va acostar ben a poc a poc i va caure de genolls. Va pensar en el moment en què havia trobat en Dag i la Mia, i un segon va creure que era morta. Després, però, va percebre un petit moviment al tòrax i va sentir una ranera molt feble.

Va allargar la mà i va començar suaument a prendre-li la pistola. Tot d’una la mà que agafava la culata es va endurir. Va obrir els ulls en dues petites clivelles i va mirar-lo de fit a fit durant una colla de minuts. La seva mirada era tota borrosa.

Després ell va sentir que murmurava alguna cosa amb una veu tan baixa que li va costar d’entendre el que deia.

Cony de Kalle Blomkvist.

Va tancar els ulls i va deixar anar la pistola. Ell va dipositar l’arma a terra, es va treure el telèfon mòbil i va marcar el número del servei d’urgències.





KARL STIG-ERLAND LARSSON, conegut com a STIEG LARSSON (Skelleftehamn, Suècia, 15 d’agost de 1954 - Estocolm, Suècia 9 de novembre de 2004). Periodista de reconegut prestigi i corresponsal de guerra en diferents conflictes de l’Àfrica, va escriure obres d’assaig dins l’àmbit econòmic i social, però sobretot és conegut per haver estat el redactor en cap d’Expo, una coneguda revista sueca que s’ha convertit en tot un referent de la lluita contra els moviments d’extrema dreta. Larsson va morir sobtadament el 2004 a causa d’una crisi cardíaca pocs mesos després d’haver lliurat a la seva editora els tres volums d’una trilogia que comença amb Els homes que no estimaven les dones i sense haver vist l’enorme èxit aconseguit per la seva obra.





Notes


[1] Pastís o brioix de canyella, característic de la rebosteria sueca. (N. del T.) [Torna]



[2] Lilja 4-ever és el títol d’una pel·lícula del director suec Lukas Moodysson estrenada el 2002. La protagonista és una adolescent russa de setze anys, abandonada per la seva mare, que exerceix la prostitució. (N. del T.) [Torna]



[3] Servei d’Intel·ligència del Govern suec. (N. del T.) [Torna]



[4] Els Moomin pertanyen a una saga molt popular creada per l’escriptora finlandesa Tove Jansson (1914-2001). (N. del T.) [Torna]



[5] Fika, pausa de cafè i pastís, és una autèntica institució social a Suècia. (N. del T.) [Torna]



[6] Skandinaviska Enskilda Banken. (N. del T.) [Torna]



[7] Jeremy S. MacMillan. / Advocat. / Benvolguda Sra. Salander. Li escric per confirmar-li que el dia 20 de gener s’ha tancat l’últim pagament de la seva propietat. Tal com vam acordar, li adjunto còpies de tota la documentació, però em quedo l’original. Espero que ho trobi tot correcte. / Permeti’m que afegeixi que espero que tot li vagi bé, benvolguda. Em va fer molt content la seva visita sorpresa de l’estiu passat i haig de confessar que vaig trobar estimulant la seva presència. Espero ser-li útil en qualsevol altra cosa que li convingui. / Atentament, J. S. M. (N. del T.) [Torna]





