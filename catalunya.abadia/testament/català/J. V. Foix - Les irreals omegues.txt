Les irreals omegues, a cura de Jaume Vallcorba Plana, és el segon llibre de poemes publicat per J. V. Foix el 1949 i difereix completament de l’anterior Sol i de dol, on dominava el classicisme. Aquí el que domina és l’art del trobar clus trobadoresc i l’hermetisme de la poesia de tots els temps. És una poesia retoricada, de sintaxi perfecta, escrita amb vers lliure però on domina el decasíl·lab i l’alexandrí, que serveixen més a l’esperit una mica narratiu del poemari.

El llibre comença amb dues citacions de Ramon Llull, que fan d’advertència per a la lectura: la primera remet als orígens de la llengua literària catalana i el camí de la creació del real al fantàstic, amb la que el lector es troba advertit de procedir a la inversa de la manera habitual de llegir; i amb la segona citació, es recorda que cal un esforç per tal d’entendre.

Els tretze poemes inclosos es caracteritzen per tenir un títol llarg, sovint un poema en prosa, escrit en majúscules, cada un d’ells amb una estructura interna diferent. El contingut són experiències viscudes abans de la Guerra Civil o al principi d’aquesta, en la joventut del poeta i reflexions pròpies del poeta tant d’abans com de després de la guerra. La imatgeria és molt onírica i simbolista, desplegant idees de forma narrativa quan en realitat son poemes lírics, en un conjunt que conforma un dels llibres més importants de l’autor.





J. V. Foix





Les irreals omegues


Edició a cura de Jaume Vallcorba



ePUB v1.0

pistraus 23.07.23





Títol original: Les irreals omegues

J. V. Foix, 1949

Curador: Jaume Vallcorba, 1987

Edició digital: pistraus (v1.0)

Digitalització: pistraus

ePUBCat base r1.3





Nota a aquesta edició


Aquesta és la primera vegada que podem disposar, per preparar l’edició, dels mecanoscrits originals foixians. Es tracta de dues col·leccions de mecanoscrits, la primera de les quals, de molt difícil datació, presenta estadis diferents del mateix poema en un nombre irregular per a cada un d’ells, sense que l’ordre amb què són presentats a la carpeta que els aplega es correspongui necessàriament amb el de la redacció. Si en algun moment vaig estar temptat de tractar-los com un sol manuscrit amb diverses mans de copista, aquesta temptació s’esvaí ràpidament en comprovar la impossibilitat d’unificar aquestes mans (totes les anotacions a llapis? a tinta?: n’hi ha d’èpoques clarament diverses, sense que es pugui arribar a cap conclusió vàlida quant a la seva successió); i més quan els poemes tenen aquell nombre irregular de còpies al qual em referia. Totes elles, doncs, són representades, en l’edició present, per la sigla M.

En la mateixa carpeta, s’hi troba la segona col·lecció mecanografiada dels poemes, destinada a la censura, a la qual fa referència la nostra sigla C. Per bé que aquesta hauria de ser la que recollís totes les darreres versions abans de la impressió, no és així, per tal com algun poema presenta modificacions posteriors, indicades a M. D’altra banda, aquest joc presenta un mecanografiat uniforme, però és evident, tal com passa en algunes còpies de M, que no va ser el mateix autor qui va posar el text en net, ja que conté un bon nombre d’errades, conseqüència de la manca de comprensió del mecanògraf o mecanògrafa del text original. Tot això fa que, malauradament, sigui gairebé impossible de resseguir en cap cas el procés de revisió que porta de la primera versió a la definitiva.

Per tant, i com que en aquesta sèrie només donem notícia de la tradició impresa en un aparat negatiu, em referiré a M i a C, i en aparat positiu, solament en els casos en els quals n’extregui la lliçó, sense fer constar les variants que puguin presentar, però també em permetré fer-hi al·lusió per aclarir el possible sentit d’un vers (V, 15). En conseqüència, a l’aparat crític hi predominen les referències a les dues úniques edicions de Les irreals omegues que aporten novetats rellevants en la fixació del text: la primera, edició de l’autor a «L’amic de les arts», l’esmento, com ja és habitual en aquesta sèrie, per l’any en què va aparèixer (1949), i no tinc en compte l’exacta reimpressió que se’n va fer, amb el mateix plom, ben poc després; la segona, apareguda dins les Obres poètiques editades per Nauta, l’esmento també per la data que figura al peu d’impremta (1964).

Amb tot, el lector advertirà uns quants canvis dels quals no es dóna justificació en l’aparat, i que van ser introduïts per l’autor per a aquesta edició, a suggeriment de l’editor. Només en un cas, m’he permès de restituir la lliçó Aiax, i no Àiax com es llegeix en 1964, per tal com la correcció malmetia l’alexandrí i, les possibles esmenes que mantinguessin Àiax, entrarien en contradicció amb l’ús mètric comú a tots els poemes, pel qual, en el cas que la cesura d’un alexandrí sigui femenina, presenta sil·labació d’una forma sistemàtica (cosa que, d’altra banda, concorda amb el fet que siguin molt corrents els alexandrins no cesurats amb accent a la sisena, com és el cas de V, 9: «Matinada i crepuscle del dia indistint»).

El lector també podrà observar que els títols dels poemes, d’acord amb la funció prologal que l’autor els atorga a les Excuses preliminars, precedeixen el poema en una portadella, en lloc d’encapçalar-lo a la mateixa pàgina, ús aquest corrent a les «Edicions de l’Amic de les Arts».

JAUME VALLCORBA PLANA





Excuses


Els tretze poemes inclosos en aquest llibre pertanyen a un recull més vast. L’autor, que no gosa rectificar, ara per ara, la seva posició d’investigador en poesia, en preferir llur inclusió en dos volums creu facilitar-ne la lectura i, per ventura, la comprensió.

La data que acompanya individualment els poemes en subscriu provisionalment l’experiència i no en tanca el procés.

En els títols que els precedeixen a manera de pròleg assaja d’aclarir-ne la intenció.

El Port de la Selva, novembre del 1948





LES IRREALS OMEGUES


(amb anotacions)





De les semblances reals davallen les fantàstiques enaixí com accidents que ixen de substància.

LLULL

(«De les raïls de l’Arbre Imaginal», de l’Arbre de Sciència)

On pus scura és la semblança, pus altament entén l’enteniment que aquella semblança entén.

LLULL

(Del Libre de Meravelles)





I


PER A ÉSSER A TEMPS A L’OFERTORI EM VAIG HAVER DE TIRAR AL RIU, TOCANT A LA PRESA DE MONISTROL; PERÒ LA PLAÇA DE DAVANT EL TEMPLE ERA TAN CANVIADA, QUE[1] VAIG TENIR EL PRESSENTIMENT DE TROBAR-ME EN UNA CIUTAT FUNCIONAL ESCANDINAVA. A L’ALTRA BANDA DEL RIU, ELS[2] ALLISTATS DE TOTES LES LLEVES: HOPLITES,[3] MAMELUCS, GENÍSSERS, MILICIANS, ETC.,[4] ESCOLTAVEN ELS ORACLES I CRIDAVEN EL TEXT DE LLURS PANCARTES: —IL FAUT S’ENGAGER! IL FAUT S’ENGAGER! ABÊTISSEZ-VOUS![5] ABÊTISSEZ-VOUS!





Quan a sol baix —oh cendres fumejants

Al vent brancut amb sentors marineres!—

Porteu els llops sedejants a fontanes

En murs extrems i fosques en prat fosc;

O desbosqueu[6], irosos i remots,

A l’ombradís on sestegen les noies

Quan ve l’estiu, apètal, i les aures,

I el que és sagrat colpiu conflent ençà,

Saben els déus per quins senyals i còdols

El ritu vell mudeu pel taure ibèric.

Si en cau secret, cavadís, o en quintà

Rústic i herbat[7] descobriu el fetitxe

I l’invoqueu, policrom, mans obertes;

O precinteu tractors i, taciturns,

Erreu, nocturns, pel ribatge arenós

Entre els cavalls que les platges captiven

—L’ull estelat amb reflexos celestes—

I el crim negueu,[8] drapats com un etrusc,

No us cal l’engany si us sobtaven, adversos,

Còdols i llops en els somnis aquosos.

Però vinc jo —que el rec tèrbol i estret

Guanyava a braç, alejant per passeres

Fins a la vall solellosa i cantaire—,

I als quiosquers[9] fiats aturo i dic:

—Guardeu, sabents, aquests llibres, són meus—;

I els en don tres, i d’allí vaig al Temple,

Tot mal vestit, a pregar pels qui dormen

De son diürn, tocant l’altar major,

I, als[10] dalts, llegeixo novella pancarta:

«Callen els déus els llurs somnis terrestres.»

I obro els vitralls pintats per gent d’avui

—Blaus i vermells defallents—; i, entre runes,[11]

Cerco l’Incert. Mes, d’un bot, salto el claustre,

Àgil i pur com el Dia Primer.

I alapintat me’n vaig pel call florit

Tot dolçament, com si petgés les aigües

I Ella vingués, sota una ombrel·la etíop,[12]

Entre endevins amb capell mexicà.

(¿On sou, llibrers? ¿I vosaltres, soldats?

¿I els vells astuts amb fusells amb sordina?)

Els troncs solars són llum del Sant Misteri:

Net i distint, em veig com transparent.

I, plaça enllà, a la intrusa vitrina,[13]

Miro els gravats d’un diari danès.

Enfosqueïts us veig a l’altra vall,[14]

Darrere[15] els joncs, escoltant els oracles

O tatuant al cos nu les consignes,

Voltats de nans i cans, amb gran remor.

En murs de nit calqueu testa i segell,[16]

I, amb[17] daus plomats, en bars sense sortida,

Jugueu, amb urc, en taulers invisibles,

Muntanya i cos, dofí, arbre i ocell!

Ni el mite, doncs, no us val, iniciats

Pel hierofant disfressat de botànic;

¿Colpiu l’anyell? No anul·leu el Signe;

¿Cremeu papers[18] i tints? La ment reneix.

Exiliat a la pairal contrada,

Rems i destral ressonin, solitaris!

Setembre, 1936





II


EN CREIXELLS I JO ESTABLÍEM, HORA FOSCANT, L’OROGRAFIA D’IMAGINARIS PLANETES DESPRÉS D’HAVER DISCUTIT LA CRONOLOGIA DELS «DIÀLEGS» DE PLATÓ. EN ENGEGAR LA MOTO PER TORNAR A CASA, VA ARRIBAR LA PALMIRA AMB UN EXTRAVAGANT VESTIT DE VELLUT CARMESÍ, I PER FALSOS CORRIOLS I PONTS LLEVADISSOS SE’M VA ENDUR[19] AL BALL.





(A la vaga pineda ofegàvem el goig,

Matinaven els folcs a l’esblaimada coma;[20]

I fórem U, Alba i Nit en un crit:

Oh immortals defallences!)

Adéu, trofeus d’Aiax[21] i els peristils airívols

Que esbossa en ulls recents el Migdia Suprem;[22]

Els àugurs emergents entre signes i símbols

A l’arxipèlag càlid de les Formes[23]

—Llum enumerativa als elisis florents

A la faç secular dels navegants immòbils—.

Adéu el roc cabdal; i l’ogiva frondosa

Dels temples freturants al peu de les cascades

Amb déus dements als altars dissidents;

El Crist Imperial coronat de gaubances

A l’àpex[24] fulgurant del sínode dels cors;

Els clams guerrers, a mig coll, a toc d’alba,

Els crits vesprals darrere[25] les muralles,

L’aiguabarreig dels mars a l’ultrason, adéu!

Hora foscant t’acostes, oh deessa!,[26]

Amb fressa d’aigua als clots dels horts desemparats

I clarors indulgents de murta,[27] rosa i heura

Als ulls seglars, a la ment eviterna.

¿A quin mar primicer i aurora inicial

—Pures blavors, esbós del pur atzur—

Alga i corall junyidors, i l’escuma

Reflectint, insegura, els secrets submarins,[28]

Van ordenar ta Immortal Estructura?

(¿Quin fals iniciat, entre espadats i gruta,

Cremava focs pertot i t’ullprenia?

—Oh dia advers, ginestes del crepuscle!—)[29]

¿Quin mòrbid beduí camacurt i pelós,

Ment sense esment amb els cinc senys en flama,[30]

Exaltà el Cos Perfet més enllà de la idea

I en son grosser petjà l’àcid llindar[31]

On, delirant, abolia els epílegs?

(¿A quina vella jungla omples els ulls

De llum elemental i oratges primitius,[32]

Pluges i rous i sediments lacustres?)

Oh dia exclòs, oh recs brogents!

Palmira:

¿Hem de cedir tots dos al plor de la Sibil·la?

Pengem llunes als tells! Besem polsim de boques!

Amaguem pels erols dels masos embruixats

Els olius i els fumalls, les brees delatores!

Esbaldim[33] cos i vesta al broll de les salines,

Plantem llitera i tenda als planells petrolífers!

(Desem al sostremort les doctes partitures,

Escoltem, moridors, les daurades remors

Dels antics oceans a les fràgils conquilles,

Salpem dels ports extrems cap al Nocturn Triangle!)

Petjarem els sorrals dins les amples parpelles

D’un son confús, darrere[34] els farallons

On l’ombrívol ponent projecta amb falsa llum pèrfides fites,

Sense flors, ni botí, ni motors bategants en màquines alades.

Oh impur perfet! Únic mancat! Falsa Diana!:

A l’encís conjugat dels astres infal·libles

Despullem, conjurats, la pròpia nuesa.

Setembre, 1934





III


EN UN PENYAL D’AIGUADOLÇ EL PINTOR SUNYER I JO, EN UN MIGDIA DE MARÇ, INTENTÀVEM ATURAR[35] UN VOL DE GAVINOTS. HAURÍEM VOLGUT ÉSSER SOLDATS, PERÒ LES BANDERES DEL NOSTRE REGIMENT HAVIEN ESTAT ARRESTADES.





Si el braç ens arribés a l’altra riba!

Els burgesos hi tenen llurs tendres amants

Dalt d’un vaixell, vestides d’uniforme,[36]

Entre llargues estibes de saques captives

Amb passius antillans i balanços bosníacs.

Llurs cossos de quinze anys, docents i dehiscents,

Intemperants, i purs amb clarors d’hemisferi,[37]

Són manolls defallents de violes silvestres

I ens fan senyals estranys de codis diferits.

(L’illot és un escull, no puc aparellar;

Veig armes radiants i, ençà de la ribera,

Les cuirasses solars de la host punitiva.

La llum m’aombra i puny; ¿qui gosa forçar el pas?)

Erren els muls pel sorral i el canyís,[38]

I un vol d’ocells de mar per l’eixut de les dunes.

Hissem a tots tres pals reials senyeres!

Percudim les timbales per les coves!

¿Quin tors de déu antic, enllà les Roques Altes,[39]

Ens ullprèn com un far en nit coberta?

¿Quina brasa fumera ens embriaga,

Purifica la ment i abat el cos?

S’esquerden els cristalls de les mars primitives,

Es fon la sal de tantes mans obertes

Pels garrofers frescals i els gira-sols dels fars;

És tot tan clar que ni sabem parlar-nos.

Escrivim versos nous amb signes fòssils!

Pintem en fulls arcaics nueses immatures!

Brolls de sang i vinagre fan florir els estigmes:

Els soldats, peu descalç, se’n van per la carena

Amb noies per trofeu i flèbil cantadissa,

Sense dir-nos adéu, les banderes plegades,

L’ull enyorat d’un món sense capvespres.

Del Temps lliberts i jerarques del Nombre,

Mercaders delinqüents d’astrals manufactures,

Amb els braços en creu, a les maternes vinyes,

Som fantasmes marçals i saó d’atzavares.

Sitges, 1922





IV


PASSÀVEM PER CORRIOLS NOCTURNS AMB GAVETES AL CAP CURULLES D’INÚTILS CIMENTS, ENS MIRÀVEM I NO ENS CONEIXÍEM. ELLES TAMBÉ HI EREN, AL PEU DE LES FONTS ESTRONCADES.





Delejàvem la mort per fosques travesseres

Amb els braços alçats. I dèiem: —Tu,[40] ¿qui ets?

¿I aquell?—[41] Puix que érem molts, moreus, hi érem tots.

Mireu: elles també, opulentament nues,[42]

Amb els braços enlaire, i[43] moreues, al caire

Dels abismes vesprals, en errívols trencalls,

Collint de l’Arbre Intacte el fruit iridescent,[44]

O amb frèjols fils de nit teixint[45] malla secreta.

Delejàvem la mort per burgs arborescents.

Érem cors calcinats a l’octubrer viratge

Que arribàvem, vençuts, als[46] suburbis tardans;

Gustàvem, barbullents, els[47] beuratges novells

I ens vèiem, transparents,[48] i, torbats, ens miràvem

Quan l’or dels àlbers mor i neixen les estrelles.

Ens escoltàvem, sords[49] al bleix dels blats, plaent,

Ensumàvem les pells i ens tocàvem, carnals,[50]

Vora els frèvols mallols d’una mar que fumeja.[51]

Delejàvem l’amor en els molls clandestins.

Delejàvem fondals amb aigualls i fullaca

I planyívoles fonts en nocturns santmarçals,[52]

Braços enlaire. I dèiem: —Tu, ¿qui ets? ¿I aquell?—[53]

(L’espantall[54] de cad’u a la plaça sense armes,

Bouers d’ull avetós plantats a la carena

Per senyalar el camí d’impúbers penitents,

Anònims ceretans amb fòssils a les mans

Inscrits, elles també!, als almanacs de pedra.)[55]

Delejàvem la mar, i[56] érem troncs i érem brancs.

Érem tots, braç alçat, herois sense llegenda,

Matinada i crepuscle del dia indistint.

Caminàvem balmats; ens aturàvem, erts,

Reculàvem: —¿I tu? ¿I aquells? ¿I qui són elles?—[57]

(Vessàvem olis purs als patis mil·lenaris.)

En la gran nit comuna érem somni de tots:

Ombres d’ombres en creu[58] —murmuris convergents!—[59]

Damunt un mur de mar sense fossats ni portes.

Delejàvem plegats pels rocs[60] del Cap de Creus.

Port Lligat, 1933





V


VAM ARRIBAR EN AQUELL POBLE I NO HI HAVIA NINGÚ, PERÒ PER PLACES I PASSATGES SENTÍEM LA FRESSA DELS QUI FOREN I DE LLURS DANSES, I[61] LES ESQUERDES DELS MURS ESBOSSAVEN LA FAÇ DELS QUI VINDRAN. UNA LLEGENDA CLANDESTINA GRAVADA AL PEU D’UNES FIGURES QUE IMITAVEN, RÚSTEGUES, UNS MÍSERS INFANTS, DEIA: «SEMPRE SOM EN EXISTÈNCIA D’ALTRI». VAM FUGIR PEL COLL FRONTERER VESTITS AMB PELLS PRIMITIVES I CARREGATS DE LLIBRES.





No tinguis por, les ombres són de pedra;

Llindes endins remoregen fontanes

I el vent fullós, virolai[62] dels espectres,

Per cambra i clasta sento veus i passos,[63]

I cants de nit en llargues foradades

Sota els vinyars amb clarors europees.

A les parets, als batents de finestra

I als horts murats veig les cares pintades

Dels qui van viure, vidents, en els segles,

Dels qui vindran[64] —franques lluors futures!—[65]

Hi som tu i jo, la testa decantada,

Amb colors crues de ratlla[66] extremosa.

Pertot, ah las!, els veires delectables:

Escrits antics camperols i purpuris,

Naus boreals a la lloia[67] votiva,

Voris vexats amb empremtes divines,

Calcs d’En Miró amb alfabets rupestres

—Verds i grocs lents en naufragi de tintes—.[68]

Sota el pont vell amagàvem les armes,[69]

I riu avall se’n van les salzeredes

I llur embruix, les corol·les nocturnes,

Pàl·lids icons i confuses roselles.

—Oh[70] missatger, núvol alat, oratge:

Aombra el mar amb àcides parpelles!—.[71]

Al bardissar hi ha una toia esfullada

Amb rous secrets i ceres clandestines,[72]

De quan olfacte i ull eren dolls d’aigua

Cascadejant en un verger de laques

I l’home era home en una selva d’homes:[73]

Marfils en creu coberts amb gases rosa!

—Aixeca el braç, sangosos els estigmes,[74]

I toca el cel, oh blancors deslligades!—[75]

Nacres solars del Diví Simulacre,

Amb gels ocults que delaten el pòrfir

I sots pregons amb sidèries polpes:

—Venci el blau pur i brolli la semença!—[76]

Al celler musc amb frescors molineres

Sentim —oh hisops pasquals!—[77] música nova

I balls d’avui, complantes enyorades[78]

(Aspres besars en ponents adriàtics,

Do de tots dos en albergs albanesos).

Però els hostes no hi són i els llibres ens fan nosa!

Caminarem descalços per les pedres,[79]

Flairós el pit dels èxodes herbosos,

El llavi clos a les pairals rondalles,

El front marcat amb sang de les senyeres,

I els ulls[80] perduts als brulls de falses Medes

Amb fars i freus a les cales adverses.

Veiem el mar entre parets calentes,

Ceps cimejants i arbòries fumeres.

—Dem-nos les mans i desxifrem els signes!—[81]

El cercle pur prolonga llums sonores

Al pur desert, hivernacle de perles;

Ens parlem baix en una llengua estranya.

Heus[82] ací el bar i allà la barberia.

Al Pla de Dalt, amb farigoles tendres,[83]

El dolmen, nu, gravat amb els horòscops.

I, al[84] peu del mas, a l’ombrosa comella,

Testes de sants entre bidons i rodes.

Oh voluntat de foc que empeny la brisa!

Tornarem sols, per[85] la isarda drecera

Que no sé on duu, darrere[86] la duana,

Coberts de pells, corbats pels incunables

I els cossos balbs:

—No miris endarrere!—[87]

Una barca s’emporta les campanes

I hem escampat els vidres per la platja!

Portbou, octubre 1934





VI


BAIXAVA DE COLL FORMIC AL BRULL I, EN[88] ÉSSER PROP DE LA MORERA, EM[89] VAN ATURAR ELS CÍCLOPS. VOLIA FUGIR, PERÒ, BURXANC EN MÀ, EM VAN FORÇAR A MIRAR COM ENSACAVEN LLIBRES I MÉS LLIBRES MEUS, IMPRESOS[90] I INÈDITS, PERGAMINS DELS AVANTPASSATS SOSTRETS AL RECTOR DELS TORRENTS DE LLADURS I MANIFESTS EVERSIUS. EL MEU COS FULLAVA COM UN FAIG, I UN ULL DESCLÒS ALS BRULLS DEL FRONT EM VA FER VEURE, AIGUOSA[91] I TRANSPARENT, LA MEVA PRÒPIA IRREALITAT.





Mirar els ocells com els nois, i la boira

Pel torrentol amb caramells de molsa;

I, cap al tard[92] —quan les mosses tardanes

Cullen, ull dolç i persignat, les herbes

I els glans d’embruix—, el serrat; …o, a mig aire[93]

—Darrere els faigs, allà on la nit udola—,[94]

Els traginers encorbats i somnàmbuls,

Durs i arreluts entre els coscolls airívols,[95]

Com omplen bucs carboners i les sitges

Parpellejants, amb[96] llibres nous, diaris,

Codis i fulls clandestins i escriptures

Que firmo jo amb irreals omegues,

És bell i trist per qui, nat franc, és serf.

—Nit d’avets delirant! Nit col·lectiva!—.[97]

Trobar el pastor i els seus bous, vora els marges,

Dòcils i purs i la mirada gerda,[98]

Amb neu dels pics[99] al fons de les pupil·les

I prats rosats amb fontanelles clares;

I, cor feliç i ple, dar-li el bon dia,

I us diu qui és: carranc i fill de bruixa,[100]

Nat als Molins i dels carlins ostatge

Quan, sarmentós, somniava amb els Tròpics;

… O, de puigmals a puigmals anacrònics,[101]

Veure passar damunt acers eteris

Els trens de foc, amb[102] rabassa i remences,[103]

Fendint, gebrats, la fressa dels silencis,

És gai i trist pels qui funyen els glaços

Emmurallats a les fleques alpines.

Sentir com plou, vora el foc;[104] i les aigües

Vidres avall, a la tardor boscana,

Que esbossen cors amb anagrames rústics

Regalimants a les mans que us acotxen;

I el vent joiós amb campanes cerdanes,

Himnes flairants i flòrides pregueres

D’un airecel amb vilatans alífers

I déus dorments als fonolls de les bromes;

… O escoltar el plany del qui feixa la llenya

Al bosc defès, del caçador que empaita

Senglar i ocell, i[105] el del castell el blasma

Perquè el de tots és seu, verges i astres,

És dolç i trist pel qui, feixuc de roses,

Lleva el pugó del pi de les tres branques.

Gualba, 1944 - Viladrau, 1948





VII


VAGAVA AQUELL VESPRE PELS BARRANCS DE BEGUR, ON[106] ERREN, SOMICAIRES, ELS SAURINS. AL TOMBANT DE SA TUNA, UN[107] CLAM DE VEUS GERMINATIU ACOMPANYAVA TOT D’OMBRES DANSAIRES. D’UN BRANC SELVÀTIC D’ALZINA PENJAVA, ABANDONADA, LA VESTA ESTIVAL D’UNA NOIA. LI VAIG PARLAR COM SI HI FOS.





Agemoleix-te als vents de les cales esquerpes,[108]

Tu, forma i nom i del futur membrança,

Hostessa universal i del goig missatgera,

Alba del dia total, i crepuscle!

Salva, serpentejants, les cabelleres

Que ombregen les remors amb marors de retaule,[109]

Avança, alabatent, per les aigües ventrudes,[110]

Entre insignes negrors i clams secrets, salífers!

Si mous l’Arbre de Mar cauran els fruits defesos.

¿T’he conegut als broms de les drassanes

Enyorada del mar i de molles marselles

Amb llums regalimants a l’espart del capvespre?

¿O al pic nevós, en abordatge d’ales,[111]

Copiant soledats a l’àlbum de congestes,

El pit signat amb el carmí dels astres?

¿O en cambra breu, entre elixirs liguris,[112]

Senyorejant en els acres reialmes?

(¿A la taverna, al ball o als tossals megalítics?)

¿Ets el pomer pensat a la vall carbonera

Voltada d’infinits i, Tu Sola, Minerva,

Llança i elm del Real i nodrissa dels segles,

De l’Home Sol que cavalca els dos signes

Més enllà de la mort, a recer de la Idea?[113]

¿… O, captiva[114] i lasciva als foscants de manubri,

De flanc esponerós, i pits, a la llitera,

Dànae[115] deixondida amb besars sefardites?

¿Fuges o véns a mi, o de mi, que só[116] l’Immòbil?

Mira!: baixen dels cims les vestals venturoses[117]

Sota l’embruix dels rocs amb xifres extingides

I noms estranys escrits en llengua morta.

Llur mirada solar encén estels errívols

A l’aiguadolç amb parpelleigs eteris,

Omple de boll les sines sedejants,

D’escumes del matí les tímides parpelles,

De fullaraca morta els ventres venials.

—Joc sideral, nocturnes recompenses!—[118]

Esmuny-te pels covals amb nupcials flongeses,

Crema els olis novells en arcaiques argiles,

Petja, suau, les herbes consagrades

Al pleniluni dolç de les nits imperibles,

Ungeix amb sang recent la pedra augusta,

Cobreix-te al tamariu amb vesta blanca:

Celen frescors d’aranya els degotalls del cel

I, foc i vent, una veu crida: —Dea!—[119]

Només tos ulls tancats em donen lluors d’alba.

Sa Tuna, 1934





VIII


ELS FALSOS GRATACELS BADAVEN LLURS OBERTURES AL MAR. ELLA I JO PASSÀVEM PER UNA INSÒLITA VORERA ALÇADA A MOLTS METRES DE LA CALÇADA. EN LES FOSCORS D’AQUELLA NIT CERCÀVEM L’ASTRE DEL NOSTRE DESTÍ. LES BRANQUES DELS ARBRES, QUE[120] ENDEVINÀVEM PERDUTS ENTRE LLAGUTS I BARCASSES, CEDIEN[121] AL DOLL DE LES NEUS TARDANES. ENS VOLÍEM DIR ADÉU, PERÒ UNA MÀ INVISIBLE ENS VA TAPAR LA BOCA.





Al vesprejar d’invisibles palmeres,[122]

Entre llaguts i veles desmaiades

S’obren, secrets, els esguards i les timbes

Escumejants a l’encís dels aiguatges.

Claregen cels llunyans a les alcoves,

Els ors ocults als paviments pirates,

Els coralls somnolents de les mestisses,

Els ventres púbers als miralls murals.

Tu i jo passem per l’estranya sendera

—Aquesta nit i l’altra nit i l’altra—

Arran de falls ferejants i cingleres,

Nous i florents, a[123] flocs tardans desclosos,

Els ulls tancats per no perdre la ruta,

El peu descalç a l’encalç del silenci,

El nom balder pintat damunt la vesta,[124]

I compromès, amb[125] lletres malforjades.

Callen els cors, i tot d’arbres s’esfullen

Als sorramolls amb remoreigs salobres;

Calla la ment, i[126] defalleix un astre.

Al call pedrós, a les amples porxades,

A les negrors d’immarcescibles malles[127]

—En fer-nos nit en nit profunda oberta

A l’albaneix de la Nit Immutable—

Som espiats per cares ignorades

—Ahir i avui, en aquest segle i l’altre—.

I, quan[128] el son desclou la flor exclusiva

En prats trements i espurnejants pinedes,

En empordans i en ordals i llurs nèctars[129]

—Blats regalats i ermites solelloses—,

A l’arenell[130] braceja la basarda.

Dolços gemecs germinen a la broixa

I el cel s’encén amb guspireigs d’escata:

Càlides mans, manyagues, ens[131] acotxen

Amb tremolors de pol·len sense antera,[132]

Rou i sement de delirants captaires.

Tu i jo ens perdem, en irresolta escorça,[133]

Entre ombra i murs travats, a la drecera

Del carrer clos que cercàvem sense esma.

Cadaqués, 1931





IX


EN PALMELLS D’OR GUARDEM ELS ULLS DE PEDRA DELS FARAONS VENÇUTS PER L’HOME QUE ERRA SOLITARI PER ORRIS I CALELLES.





Teniu els ulls sense gregals ni arbres

I em deu les mans amb trenta codolells;

—Deixeu-me sol, que só[134] molts, i fressejo

Aigua i fullam pels clots assolellats—.

Míser em sé, però[135] sol torno a néixer

En prats frescals, en masos matiners.

No sou[136] —sou tants!— i la veu us retorna

En únic so, i tremoleu de por

Quan l’altra veu, que les ones modulen

I els rocs eterns, invoca solituds.[137]

Sóc el Qui Fou[138] per clares torrenteres

I em faig un clam del silenci de tots.

Us veig alçats per semblar més encara,

Tinta la faç i amb fatídics coturns,[139]

Clamant als déus, i a les vestals. I al Cèsar!

Els ulls sagnants en bacines de fang.

Només mos ulls són meus, no pas els vostres,[140]

I petjo ferm en nits d’eternitat.

Us emmureu, morents, en llum somorta,[141]

Al so crioll d’instruments enyorats,[142]

I us projecteu a l’obrador dels somnis

A un enllà esvaït, en negre i blanc.

Us sé dorments en inclements pagodes,[143]

Jo, l’aiguaneix d’un planell sobirà.

No teniu mans per aplaudir el miracle,

Aneu capcots[144] i junts per plaça i circ,[145]

Canteu, incauts, tonades de crepuscle,[146]

Entre fumalls,[147] en els suburbis broms.

Cantaré sol per orris i calelles

El cant de tots, amb[148] aire antic i plors.

A riba mar us agleveu febrosos,[149]

El cos flairós i nu, tiges solars

De l’erm carnal, sense gra ni migrança,

A l’Absolut estranys, i al foll Instant.

—Oh mar, miratge de les ombres orfes,[150]

Obre’m l’abís del teu solatge pur!—.[151]

Heu mutilat icones, i us[152] conhorta;

Amb metalls clars feu tomba i pedestal.

Moriu plegats per salvar-vos d’angoixa

I el trofeu d’un és el trofeu de tots.

En or palmat guardem els ulls de pedra

Dels faraons vençuts en areny fosc.

Els Torrents de Lladurs, 1939





X


A PLE SOL CONTEMPLÀVEM EL JOC DE COSSOS I OBJECTES ABSTRACTES PROJECTATS DAMUNT LA SORRA. DE TANT EN TANT ENS DISTRÈIEM AL PAS DE LES XARXAIRES, QUE[153] PORTAVEN AL CAP AMPLES CANASTRES AMB GAVINES MORTES.





Nus despullats, larves de sol —oh noies!—,[154]

Pels ports arcaics i les cales obertes

Als corsaris del son —peresa de les flors!—[155]

Illes errants amb les parpelles closes

I selves[156] de corall a les sines de pòrfir,

Cossos vernals en llurs dòcils conquilles,

Ulls vagabunds en caldes aquarel·les.

(Un fons antic amb estels imprecisos,[157]

Llinda de foc als vestíbuls eteris.)

I tu, natura i llum; i jo, ombra i fretura,[158]

Voltats de palmes d’or i tamarius diàfans

—Quan passen les d’ulls clars i vesta negra

Amb llurs estranys paners d’ocelles mortes,[159]

O els pescadors dorments en carrosses de xarxa

Com un trofeu guanyat en batalla perduda—,

Ens mirem fit a fit, i hem abolit els segles.

(Emmurats de cristall serem somni diürn,

El Pur Present entre garberes d’aigua.)

¿Saps els topants de l’espluga gatosa

Amb llet i mel latents en fonts furtives

On peixen als ocells[160] nodrisses forasteres?

¿I els canarons dels horts amb remoreigs de lluna

I passos riallers per les palanques[161]

Quan veus d’enlloc en canyars invisibles

Imiten les tonades tropicals?

(Quan dia i nit són uns, i[162] el mar batega

Sota el mantell cremós de delirants meduses.)

Pintarem de vermell les fecundes barcasses:

T’he dibuixat la boca en pergamins polsosos;

Baixarem pels barrancs que porten a les cales

—Negra com ets!— vestits d’escata i molses:

He besat la teva ombra en oasis de fulla[163]

Quan s’obren els camins abadals de les boires

I el Temple d’or flameja a mig serrat.

(Quan el navili blanc per rutes aparents

S’emporta grana i flor, cossos i ombratges.)

I al Migdia Absolut, persignats i colpits

Els cristalls radiants dels nostres cossos

—Llum en la llum d’unes denes de sal

En l’avara preguera a l’ara submarina—,

Tu i jo, pastors de sol en espais litogràfics,

Obrirem als ramats les cledes onejants

I petjarem, ullats, aigües i mars intàctils.

(Omplin[164] els brolls gelius de les clares cisternes

Els dolls bicorns, els cossis corallers!)[165]

El Port de la Selva, juny 1932





XI


AL PEU D’UNA MURALLA CICLÒPIA L’HOME DE LA GRANOTA BLAVA, MÉS ALT QUE TOTS, ENCERAVA CORRETGES I AJUSTAVA POLITGES. DE TANT EN TANT, DES DE LES PREGONESES D’UNA ESTRANYA VISERA, EM[166] MIRAVA, SORRUT. JO FEIA EL DISTRET TOT MIRANT EL MAR, AMB[167] UN LLIBRE VELL A LA MÀ.





En faula i son conec aquell qui[168] escampa

Vora la mar, pels rocs antics, oberta,

Falsos estels, marcits, coberts amb fulls impresos.

Torxa en mà l’he seguit entre avions bipètals

Quan, d’amagat, n’ungeix els engranatges

En el·líptics hangars i garites sagrades.

L’he vist, reial, en cova marinera,[169]

Com si vestís draperies de molsa

A sol colgant

—quan les ombres palmades

S’ajoquen pels torrents i espien les naixences—,[170]

O en clos murat

—quan les hores[171] ancoren

Als ports mentals—

brogent i voltat d’eines,

Mesurant els avencs estel·lars i llur fronda.

És el menhir de l’alba selvatana

Remorós de flors d’aigua i llum flairosa,

El muscle adolescent i sangós del migdia,

L’ocella de la tarda, exiliada

Entre hèlices romeves, moridores,

I evanescents motors, a la pista captiva,

L’androgin de la nit, generós de semences,[172]

Ombrant les solituds[173] de prades primitives,

Present pertot on cobegem els cossos,

Flama perenne als merlets de les calmes,

Brisca cantaire a les blavors boscoses,

Forma ancestral als nocturns de les cales,

Claror de freixe en el congost[174] del somni.

És l’Etern Inconcret que vaga per les dunes

—Llum en ta faç quan em mires i calles—

O forada els penyals amb punxons impalpables:

—Obre esguards infinits damunt la mar vermella

Quan surten fora port les barques de l’encesa

I modulen llurs cants veus pregones i humides—.

Invoca déus novells per les platges abstractes:

—El teu nom exaltat per gaies tramuntanes[175]

Quan grana el goig, defalleixes i pregues—.

Crema brossa immortal en els barrancs maresos:

—Floreix ton cos amb fulla i flor ignorades—.

Cova obscurs animals en imminents boscatges:

—Quan l’ombra de tots dos és la Sola Ombra—.

1935





XII


VAIG OBRIR, COS BALB, ELS CALAIXOS ON GUARDAVA MILERS DE VERSOS QUE NO RECORDAVA D’HAVER ESCRIT MAI. LA PILAR M’ASSEGURAVA —ERA UN VESPRE FULLÓS AMB UN CEL BAIX GUSPIREJANT DE LLAVIS— QUE ELS HAVIA LLEGITS. ELS CALAIXOS EREN PLENS DE MANS COMPACTES I DURES QUE ESTRENYIEN LES MEVES AMB ESTRANYS DESIGNIS.





A quin mar fosc naufragà una goleta

Amb ocells delirants damunt les vergues

I veles defallents sota les molses

—Esfullàvem lilàs entre les cendres.

A quina balma cega hi ha conquilles

On amaguem tresors d’arrels i aigua

Enyorosos del ball i armats amb canyes

—Fora poblat calcigàvem les ombres.

A quin pati ignorat d’una llar closa

Sentíem cants amb angoixa celeste

Els insectes alats als palmells càlids

—A mig congost apagàvem les llànties.

A quin fons de taverna enllà dels segles

Tastàvem mosts novells i ens embruixaven

Sons de marbres arcaics en orgues fòssils

—Ens fèiem por amb espectrals carotes.

A quin barranc antic vitals[176] ballàvem

Al plany nocturn de bressolants arbredes

Eco lunar de veus i cants maresos

—Amagàvem el cos sota les xarxes.

A quin carrer sentíem fressa d’algues

Quan ens dèiem adéu sense paraules

A la claror d’espurnejants pronòstics

—Amb uns guants nous examinàvem perles.

A quin hangar d’una plana vetusta

Vestits de nit i coronats de roses

Amoixàvem ocells amb mà tremosa

—Engegàvem motors sense esperança.

A quina font de l’obaga perduda

Un estiu despullat en nit desclosa

Ploraven les vestals als déus de pedra

—Ulls embenats cantàvem infortunis.

Damunt quin mur en una nit sense hores

Inscrivíem uns noms que no enteníem

I dibuixàvem púdics[177] ratlles mortes

—Entelàvem xarols la boca intacta.

A quin tombant de la pàl·lida pista

S’estimbaven les noies en bicicle

En cingles clars en espadats aeris

—Ens senyàvem amb aigua sortillera.

A quins calaixos abismals cercava

Poemes mai escrits i que memoro

En papers arrugats i lletra falsa

—Encaixo mans de porcellana i vori.

Cadaqués, setembre 1930





XIII


ENS HAVÍEM BANYAT A LA CATIVA I, A SOL COLGANT, CONTEMPLÀVEM, DESPRÉS D’HAVER FULLEJAT UNA VELLA CRÒNICA NACIONAL, COM TOT DE REIS ANTICS AMB AMPLES CAPES VERMELLES TENIEN LLUR ASSEMBLEA AL SERRAT DE CAP GROS.





Mar vital quan floreja l’aurora; i obscura

En els horts cirerers de l’ocellós crepuscle[178]

Quan tornen els velers, vetusts, i el port llumeja.

Oh mar de tots, sense dofins reials

Amb creus senyorejants[179] i els quatre pals

Damunt l’or secular d’una estirp d’homes lliures.

Tancada; i secreta en els fraterns refugis

Del dolç país esquiu, a la riba querosa[180]

On ments florals ronden el cos perfet,

Bell —absolut,[181] immutable—, total![182]

Astre pur esfullat en els torsos de sílex,

Els paisatges antics amb llavors amagades

I els ullastres amb brancs pel qui venç i el qui dansa.[183]

Púdic mirall del donzell remorós

Que petja el temps i ombreja olimps, alat;

De meduses llisquents en peixeres celestes[184]

Portadores de cors amb esquema i consignes,

Del cometa precís, de les ombres proscrites.

Pèlag fullat per atlas tardorals,[185]

Amb focs pregons i plomissols extrems.

Llit d’herois destructors de les vides descloses

En els olis, els vins i les fruites melades

A la claror dels pins, a l’aurora ametllera.

(Corsaris i croats en negre i blanc:

Papers desats als calaixos goluts.)

Per platja i ports, esquerps, els savis i els profetes

Cavalquen l’unicorn; i els pelegrins erístics

que esbranquen els llorers i consagren la pítia[186]

Quan nega els déus, i la llar, i el qui és,

I en foc advers crema flors ancestrals.

Nosaltres, ull novell, per alzinar i fageda

Invoquem noms terrals i llur bròfega fronda,[187]

Les franqueses i els furs, les llibertats alades

I el que és per a qui és, i allò que és just,[188]

Davant les creus que brollen dels sembrats.

Ungeixin cabells d’or becs aquàtics benignes!

Una fosa d’esguards fa tremir les salines:

—¿Quina pedra vital s’escalfa i s’estructura

En el mòbil desert de les fosses estèrils?

¿On són els murs paterns, perns i mandrons,

I el més enllà diürn amb sals intactes?

¿Quin joc ens fa vidents, sideral, i balbuços

Quan vinyars i olivars, i el mas, es purifiquen

Al vesprejar joncós de l’hora conjurada?

¿Què hi fan, jacents, en tos penyals extrems

Els èfors embruixats amb litúrgics plomalls?—[189][190]

La teva claredat, jaç[191] de guerrers ullpresos[192]

(Ni[193] quan l’alba boscana crema, i castanyera,

Amb la flama dels dits difícils papallones),[194]

Ens amaga la llum.[195]





LES IRREALS OMEGUES


(sense anotacions)





De les semblances reals davallen les fantàstiques enaixí com accidents que ixen de substància.

LLULL

(«De les raïls de l’Arbre Imaginal», de l’Arbre de Sciència)

On pus scura és la semblança, pus altament entén l’enteniment que aquella semblança entén.

LLULL

(Del Libre de Meravelles)





I


PER A ÉSSER A TEMPS A L’OFERTORI EM VAIG HAVER DE TIRAR AL RIU, TOCANT A LA PRESA DE MONISTROL; PERÒ LA PLAÇA DE DAVANT EL TEMPLE ERA TAN CANVIADA, QUE VAIG TENIR EL PRESSENTIMENT DE TROBAR-ME EN UNA CIUTAT FUNCIONAL ESCANDINAVA. A L’ALTRA BANDA DEL RIU, ELS ALLISTATS DE TOTES LES LLEVES: HOPLITES, MAMELUCS, GENÍSSERS, MILICIANS, ETC., ESCOLTAVEN ELS ORACLES I CRIDAVEN EL TEXT DE LLURS PANCARTES: —IL FAUT S’ENGAGER! IL FAUT S’ENGAGER! ABÊTISSEZ-VOUS! ABÊTISSEZ-VOUS!





Quan a sol baix —oh cendres fumejants

Al vent brancut amb sentors marineres!—

Porteu els llops sedejants a fontanes

En murs extrems i fosques en prat fosc;

O desbosqueu, irosos i remots,

A l’ombradís on sestegen les noies

Quan ve l’estiu, apètal, i les aures,

I el que és sagrat colpiu conflent ençà,

Saben els déus per quins senyals i còdols

El ritu vell mudeu pel taure ibèric.

Si en cau secret, cavadís, o en quintà

Rústic i herbat descobriu el fetitxe

I l’invoqueu, policrom, mans obertes;

O precinteu tractors i, taciturns,

Erreu, nocturns, pel ribatge arenós

Entre els cavalls que les platges captiven

—L’ull estelat amb reflexos celestes—

I el crim negueu, drapats com un etrusc,

No us cal l’engany si us sobtaven, adversos,

Còdols i llops en els somnis aquosos.

Però vinc jo —que el rec tèrbol i estret

Guanyava a braç, alejant per passeres

Fins a la vall solellosa i cantaire—,

I als quiosquers fiats aturo i dic:

—Guardeu, sabents, aquests llibres, són meus—;

I els en don tres, i d’allí vaig al Temple,

Tot mal vestit, a pregar pels qui dormen

De son diürn, tocant l’altar major,

I, als dalts, llegeixo novella pancarta:

«Callen els déus els llurs somnis terrestres.»

I obro els vitralls pintats per gent d’avui

—Blaus i vermells defallents—; i, entre runes,

Cerco l’Incert. Mes, d’un bot, salto el claustre,

Àgil i pur com el Dia Primer.

I alapintat me’n vaig pel call florit

Tot dolçament, com si petgés les aigües

I Ella vingués, sota una ombrel·la etíop,

Entre endevins amb capell mexicà.

(¿On sou, llibrers? ¿I vosaltres, soldats?

¿I els vells astuts amb fusells amb sordina?)

Els troncs solars són llum del Sant Misteri:

Net i distint, em veig com transparent.

I, plaça enllà, a la intrusa vitrina,

Miro els gravats d’un diari danès.

Enfosqueïts us veig a l’altra vall,

Darrere els joncs, escoltant els oracles

O tatuant al cos nu les consignes,

Voltats de nans i cans, amb gran remor.

En murs de nit calqueu testa i segell,

I, amb daus plomats, en bars sense sortida,

Jugueu, amb urc, en taulers invisibles,

Muntanya i cos, dofí, arbre i ocell!

Ni el mite, doncs, no us val, iniciats

Pel hierofant disfressat de botànic;

¿Colpiu l’anyell? No anul·leu el Signe;

¿Cremeu papers i tints? La ment reneix.

Exiliat a la pairal contrada,

Rems i destral ressonin, solitaris!

Setembre, 1936





II


EN CREIXELLS I JO ESTABLÍEM, HORA FOSCANT, L’OROGRAFIA D’IMAGINARIS PLANETES DESPRÉS D’HAVER DISCUTIT LA CRONOLOGIA DELS «DIÀLEGS» DE PLATÓ. EN ENGEGAR LA MOTO PER TORNAR A CASA, VA ARRIBAR LA PALMIRA AMB UN EXTRAVAGANT VESTIT DE VELLUT CARMESÍ, I PER FALSOS CORRIOLS I PONTS LLEVADISSOS SE’M VA ENDUR AL BALL.





(A la vaga pineda ofegàvem el goig,

Matinaven els folcs a l’esblaimada coma;

I fórem U, Alba i Nit en un crit:

Oh immortals defallences!)

Adéu, trofeus d’Aiax i els peristils airívols

Que esbossa en ulls recents el Migdia Suprem;

Els àugurs emergents entre signes i símbols

A l’arxipèlag càlid de les Formes

—Llum enumerativa als elisis florents

A la faç secular dels navegants immòbils—.

Adéu el roc cabdal; i l’ogiva frondosa

Dels temples freturants al peu de les cascades

Amb déus dements als altars dissidents;

El Crist Imperial coronat de gaubances

A l’àpex fulgurant del sínode dels cors;

Els clams guerrers, a mig coll, a toc d’alba,

Els crits vesprals darrere les muralles,

L’aiguabarreig dels mars a l’ultrason, adéu!

Hora foscant t’acostes, oh deessa!,

Amb fressa d’aigua als clots dels horts desemparats

I clarors indulgents de murta, rosa i heura

Als ulls seglars, a la ment eviterna.

¿A quin mar primicer i aurora inicial

—Pures blavors, esbós del pur atzur—

Alga i corall junyidors, i l’escuma

Reflectint, insegura, els secrets submarins,

Van ordenar ta Immortal Estructura?

(¿Quin fals iniciat, entre espadats i gruta,

Cremava focs pertot i t’ullprenia?

—Oh dia advers, ginestes del crepuscle!—)

¿Quin mòrbid beduí camacurt i pelós,

Ment sense esment amb els cinc senys en flama,

Exaltà el Cos Perfet més enllà de la idea

I en son grosser petjà l’àcid llindar

On, delirant, abolia els epílegs?

(¿A quina vella jungla omples els ulls

De llum elemental i oratges primitius,

Pluges i rous i sediments lacustres?)

Oh dia exclòs, oh recs brogents!

Palmira:

¿Hem de cedir tots dos al plor de la Sibil·la?

Pengem llunes als tells! Besem polsim de boques!

Amaguem pels erols dels masos embruixats

Els olius i els fumalls, les brees delatores!

Esbaldim cos i vesta al broll de les salines,

Plantem llitera i tenda als planells petrolífers!

(Desem al sostremort les doctes partitures,

Escoltem, moridors, les daurades remors

Dels antics oceans a les fràgils conquilles,

Salpem dels ports extrems cap al Nocturn Triangle!)

Petjarem els sorrals dins les amples parpelles

D’un son confús, darrere els farallons

On l’ombrívol ponent projecta amb falsa llum pèrfides fites,

Sense flors, ni botí, ni motors bategants en màquines alades.

Oh impur perfet! Únic mancat! Falsa Diana!:

A l’encís conjugat dels astres infal·libles

Despullem, conjurats, la pròpia nuesa.

Setembre, 1934





III


EN UN PENYAL D’AIGUADOLÇ EL PINTOR SUNYER I JO, EN UN MIGDIA DE MARÇ, INTENTÀVEM ATURAR UN VOL DE GAVINOTS. HAURÍEM VOLGUT ÉSSER SOLDATS, PERÒ LES BANDERES DEL NOSTRE REGIMENT HAVIEN ESTAT ARRESTADES.





Si el braç ens arribés a l’altra riba!

Els burgesos hi tenen llurs tendres amants

Dalt d’un vaixell, vestides d’uniforme,

Entre llargues estibes de saques captives

Amb passius antillans i balanços bosníacs.

Llurs cossos de quinze anys, docents i dehiscents,

Intemperants, i purs amb clarors d’hemisferi,

Són manolls defallents de violes silvestres

I ens fan senyals estranys de codis diferits.

(L’illot és un escull, no puc aparellar;

Veig armes radiants i, ençà de la ribera,

Les cuirasses solars de la host punitiva.

La llum m’aombra i puny; ¿qui gosa forçar el pas?)

Erren els muls pel sorral i el canyís,

I un vol d’ocells de mar per l’eixut de les dunes.

Hissem a tots tres pals reials senyeres!

Percudim les timbales per les coves!

¿Quin tors de déu antic, enllà les Roques Altes,

Ens ullprèn com un far en nit coberta?

¿Quina brasa fumera ens embriaga,

Purifica la ment i abat el cos?

S’esquerden els cristalls de les mars primitives,

Es fon la sal de tantes mans obertes

Pels garrofers frescals i els gira-sols dels fars;

És tot tan clar que ni sabem parlar-nos.

Escrivim versos nous amb signes fòssils!

Pintem en fulls arcaics nueses immatures!

Brolls de sang i vinagre fan florir els estigmes:

Els soldats, peu descalç, se’n van per la carena

Amb noies per trofeu i flèbil cantadissa,

Sense dir-nos adéu, les banderes plegades,

L’ull enyorat d’un món sense capvespres.

Del Temps lliberts i jerarques del Nombre,

Mercaders delinqüents d’astrals manufactures,

Amb els braços en creu, a les maternes vinyes,

Som fantasmes marçals i saó d’atzavares.

Sitges, 1922





IV


PASSÀVEM PER CORRIOLS NOCTURNS AMB GAVETES AL CAP CURULLES D’INÚTILS CIMENTS, ENS MIRÀVEM I NO ENS CONEIXÍEM. ELLES TAMBÉ HI EREN, AL PEU DE LES FONTS ESTRONCADES.





Delejàvem la mort per fosques travesseres

Amb els braços alçats. I dèiem: —Tu, ¿qui ets?

¿I aquell?— Puix que érem molts, moreus, hi érem tots.

Mireu: elles també, opulentament nues,

Amb els braços enlaire, i moreues, al caire

Dels abismes vesprals, en errívols trencalls,

Collint de l’Arbre Intacte el fruit iridescent,

O amb frèjols fils de nit teixint malla secreta.

Delejàvem la mort per burgs arborescents.

Érem cors calcinats a l’octubrer viratge

Que arribàvem, vençuts, als suburbis tardans;

Gustàvem, barbullents, els beuratges novells

I ens vèiem, transparents, i, torbats, ens miràvem

Quan l’or dels àlbers mor i neixen les estrelles.

Ens escoltàvem, sords al bleix dels blats, plaent,

Ensumàvem les pells i ens tocàvem, carnals,

Vora els frèvols mallols d’una mar que fumeja.

Delejàvem l’amor en els molls clandestins.

Delejàvem fondals amb aigualls i fullaca

I planyívoles fonts en nocturns santmarçals,

Braços enlaire. I dèiem: —Tu, ¿qui ets? ¿I aquell?—

(L’espantall de cad’u a la plaça sense armes,

Bouers d’ull avetós plantats a la carena

Per senyalar el camí d’impúbers penitents,

Anònims ceretans amb fòssils a les mans

Inscrits, elles també!, als almanacs de pedra.)

Delejàvem la mar, i érem troncs i érem brancs.

Érem tots, braç alçat, herois sense llegenda,

Matinada i crepuscle del dia indistint.

Caminàvem balmats; ens aturàvem, erts,

Reculàvem: —¿I tu? ¿I aquells? ¿I qui són elles?—

(Vessàvem olis purs als patis mil·lenaris.)

En la gran nit comuna érem somni de tots:

Ombres d’ombres en creu —murmuris convergents!—

Damunt un mur de mar sense fossats ni portes.

Delejàvem plegats pels rocs del Cap de Creus.

Port Lligat, 1933





V


VAM ARRIBAR EN AQUELL POBLE I NO HI HAVIA NINGÚ, PERÒ PER PLACES I PASSATGES SENTÍEM LA FRESSA DELS QUI FOREN I DE LLURS DANSES, I LES ESQUERDES DELS MURS ESBOSSAVEN LA FAÇ DELS QUI VINDRAN. UNA LLEGENDA CLANDESTINA GRAVADA AL PEU D’UNES FIGURES QUE IMITAVEN, RÚSTEGUES, UNS MÍSERS INFANTS, DEIA: «SEMPRE SOM EN EXISTÈNCIA D’ALTRI». VAM FUGIR PEL COLL FRONTERER VESTITS AMB PELLS PRIMITIVES I CARREGATS DE LLIBRES.





No tinguis por, les ombres són de pedra;

Llindes endins remoregen fontanes

I el vent fullós, virolai dels espectres,

Per cambra i clasta sento veus i passos,

I cants de nit en llargues foradades

Sota els vinyars amb clarors europees.

A les parets, als batents de finestra

I als horts murats veig les cares pintades

Dels qui van viure, vidents, en els segles,

Dels qui vindran —franques lluors futures!—

Hi som tu i jo, la testa decantada,

Amb colors crues de ratlla extremosa.

Pertot, ah las!, els veires delectables:

Escrits antics camperols i purpuris,

Naus boreals a la lloia votiva,

Voris vexats amb empremtes divines,

Calcs d’En Miró amb alfabets rupestres

—Verds i grocs lents en naufragi de tintes—.

Sota el pont vell amagàvem les armes,

I riu avall se’n van les salzeredes

I llur embruix, les corol·les nocturnes,

Pàl·lids icons i confuses roselles.

—Oh missatger, núvol alat, oratge:

Aombra el mar amb àcides parpelles!—.

Al bardissar hi ha una toia esfullada

Amb rous secrets i ceres clandestines,

De quan olfacte i ull eren dolls d’aigua

Cascadejant en un verger de laques

I l’home era home en una selva d’homes:

Marfils en creu coberts amb gases rosa!

—Aixeca el braç, sangosos els estigmes,

I toca el cel, oh blancors deslligades!—

Nacres solars del Diví Simulacre,

Amb gels ocults que delaten el pòrfir

I sots pregons amb sidèries polpes:

—Venci el blau pur i brolli la semença!—

Al celler musc amb frescors molineres

Sentim —oh hisops pasquals!— música nova

I balls d’avui, complantes enyorades

(Aspres besars en ponents adriàtics,

Do de tots dos en albergs albanesos).

Però els hostes no hi són i els llibres ens fan nosa!

Caminarem descalços per les pedres,

Flairós el pit dels èxodes herbosos,

El llavi clos a les pairals rondalles,

El front marcat amb sang de les senyeres,

I els ulls perduts als brulls de falses Medes

Amb fars i freus a les cales adverses.

Veiem el mar entre parets calentes,

Ceps cimejants i arbòries fumeres.

—Dem-nos les mans i desxifrem els signes!—

El cercle pur prolonga llums sonores

Al pur desert, hivernacle de perles;

Ens parlem baix en una llengua estranya.

Heus ací el bar i allà la barberia.

Al Pla de Dalt, amb farigoles tendres,

El dolmen, nu, gravat amb els horòscops.

I, al peu del mas, a l’ombrosa comella,

Testes de sants entre bidons i rodes.

Oh voluntat de foc que empeny la brisa!

Tornarem sols, per la isarda drecera

Que no sé on duu, darrere la duana,

Coberts de pells, corbats pels incunables

I els cossos balbs:

—No miris endarrere!—

Una barca s’emporta les campanes

I hem escampat els vidres per la platja!

Portbou, octubre 1934





VI


BAIXAVA DE COLL FORMIC AL BRULL I, EN ÉSSER PROP DE LA MORERA, EM VAN ATURAR ELS CÍCLOPS. VOLIA FUGIR, PERÒ, BURXANC EN MÀ, EM VAN FORÇAR A MIRAR COM ENSACAVEN LLIBRES I MÉS LLIBRES MEUS, IMPRESOS I INÈDITS, PERGAMINS DELS AVANTPASSATS SOSTRETS AL RECTOR DELS TORRENTS DE LLADURS I MANIFESTS EVERSIUS. EL MEU COS FULLAVA COM UN FAIG, I UN ULL DESCLÒS ALS BRULLS DEL FRONT EM VA FER VEURE, AIGUOSA I TRANSPARENT, LA MEVA PRÒPIA IRREALITAT.





Mirar els ocells com els nois, i la boira

Pel torrentol amb caramells de molsa;

I, cap al tard —quan les mosses tardanes

Cullen, ull dolç i persignat, les herbes

I els glans d’embruix—, el serrat; …o, a mig aire

—Darrere els faigs, allà on la nit udola—,

Els traginers encorbats i somnàmbuls,

Durs i arreluts entre els coscolls airívols,

Com omplen bucs carboners i les sitges

Parpellejants, amb llibres nous, diaris,

Codis i fulls clandestins i escriptures

Que firmo jo amb irreals omegues,

És bell i trist per qui, nat franc, és serf.

—Nit d’avets delirant! Nit col·lectiva!—.

Trobar el pastor i els seus bous, vora els marges,

Dòcils i purs i la mirada gerda,

Amb neu dels pics al fons de les pupil·les

I prats rosats amb fontanelles clares;

I, cor feliç i ple, dar-li el bon dia,

I us diu qui és: carranc i fill de bruixa,

Nat als Molins i dels carlins ostatge

Quan, sarmentós, somniava amb els Tròpics;

… O, de puigmals a puigmals anacrònics,

Veure passar damunt acers eteris

Els trens de foc, amb rabassa i remences,

Fendint, gebrats, la fressa dels silencis,

És gai i trist pels qui funyen els glaços

Emmurallats a les fleques alpines.

Sentir com plou, vora el foc; i les aigües

Vidres avall, a la tardor boscana,

Que esbossen cors amb anagrames rústics

Regalimants a les mans que us acotxen;

I el vent joiós amb campanes cerdanes,

Himnes flairants i flòrides pregueres

D’un airecel amb vilatans alífers

I déus dorments als fonolls de les bromes;

… O escoltar el plany del qui feixa la llenya

Al bosc defès, del caçador que empaita

Senglar i ocell, i el del castell el blasma

Perquè el de tots és seu, verges i astres,

És dolç i trist pel qui, feixuc de roses,

Lleva el pugó del pi de les tres branques.

Gualba, 1944 - Viladrau, 1948





VII


VAGAVA AQUELL VESPRE PELS BARRANCS DE BEGUR, ON ERREN, SOMICAIRES, ELS SAURINS. AL TOMBANT DE SA TUNA, UN CLAM DE VEUS GERMINATIU ACOMPANYAVA TOT D’OMBRES DANSAIRES. D’UN BRANC SELVÀTIC D’ALZINA PENJAVA, ABANDONADA, LA VESTA ESTIVAL D’UNA NOIA. LI VAIG PARLAR COM SI HI FOS.





Agemoleix-te als vents de les cales esquerpes,

Tu, forma i nom i del futur membrança,

Hostessa universal i del goig missatgera,

Alba del dia total, i crepuscle!

Salva, serpentejants, les cabelleres

Que ombregen les remors amb marors de retaule,

Avança, alabatent, per les aigües ventrudes,

Entre insignes negrors i clams secrets, salífers!

Si mous l’Arbre de Mar cauran els fruits defesos.

¿T’he conegut als broms de les drassanes

Enyorada del mar i de molles marselles

Amb llums regalimants a l’espart del capvespre?

¿O al pic nevós, en abordatge d’ales,

Copiant soledats a l’àlbum de congestes,

El pit signat amb el carmí dels astres?

¿O en cambra breu, entre elixirs liguris,

Senyorejant en els acres reialmes?

(¿A la taverna, al ball o als tossals megalítics?)

¿Ets el pomer pensat a la vall carbonera

Voltada d’infinits i, Tu Sola, Minerva,

Llança i elm del Real i nodrissa dels segles,

De l’Home Sol que cavalca els dos signes

Més enllà de la mort, a recer de la Idea?

¿… O, captiva i lasciva als foscants de manubri,

De flanc esponerós, i pits, a la llitera,

Dànae deixondida amb besars sefardites?

¿Fuges o véns a mi, o de mi, que só l’Immòbil?

Mira!: baixen dels cims les vestals venturoses

Sota l’embruix dels rocs amb xifres extingides

I noms estranys escrits en llengua morta.

Llur mirada solar encén estels errívols

A l’aiguadolç amb parpelleigs eteris,

Omple de boll les sines sedejants,

D’escumes del matí les tímides parpelles,

De fullaraca morta els ventres venials.

—Joc sideral, nocturnes recompenses!—

Esmuny-te pels covals amb nupcials flongeses,

Crema els olis novells en arcaiques argiles,

Petja, suau, les herbes consagrades

Al pleniluni dolç de les nits imperibles,

Ungeix amb sang recent la pedra augusta,

Cobreix-te al tamariu amb vesta blanca:

Celen frescors d’aranya els degotalls del cel

I, foc i vent, una veu crida: —Dea!—

Només tos ulls tancats em donen lluors d’alba.

Sa Tuna, 1934





VIII


ELS FALSOS GRATACELS BADAVEN LLURS OBERTURES AL MAR. ELLA I JO PASSÀVEM PER UNA INSÒLITA VORERA ALÇADA A MOLTS METRES DE LA CALÇADA. EN LES FOSCORS D’AQUELLA NIT CERCÀVEM L’ASTRE DEL NOSTRE DESTÍ. LES BRANQUES DELS ARBRES, QUE ENDEVINÀVEM PERDUTS ENTRE LLAGUTS I BARCASSES, CEDIEN AL DOLL DE LES NEUS TARDANES. ENS VOLÍEM DIR ADÉU, PERÒ UNA MÀ INVISIBLE ENS VA TAPAR LA BOCA.





Al vesprejar d’invisibles palmeres,

Entre llaguts i veles desmaiades

S’obren, secrets, els esguards i les timbes

Escumejants a l’encís dels aiguatges.

Claregen cels llunyans a les alcoves,

Els ors ocults als paviments pirates,

Els coralls somnolents de les mestisses,

Els ventres púbers als miralls murals.

Tu i jo passem per l’estranya sendera

—Aquesta nit i l’altra nit i l’altra—

Arran de falls ferejants i cingleres,

Nous i florents, a flocs tardans desclosos,

Els ulls tancats per no perdre la ruta,

El peu descalç a l’encalç del silenci,

El nom balder pintat damunt la vesta,

I compromès, amb lletres malforjades.

Callen els cors, i tot d’arbres s’esfullen

Als sorramolls amb remoreigs salobres;

Calla la ment, i defalleix un astre.

Al call pedrós, a les amples porxades,

A les negrors d’immarcescibles malles

—En fer-nos nit en nit profunda oberta

A l’albaneix de la Nit Immutable—

Som espiats per cares ignorades

—Ahir i avui, en aquest segle i l’altre—.

I, quan el son desclou la flor exclusiva

En prats trements i espurnejants pinedes,

En empordans i en ordals i llurs nèctars

—Blats regalats i ermites solelloses—,

A l’arenell braceja la basarda.

Dolços gemecs germinen a la broixa

I el cel s’encén amb guspireigs d’escata:

Càlides mans, manyagues, ens acotxen

Amb tremolors de pol·len sense antera,

Rou i sement de delirants captaires.

Tu i jo ens perdem, en irresolta escorça,

Entre ombra i murs travats, a la drecera

Del carrer clos que cercàvem sense esma.

Cadaqués, 1931





IX


EN PALMELLS D’OR GUARDEM ELS ULLS DE PEDRA DELS FARAONS VENÇUTS PER L’HOME QUE ERRA SOLITARI PER ORRIS I CALELLES.





Teniu els ulls sense gregals ni arbres

I em deu les mans amb trenta codolells;

—Deixeu-me sol, que só molts, i fressejo

Aigua i fullam pels clots assolellats—.

Míser em sé, però sol torno a néixer

En prats frescals, en masos matiners.

No sou —sou tants!— i la veu us retorna

En únic so, i tremoleu de por

Quan l’altra veu, que les ones modulen

I els rocs eterns, invoca solituds.

Sóc el Qui Fou per clares torrenteres

I em faig un clam del silenci de tots.

Us veig alçats per semblar més encara,

Tinta la faç i amb fatídics coturns,

Clamant als déus, i a les vestals. I al Cèsar!

Els ulls sagnants en bacines de fang.

Només mos ulls són meus, no pas els vostres,

I petjo ferm en nits d’eternitat.

Us emmureu, morents, en llum somorta,

Al so crioll d’instruments enyorats,

I us projecteu a l’obrador dels somnis

A un enllà esvaït, en negre i blanc.

Us sé dorments en inclements pagodes,

Jo, l’aiguaneix d’un planell sobirà.

No teniu mans per aplaudir el miracle,

Aneu capcots i junts per plaça i circ,

Canteu, incauts, tonades de crepuscle,

Entre fumalls, en els suburbis broms.

Cantaré sol per orris i calelles

El cant de tots, amb aire antic i plors.

A riba mar us agleveu febrosos,

El cos flairós i nu, tiges solars

De l’erm carnal, sense gra ni migrança,

A l’Absolut estranys, i al foll Instant.

—Oh mar, miratge de les ombres orfes,

Obre’m l’abís del teu solatge pur!—.

Heu mutilat icones, i us conhorta;

Amb metalls clars feu tomba i pedestal.

Moriu plegats per salvar-vos d’angoixa

I el trofeu d’un és el trofeu de tots.

En or palmat guardem els ulls de pedra

Dels faraons vençuts en areny fosc.

Els Torrents de Lladurs, 1939





X


A PLE SOL CONTEMPLÀVEM EL JOC DE COSSOS I OBJECTES ABSTRACTES PROJECTATS DAMUNT LA SORRA. DE TANT EN TANT ENS DISTRÈIEM AL PAS DE LES XARXAIRES, QUE PORTAVEN AL CAP AMPLES CANASTRES AMB GAVINES MORTES.





Nus despullats, larves de sol —oh noies!—,

Pels ports arcaics i les cales obertes

Als corsaris del son —peresa de les flors!—

Illes errants amb les parpelles closes

I selves de corall a les sines de pòrfir,

Cossos vernals en llurs dòcils conquilles,

Ulls vagabunds en caldes aquarel·les.

(Un fons antic amb estels imprecisos,

Llinda de foc als vestíbuls eteris.)

I tu, natura i llum; i jo, ombra i fretura,

Voltats de palmes d’or i tamarius diàfans

—Quan passen les d’ulls clars i vesta negra

Amb llurs estranys paners d’ocelles mortes,

O els pescadors dorments en carrosses de xarxa

Com un trofeu guanyat en batalla perduda—,

Ens mirem fit a fit, i hem abolit els segles.

(Emmurats de cristall serem somni diürn,

El Pur Present entre garberes d’aigua.)

¿Saps els topants de l’espluga gatosa

Amb llet i mel latents en fonts furtives

On peixen als ocells nodrisses forasteres?

¿I els canarons dels horts amb remoreigs de lluna

I passos riallers per les palanques

Quan veus d’enlloc en canyars invisibles

Imiten les tonades tropicals?

(Quan dia i nit són uns, i el mar batega

Sota el mantell cremós de delirants meduses.)

Pintarem de vermell les fecundes barcasses:

T’he dibuixat la boca en pergamins polsosos;

Baixarem pels barrancs que porten a les cales

—Negra com ets!— vestits d’escata i molses:

He besat la teva ombra en oasis de fulla

Quan s’obren els camins abadals de les boires

I el Temple d’or flameja a mig serrat.

(Quan el navili blanc per rutes aparents

S’emporta grana i flor, cossos i ombratges.)

I al Migdia Absolut, persignats i colpits

Els cristalls radiants dels nostres cossos

—Llum en la llum d’unes denes de sal

En l’avara preguera a l’ara submarina—,

Tu i jo, pastors de sol en espais litogràfics,

Obrirem als ramats les cledes onejants

I petjarem, ullats, aigües i mars intàctils.

(Omplin els brolls gelius de les clares cisternes

Els dolls bicorns, els cossis corallers!)

El Port de la Selva, juny 1932





XI


AL PEU D’UNA MURALLA CICLÒPIA L’HOME DE LA GRANOTA BLAVA, MÉS ALT QUE TOTS, ENCERAVA CORRETGES I AJUSTAVA POLITGES. DE TANT EN TANT, DES DE LES PREGONESES D’UNA ESTRANYA VISERA, EM MIRAVA, SORRUT. JO FEIA EL DISTRET TOT MIRANT EL MAR, AMB UN LLIBRE VELL A LA MÀ.





En faula i son conec aquell qui escampa

Vora la mar, pels rocs antics, oberta,

Falsos estels, marcits, coberts amb fulls impresos.

Torxa en mà l’he seguit entre avions bipètals

Quan, d’amagat, n’ungeix els engranatges

En el·líptics hangars i garites sagrades.

L’he vist, reial, en cova marinera,

Com si vestís draperies de molsa

A sol colgant

—quan les ombres palmades

S’ajoquen pels torrents i espien les naixences—,

O en clos murat

—quan les hores ancoren

Als ports mentals—

brogent i voltat d’eines,

Mesurant els avencs estel·lars i llur fronda.

És el menhir de l’alba selvatana

Remorós de flors d’aigua i llum flairosa,

El muscle adolescent i sangós del migdia,

L’ocella de la tarda, exiliada

Entre hèlices romeves, moridores,

I evanescents motors, a la pista captiva,

L’androgin de la nit, generós de semences,

Ombrant les solituds de prades primitives,

Present pertot on cobegem els cossos,

Flama perenne als merlets de les calmes,

Brisca cantaire a les blavors boscoses,

Forma ancestral als nocturns de les cales,

Claror de freixe en el congost del somni.

És l’Etern Inconcret que vaga per les dunes

—Llum en ta faç quan em mires i calles—

O forada els penyals amb punxons impalpables:

—Obre esguards infinits damunt la mar vermella

Quan surten fora port les barques de l’encesa

I modulen llurs cants veus pregones i humides—.

Invoca déus novells per les platges abstractes:

—El teu nom exaltat per gaies tramuntanes

Quan grana el goig, defalleixes i pregues—.

Crema brossa immortal en els barrancs maresos:

—Floreix ton cos amb fulla i flor ignorades—.

Cova obscurs animals en imminents boscatges:

—Quan l’ombra de tots dos és la Sola Ombra—.

1935





XII


VAIG OBRIR, COS BALB, ELS CALAIXOS ON GUARDAVA MILERS DE VERSOS QUE NO RECORDAVA D’HAVER ESCRIT MAI. LA PILAR M’ASSEGURAVA —ERA UN VESPRE FULLÓS AMB UN CEL BAIX GUSPIREJANT DE LLAVIS— QUE ELS HAVIA LLEGITS. ELS CALAIXOS EREN PLENS DE MANS COMPACTES I DURES QUE ESTRENYIEN LES MEVES AMB ESTRANYS DESIGNIS.





A quin mar fosc naufragà una goleta

Amb ocells delirants damunt les vergues

I veles defallents sota les molses

—Esfullàvem lilàs entre les cendres.

A quina balma cega hi ha conquilles

On amaguem tresors d’arrels i aigua

Enyorosos del ball i armats amb canyes

—Fora poblat calcigàvem les ombres.

A quin pati ignorat d’una llar closa

Sentíem cants amb angoixa celeste

Els insectes alats als palmells càlids

—A mig congost apagàvem les llànties.

A quin fons de taverna enllà dels segles

Tastàvem mosts novells i ens embruixaven

Sons de marbres arcaics en orgues fòssils

—Ens fèiem por amb espectrals carotes.

A quin barranc antic vitals ballàvem

Al plany nocturn de bressolants arbredes

Eco lunar de veus i cants maresos

—Amagàvem el cos sota les xarxes.

A quin carrer sentíem fressa d’algues

Quan ens dèiem adéu sense paraules

A la claror d’espurnejants pronòstics

—Amb uns guants nous examinàvem perles.

A quin hangar d’una plana vetusta

Vestits de nit i coronats de roses

Amoixàvem ocells amb mà tremosa

—Engegàvem motors sense esperança.

A quina font de l’obaga perduda

Un estiu despullat en nit desclosa

Ploraven les vestals als déus de pedra

—Ulls embenats cantàvem infortunis.

Damunt quin mur en una nit sense hores

Inscrivíem uns noms que no enteníem

I dibuixàvem púdics ratlles mortes

—Entelàvem xarols la boca intacta.

A quin tombant de la pàl·lida pista

S’estimbaven les noies en bicicle

En cingles clars en espadats aeris

—Ens senyàvem amb aigua sortillera.

A quins calaixos abismals cercava

Poemes mai escrits i que memoro

En papers arrugats i lletra falsa

—Encaixo mans de porcellana i vori.

Cadaqués, setembre 1930





XIII


ENS HAVÍEM BANYAT A LA CATIVA I, A SOL COLGANT, CONTEMPLÀVEM, DESPRÉS D’HAVER FULLEJAT UNA VELLA CRÒNICA NACIONAL, COM TOT DE REIS ANTICS AMB AMPLES CAPES VERMELLES TENIEN LLUR ASSEMBLEA AL SERRAT DE CAP GROS.





Mar vital quan floreja l’aurora; i obscura

En els horts cirerers de l’ocellós crepuscle

Quan tornen els velers, vetusts, i el port llumeja.

Oh mar de tots, sense dofins reials

Amb creus senyorejants i els quatre pals

Damunt l’or secular d’una estirp d’homes lliures.

Tancada; i secreta en els fraterns refugis

Del dolç país esquiu, a la riba querosa[196]

On ments florals ronden el cos perfet,

Bell —absolut, immutable—, total!

Astre pur esfullat en els torsos de sílex,

Els paisatges antics amb llavors amagades

I els ullastres amb brancs pel qui venç i el qui dansa.

Púdic mirall del donzell remorós

Que petja el temps i ombreja olimps, alat;

De meduses llisquents en peixeres celestes[197]

Portadores de cors amb esquema i consignes,

Del cometa precís, de les ombres proscrites.

Pèlag fullat per atlas tardorals,

Amb focs pregons i plomissols extrems.

Llit d’herois destructors de les vides descloses

En els olis, els vins i les fruites melades

A la claror dels pins, a l’aurora ametllera.

(Corsaris i croats en negre i blanc:

Papers desats als calaixos goluts.)

Per platja i ports, esquerps, els savis i els profetes

Cavalquen l’unicorn; i els pelegrins erístics

que esbranquen els llorers i consagren la pítia[198]

Quan nega els déus, i la llar, i el qui és,

I en foc advers crema flors ancestrals.

Nosaltres, ull novell, per alzinar i fageda

Invoquem noms terrals i llur bròfega fronda,

Les franqueses i els furs, les llibertats alades

I el que és per a qui és, i allò que és just,

Davant les creus que brollen dels sembrats.

Ungeixin cabells d’or becs aquàtics benignes!

Una fosa d’esguards fa tremir les salines:

—¿Quina pedra vital s’escalfa i s’estructura

En el mòbil desert de les fosses estèrils?

¿On són els murs paterns, perns i mandrons,

I el més enllà diürn amb sals intactes?

¿Quin joc ens fa vidents, sideral, i balbuços

Quan vinyars i olivars, i el mas, es purifiquen

Al vesprejar joncós de l’hora conjurada?

¿Què hi fan, jacents, en tos penyals extrems

Els èfors embruixats amb litúrgics plomalls?—[199]

La teva claredat, jaç de guerrers ullpresos

(Ni quan l’alba boscana crema, i castanyera,

Amb la flama dels dits difícils papallones),

Ens amaga la llum.





JOSEP VICENÇ FOIX i MAS, conegut com a J. V. FOIX (Sarrià, 28 de gener de 1893 - Barcelona, 29 de gener de 1987), fou un poeta, periodista i assagista català, un dels més destacats de les avantguardes literàries catalanes.

El seu pare, d’idees liberals i gran treballador, era dels Torrents de Lladurs, però anà a treballar a Manresa on aprengué l’ofici de confiter; allà conegué la que esdevindria la seva muller: Paulina Mas i Rubinat, dona molt sensible i religiosa. Posteriorment la família es traslladà a Sarrià, on nasqueren Josep Vicenç i dues noies. Foix estudià a l’escola pública de la vila, dirigida per Salvador Mundí, mestre municipal de prestigi, i fou condeixeble de Josep Obiols, amb qui l’uní una gran amistat. Com tants intel·lectuals d’aquests anys inicià, després d’acabar el batxillerat, la carrera de dret, però abandonà els estudis a causa de la seva gran afició per la lectura. Des de molt jove va començar a llegir de tot, des dels grecs, llatins i francesos —gràcies a les traduccions Garnier— fins a Nietzsche. «Una barreja detestable si voleu», escriu al Dietari de 1913, «però érem així molts dels nascuts a la fi i a començament de segle. Ens delectava Byron i llegíem amb complaença Baudelaire». Adquirí una foneria tipogràfica, que traspassà amb l’arribada del linotip; es lliurà llavors a la lectura, tot ajudant el seu pare a la indústria que tenia a Sarrià, i es començà a dedicar seriosament a la literatura. Per aquests anys freqüenta assíduament la penya del Continental, on coneix, entre d’altres, López Picó, Salvat, Riba i Folguera, que l’incorpora a La Revista, el 1917; l’any següent és director dels dos darrers números de Trossos, que havia fundat J. M. Junoy. Home del seu temps, practicà el tennis amb entusiasme, i fou un dels col·laboradors de l’Aeroclub de Catalunya, símbol de la seva actitud d’avantguarda. Va sovint a Sitges a casa del seu amic Josep Carbonell i Gener, gràcies al qual col·labora a Terramar (1919-1920) i amb el qual funda Monitor (1921-1923), on exposa la seva teoria nacionalista, que posteriorment refermarà als butlletins d’Acció Catalana (1922), de la qual fou un dels col·laboradors més actius; així concilia l’avantguardisme i el nacionalisme, com ho demostra al llibre Revolució Catalanista (1934), escrit juntament amb Carbonell. A partir de l’any 1924 estiueja al Port de la Selva, coincidint-hi amb Alexandre Plana, Joaquim Ventalló i Josep. M. de Sagarra; primerament s’hostatja a la Fonda del Comerç i després hi tindrà casa pròpia (1948). El 1918 presenta Joan Miró i el 1925 Salvador Dalí, en exposar per primera vegada a Barcelona. Col·laborà a la Revista de Poesia (1925-27) i fou redactor de L’Amic de les Arts (1926-28) i de Quaderns de Poesia (1935-36), on figuren alguns dels seus textos teòrics més importants.

L’any 1927 publica Gertrudis, i el 1932, KRTU, llibres en prosa poemàtica, que són part integrant d’un extens Diari que Foix data el 1918, i que passaren desapercebuts. El fet que, sota un any concret, aplegui aquesta part de la seva obra, assenyala que tota, en conjunt, no és més que un desplegament de les possibilitats presents als primers escrits, tret inherent a la seva concepció literària. El prestigi de Foix és, però, minoritari, i ell mateix sembla voler-ho. L’any 1933 representa el PEN Club català al Congrés de Dubrovnik (Iugoslàvia), i l’any següent dirigeix els cinc números de la tercera època de Revista de Catalunya. Des de la catalanització de La Publicitat, en dirigí la plana literària, i amb el pseudònim «Focius» hi tingué una secció diària fins l’any 1936.

Després del llarg silenci imposat per les circumstàncies polítiques, col·labora a Poesia, Ariel i Dau al set, i l’any 1947 apareix la seva primera obra poètica, i possiblement la més important, Sol, i de dol, impresa, però, l’any 1936. Foix, semblantment a Riba, i als noucentistes, vol instaurar la tradició de l’humanisme català i alhora relacionar-se amb els corrents literaris més nous, que adapta amb originalitat singular, actitud que resumeix el seu vers tan citat: «M’exalta el nou i m’enamora el vell». Pel que fa al «vell» es remunta fins a Llull, Ausiàs March i, gràcies a aquest darrer, als trobadors; del «nou» l’interessen especialment els futuristes i els surrealistes de l’escola de París, amb els quals manté relacions personals. Foix mateix s’ha definit com «un investigador en poesia», en considerar la poesia com una realitat objectiva, separada del poeta, però susceptible de ser explorada per ell, que «s’adreça, doncs, i franc, als qui investiguen en els comellars de la poesia per amor del Bell —o del Rar!—, no pas als historiadors de la literatura…». Al mateix temps és conscient que la poesia és essencialment un artifici verbal, i pensa que el poeta és «mag, especulador del mot…». Malgrat la publicació d’aquest recull, Foix es donà a conèixer tardanament com a poeta i Gabriel Ferrater ha pogut parlar al pròleg d’Els lloms transparents de les «tècniques» de què s’ha valgut Foix «per retardar brillantment l’esclat de la seva fama». La publicació del llibre suscità escàs interès, a causa del tiratge limitat i l’aparent dificultat de lectura. De fet, fins els anys 50-60 no s’inicia la difusió de Foix, amb una influència sobre les noves generacions que no ha fet més que augmentar. Malgrat això, Pere Gimferrer considera Sol, i de dol «un dels grans llibres de la poesia catalana moderna, i sens dubte el títol que, del Cant espiritual d’Ausiàs March ençà, ha sabut afaiçonar més superbament la parla poètica a l’exposició d’un sistema de pensament». El recull consta de setanta sonets dividits en cinc seccions on l’autor recorre a formes verbals arcaiques, i té una riquesa idiomàtica i tècnica excepcional. És essencialment poesia doctrinal, didàctica i alhora meditació del món, on l’autor exposa el seu ideal artístic: «L’equilibri, suprem, classicista». Al poema «Si pogués acordar Raó i Follia» resumeix el conflicte permanent del seu món interior, reflectit en la poesia entre sentiment i raó, el nou i el vell, l’instant i l’eternitat; la darrera secció conté una sèrie de poemes religiosos, poc freqüents en la poesia de Foix, on la divinitat encarna l’absolut, el seny.

L’any 1949 publica Les irreals omegues, forma foixiana de trobar clus on l’autor exposa experiències biogràfiques, exclusivament personals o bé col·lectives; la data de publicació i els llargs títols explicatius, allò que Sansone ha anomenat «els preàmbuls poètics de J. V. Foix», donen un punt de partença per a una lectura correcta. A continuació publica On he deixat les claus… (1953), que primerament portava el títol ben significatiu És quan dormo que hi veig clar. I, de fet, els somnis ocupen una part decisiva en l’obra de Foix. En una dedicatòria ha escrit, a més: «el real del qual parteixo i del qual visc, amb cremors a les entranyes, com saps, i l’irreal que tu et penses descobrir-hi, són el mateix».

L’any 1952 assisteix al Congrés de Poesia de Segòvia; després, en el curs dels anys, ho fa al d’Arts Figuratives de Sicília i als de poesia celebrats a Salamanca i Formentor; l’any 1962 presideix la delegació catalana al congrés de la Comunità Europea degli Scrittori, celebrat a Florència. I el 1956 publica Del «Diari 1918», que en relació a Gertrudis o KRTU, constitueix una continuació però també una evolució que es manifesta en el sentit de paràbola que dóna als seus textos —concepció filosòfica del món o idees pròpies del poeta. Col·labora, entre d’altres publicacions, a Serra d’Or, on intenta de reprendre el seu estil informatiu d’abans de la guerra, però no hi assoleix gaire ressò. L’any 1960 publica Onze Nadals i un Cap d’Any, on recull les felicitacions que envia cada any per aquestes dates a les seves amistats. Aquests poemes no són, en substància, poesia religiosa, malgrat el motiu temàtic persistent que els unifica, sinó recreació estilitzada de la poesia popular, poesia de gènere, en definitiva, perquè Foix considera «les anomenades escoles literàries no pas com a tals amb llurs preceptes, ans bé com a gèneres».

L’any 1961 és elegit membre adjunt de l’Institut d’Estudis Catalans i el 25 de maig de 1962 cobreix la vacant de Josep M. de Sagarra com a membre numerari de la Secció Filològica. Foix, «posseït d’una febre creadora com no l’havia viscuda mai» segons paraules seves, ha continuat publicant amb regularitat: L’estrella d’en Perris (1963), Darrer comunicat (1969), Allò que no diu «La Vanguardia» (1971) i Tocant a mà (1971). Les obres poètiques (1964) inclouen un recull inèdit: Desa aquest llibre al calaix de baix. Els lloms transparents (1969) i Mots o maons o a cascú el seu (1971) apleguen articles sobre temes diversos: política nacional, urbanisme, l’acció cívica i ètica de l’intel·lectual… Catalans de 1918 (1965) són retrats literaris i meditacions que, des dels 17 anys, l’autor consignava per a si mateix, seguint un ordre de dietari; gràcies a aquests records i vivències, una època llunyana es fa viva i present. L’any 1973 li fou concedit el Premi d’Honor de les Lletres Catalanes.

«Poeta d’idees, i d’imatges que en són el reflex, la seva obra resta un dels punts més alts d’elaboració i exigent domini verbal que hagi assolit la literatura catalana posterior als clàssics del segle XV», escriu Pere Gimferrer. «Convergents, la recerca metafísica, i la incessant exploració expressiva, hi congrien un paradigma del problema central de l’art contemporani: el replanteig de la pròpia essència i la indagació a l’entorn del sentit de la condició humana». I, per aquest motiu, l’ascendent de Foix sobre les generacions joves s’ha accentuat a partir de la postguerra.





Notes


[1] 1949: CANVIADA QUE [Torna]



[2] 1949: RIU ELS [Torna]



[3] 1949 i 1964: HOPLITS [Torna]



[4] 1964: ETC… [Torna]



[5] 1949 i 1964: S’ENGAGER!, ABÊTISSEZ-VOUS! [Torna]



[6] 1949 i 1964: desboqueu

La lliçó desbosqueu prové del mecanoscrit C. [Torna]



[7] 1949 i 1964: herbat, [Torna]



[8] 1949 i 1964: negueu [Torna]



[9] 1949 i 1964: els quiosquers

La lliçó als quiosquers prové dels mecanoscrits M i C. [Torna]



[10] 1949 i 1964: I als [Torna]



[11] 1949 i 1964: i per la runa [Torna]



[12] 1949: vingués … etíop [Torna]



[13] 1949: vitrina [Torna]



[14] 1949 i 1964: vall [Torna]



[15] 1949: Darrera [Torna]



[16] 1949 i 1964: segell [Torna]



[17] 1949 i 1964: I amb [Torna]



[18] 1964: paper [Torna]



[19] 1949: SE ME’N VA ENDUR [Torna]



[20] 1964: coma, [Torna]



[21] 1964: d’Àiax [Torna]



[22] 1949 i 1964: Suprem, [Torna]



[23] 1949 i 1964: Formes, [Torna]



[24] 1949 i 1964: l’èpex [Torna]



[25] 1949: darrera [Torna]



[26] 1949 i 1964: deessa! [Torna]



[27] 1949: murtra, [Torna]



[28] 1949 i 1964: submarins [Torna]



[29] 1949 i 1964: crepuscle!) [Torna]



[30] 1949: flama [Torna]



[31] 1949: l’àcid dintell [Torna]



[32] 1949: primitius; [Torna]



[33] 1949: Esbandim [Torna]



[34] 1949: darrera [Torna]



[35] 1949: D’ATURAR [Torna]



[36] 1949 i 1964: d’uniforme [Torna]



[37] 1949 i 1964: d’hemisferi [Torna]



[38] 1949: canyís [Torna]



[39] 1949: antic … Altes [Torna]



[40] 1949 i 1964: dèiem: Tu, [Torna]



[41] 1949 i 1964: aquell? [Torna]



[42] 1949 i 1964: nues [Torna]



[43] 1949: enlaire i [Torna]



[44] 1949: iridescent [Torna]



[45] 1949: nit, teixint [Torna]



[46] 1949 i 1964: arribàvem vençuts als [Torna]



[47] 1949: Gustàvem, barbullents els [Torna]



[48] 1949 i 1964: vèiem transparents, [Torna]



[49] 1949 i 1964: escoltàvem sords [Torna]



[50] 1949 i 1964: carnals [Torna]



[51] 1949 i 1964: fumeja: [Torna]



[52] 1949 i 1964: santmarçals [Torna]



[53] 1949 i 1964: dèiem: Tu, … aquell? [Torna]



[54] 1949 i 1964: —L’espantall [Torna]



[55] 1949 i 1964: pedra—. [Torna]



[56] 1949: mar i [Torna]



[57] 1949 i 1964: Reculàvem: I … elles? [Torna]



[58] 1949: creu, [Torna]



[59] 1949: convergents! [Torna]



[60] 1949: pels quers [Torna]



[61] 1949: DANSES I [Torna]



[62] 1949 i 1964: fullós virolai [Torna]



[63] 1949: passos [Torna]



[64] 1949: vindran, — [Torna]



[65] 1949 i 1964: futures! [Torna]



[66] 1949: colors crus i de ratlla [Torna]



[67] D’acord amb 1949 i 1964, conservem la lliçó lloia, que cal entendre com una grafia modernitzada de la forma antiga loia [= llotja] (així ho fa suposar la lliçó del mecanoscrit C: en dreçana votiva,). Fóra també possible, però, de llegir-hi llosa. [Torna]



[68] 1949 i 1964: tintes. [Torna]



[69] 1949: armes [Torna]



[70] 1949 i 1964: Oh [Torna]



[71] 1949 i 1964: —Aombra … parpelles! [Torna]



[72] 1949: clandestines [Torna]



[73] 1949: d’homes; [Torna]



[74] 1949 i 1964: sagnosos els estigmes [Torna]



[75] 1949 i 1964: deslligades! [Torna]



[76] 1949 i 1964: Venci … semença! [Torna]



[77] 1949 i 1964: Sentim, … pasquals!, [Torna]



[78] 1949 i 1964: enyorades; [Torna]



[79] 1949: pedres [Torna]



[80] 1949: Els ulls [Torna]



[81] 1949 i 1964: signes! [Torna]



[82] 1949 i 1964: Heu’s [Torna]



[83] 1949: Dalt amb … tendres [Torna]



[84] 1949 i 1964: I al [Torna]



[85] 1949 i 1964: sols per [Torna]



[86] 1949: darrera [Torna]



[87] 1949: endarrera!

1964: endarrere! [Torna]



[88] 1949: BRULL I EN

1964: BRULL, I EN [Torna]



[89] 1949 i 1964: MORERA EM [Torna]



[90] 1949: MEUS IMPRESOS [Torna]



[91] 1949: AQUOSA [Torna]



[92] 1949: tard, — [Torna]



[93] 1949 i 1964: aire, [Torna]



[94] 1949: Darrera … udola, [Torna]



[95] 1949: airívols [Torna]



[96] 1949: Parpellejants amb [Torna]



[97] 1964: col·lectiva! [Torna]



[98] 1949: gerda [Torna]



[99] 1949 i 1964: als pics [Torna]



[100] 1949 i 1964: bruixa [Torna]



[101] 1949: …O de puigsmals a puigsmals anacrònics

1964: … O, de puigsmals a puigsmals [Torna]



[102] 1949: foc amb [Torna]



[103] 1949 i 1964: remences [Torna]



[104] 1949: foc, [Torna]



[105] 1949: ocell i [Torna]



[106] 1949 i 1964: BEGUR ON [Torna]



[107] 1949 i 1964: TUNA UN [Torna]



[108] 1949 i 1964: esquerpes [Torna]



[109] 1949 i 1964: retaule; [Torna]



[110] 1949: ventrudes [Torna]



[111] 1949: nevós en … ales [Torna]



[112] 1949: breu entre … liguris [Torna]



[113] 1949 i 1964: Idea, [Torna]



[114] 1949: …O, captiva

1964: … O, captiva [Torna]



[115] 1949: Danae [Torna]



[116] 1949: a mi o … sóc [Torna]



[117] 1949: Baixen

1964: Baixen … venturoses, [Torna]



[118] 1949 i 1964: recompenses! [Torna]



[119] 1949 i 1964: Dea! [Torna]



[120] 1949: ARBRES QUE [Torna]



[121] 1949: BARCASSES CEDIEN [Torna]



[122] 1949: palmeres [Torna]



[123] 1949 i 1964: florents a [Torna]



[124] 1949: vesta [Torna]



[125] 1949: Notariat amb [Torna]



[126] 1949: ment i [Torna]



[127] 1964: Manquen els versos 20 i 21. [Torna]



[128] 1949 i 1964: I quan [Torna]



[129] 1949 i 1964: nèctars, [Torna]



[130] 1949: aranell [Torna]



[131] 1949: manyagues ens [Torna]



[132] 1949: antera [Torna]



[133] 1949: perdem en … escorça

1964: escorça [Torna]



[134] 1949: sóc [Torna]



[135] 1949: sé però [Torna]



[136] 1949: sou, — [Torna]



[137] 1949: soledats. [Torna]



[138] 1949: el Qui És [Torna]



[139] 1949: coturns [Torna]



[140] 1949: vostres [Torna]



[141] 1949: somorta [Torna]



[142] 1949: enyorats [Torna]



[143] 1949 i 1964: pagodes [Torna]



[144] 1949 i 1964: cap cots [Torna]



[145] 1949: circ [Torna]



[146] 1949: crepuscle [Torna]



[147] 1949 i 1964: fullams,

La lliçó fumalls, prové dels mecanoscrits M i C. [Torna]



[148] 1949: tots amb [Torna]



[149] 1949: febrosos [Torna]



[150] 1949 i 1964: orfes [Torna]



[151] 1949 i 1964: pur! [Torna]



[152] 1949: icons, i això us [Torna]



[153] 1949: XARXAIRES QUE [Torna]



[154] 1949: sol, —oh noies!

1964: noies! [Torna]



[155] 1949 i 1964: flors! [Torna]



[156] 1949: Amb selves [Torna]



[157] 1949 i 1964: borradissos [Torna]



[158] 1949: fretura [Torna]



[159] 1949: mortes [Torna]



[160] 1949 i 1964: els ocells

La lliçó als ocells prové dels mecanoscrits M i C. [Torna]



[161] 1964: palanques, [Torna]



[162] 1949: uns i [Torna]



[163] 1964: fulla, [Torna]



[164] 1949 i 1964: (—Omplin [Torna]



[165] 1949 i 1964: corallers!—) [Torna]



[166] 1949: VISERA EM [Torna]



[167] 1949: MAR AMB [Torna]



[168] 1949: aquell que [Torna]



[169] 1949: marinera [Torna]



[170] 1949: naixences— [Torna]



[171] 1949: eines [Torna]



[172] 1949: semences [Torna]



[173] 1949: soledats [Torna]



[174] 1949: en els angosts [Torna]



[175] 1964: tramuntanes, [Torna]



[176] 1949 i 1964: antic, vitals, [Torna]



[177] 1964: dibuixàvem, púdics, [Torna]



[178] 1964: crepuscle, [Torna]



[179] 1949 i 1964: creus imperatrius [Torna]



[180] Solell lleial a qui, lliure, fa lliure. (Nota de l’autor) [Torna]



[181] 1949 i 1964: —absolut!, [Torna]



[182] 1949: immutable— total! [Torna]



[183] 1949: dansa [Torna]



[184] Dels qui es llancen dels dalts amb para-sols atlàntics. (Nota de l’autor) [Torna]



[185] 1949: tardorals [Torna]



[186] Que enramen el carrer d’un llòbrec psiquiatre. (Nota de l’autor) [Torna]



[187] 1949: fronda [Torna]



[188] 1949: qui és i … just [Torna]



[189] 1949 i 1964: plomalls? [Torna]



[190] Amb copalta flairós i l’espardenya frígia. (Nota de l’autor) [Torna]



[191] 1949: claredat jaç [Torna]



[192] 1964: ullpresos, [Torna]



[193] 1949 i 1964: —(Ni [Torna]



[194] 1949 i 1964: papallones)— [Torna]



[195] 1949 i 1964: No ens deixa veure la llum. [Torna]



[196] Solell lleial a qui, lliure, fa lliure. [Torna]



[197] Dels qui es llancen dels dalts amb para-sols atlàntics. [Torna]



[198] Que enramen el carrer d’un llòbrec psiquiatre. [Torna]



[199] Amb copalta flairós i l’espardenya frígia. [Torna]





