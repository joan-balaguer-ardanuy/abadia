La glòria del doctor Larén és una faula sobre la relativitat del bé i del mal; tot depèn de qui s’ho mira i des de quin punt de vista —ideològic, moral, cultural— ho fa.

Es tracta sens dubte d’un Calders molt divertit i ple de sarcasme, que calia recuperar.





Pere Calders





La glòria del doctor Larén




ePUB v2.1

Tompopal 01.03.17





Títol original: La glòria del doctor Larén

Pere Calders, 1936

Edició digital: Tompopal (v1.0)

Segona edició: EpubCat (v2.0)

Correcció d’errates: saramon401 (v2.1)

ePUBCat base r1.3





Probablement l’homenatge més desitjat per qualsevol escriptor és aquell que escampa la seva obra, que la posa a l’abast d’un públic el més ampli possible. El diari AVUI té un deure de reconeixement i d’homenatge amb Pere Calders. Un deute que, en part, compartim amb tots els seus lectors, amb tothom qui valora la seva feina feta a favor de la llengua i de la paraula. Però també un deute específic, perquè Calders havia honorar el diari AVUI amb la seva col·laboració, la seva ajuda i la seva simpatia durant tota la seva trajectòria. Per això hem pensat que la manera de fer públic aquest agraïment és la de difondre al costat del nostre diari una de les obres potser menys conegudes de Pere Calders, La glòria del doctor Larén, escrita l’any 36 i recentment reeditada. Una obra en la qual s’apunten els trets estilístics, la murrieria narrativa, l’humor intel·ligent, que van fer de l’obra de Calders una de les més apreciades dels lectors catalans actuals. Una novel·la divertida, fresca i perfectament contemporània gairebé seixanta anys després que va ser escrita. És la manera amb què el diari AVUI vol al mateix temps agrair pòstumament a Pere Calders la seva vinculació amb aquest diari i oferir als nostres lectors una obra que ajuda a conèixer millor la trajectòria literària de Calders i permet, sobretot, passar-hi una magnífica estona. Ens sembla el millor homenatge al nostre abast.

VICENÇ VILLATORO.

Director de l’AVUI





PREÀMBUL


Heus aquí una novel·la que, malgrat haver estat favorablement acollida per la crítica en el moment de la seva publicació, ha restat prop de seixanta anys sense reeditar-se, no pas per raó de les notòries vicissituds socials i polítiques del nostre país, sinó sobretot per la voluntat de l’autor, en la conformació de la qual no és aliè un singular malentès de què em sento particularment responsable.

En efecte, com molt bé ha dit Amanda Bath, quan Pere Calders el 1936 va publicar els seus dos primers llibres, El primer arlequí i La Glòria del doctor Larén, la crítica els va rebre amb interès. Així, Osvald Cardona, a les planes del «Mirador» (març 1937), va escriure que «La Glòria… és un conte del mateix estil que predomina en els d’El primer arlequí, però amb (…) una intenció psicològica superior a aquells». Ara: mentre que l’autor ha donat el vist-i-plau per a diverses reedicions del seu primer llibre de contes, fins avui s’havia mantingut irreductible en l’ostracisme de la seva primera novel·la. Comentant aquesta actitud, Jaume Aulet, en la seva introducció al primer volum de les Obres completes de Pere Calders (1984), considera l’autor «potser massa autocrític» respecte a aquest llibre, «representatiu d’una de les vies de la novel·la catalana dels anys 30». I aquest és també el parer implícit d’Amanda Bath, que dedica a La Glòria del doctor Larén vuit llargues i incisives pàgines del seu estudi cabdal Pere Calders: ideari i ficció (1987).

Si he adduït aquests testimonis no ha estat tan sols per demostrar que hi ha discrepàncies entre l’autor i els seus crítics a propòsit de la validesa de La Glòria…, sinó més aviat per insistir en el diferent tracte que Calders ha atorgat als dos llibres de 1936, car el més primerenc, El primer arlequí, va ser recuperat ja a partir de 1968 i en canvi la novel·la no ho ha estat fins avui, essent com tothom reconeix una obra més elaborada que el primer recull de contes (cf. Aulet, pp. 21-22). I és aquí on entra en joc el «singular malentès» a què m’he referit més amunt.

L’any 1961 va aparèixer a la revista política i cultural del PSUC «Horitzons» —publicada aleshores a Mèxic i més tard esdevinguda «Nous Horitzons»— un llarg article sobre l’obra de Pere Calders, article que segons em consta va interessar al nostre autor. Recordem que Calders, vinculat al PSUC des de la seva fundació, residia en aquells temps a Mèxic i que la seva obra, en gran part gràcies al bon ull de Joan Triadú, tot just començava a ser redescoberta a Catalunya, coincidint amb la publicació de Cròniques de la veritat oculta (1955), Gent de l’alta vall (1957) i Demà, a les tres de la matinada (1959). És en aquest context que cal situar el comentari de la revista «Horitzons» que reprodueixo a continuació:

«També porta l’empremta inconfusible de l’estil de Calders la seva primera novel·la La Glòria…, dins els seus límits d’obra menor. Quant a l’estructura, fa l’efecte d’un conte allargassat, en què la força hi és diluïda. Ens adonem fàcilment, també, que l’autor no ha assolit encara —pensem, però, en el seu descàrrec, que té vint-i-quatre anys— un domini del llenguatge. El lèxic no és massa ric i les incorreccions gramaticals sovintegen».

Com que tinc la sospita que aquest comentari, signat per Ramon Roig, ha contribuït a congriar una opinió desfavorable a aquesta novel·la, em sento moralment obligat a trencar una llança en defensa de La Glòria dels doctor Larén, pel fet que, com el lector potser ja sap, l’autor d’aquell contundent article era jo (la lluita clandestina —un avís per als més joves— feia imprescindible l’ús de pseudònim per als qui vivíem «a l’interior»).

Poques paraules calen per justificar aquesta reedició, que no havia d’haver esperat tant. De fet, l’única intervenció important que exigia el text era una pentinada estrictament lingüística, per fer-lo més eficaç i coherent amb el conjunt de l’obra de l’autor.[1] I un cop pentinada, la novel·la lluu, i llueix, prou per satisfer el més exigent dels lectors. En aquest sentit, confesso que, sense renegar de les meves paraules de 1961, avui les sento injustes, perquè m’adono que el meu blasme de fons era de fet una crítica superficial. En efecte, si allò que sobresortia més en la meva crítica de la novel·la, les seves aspriveses lingüístiques, es podia llimar tan fàcilment, com s’ha demostrat ara, no era rigidesa meva no haver-ho advertit?

Per la resta, Amanda Bath amb la seva perspicàcia habitual ha sabut explicar millor que ningú el principal mèrit d’aquesta primera novella, és a dir, la singularitat de l’humor caldersià.

D’acord amb aquesta estudiosa, Calders, que, com ja havia apuntat Cardona, és un humorista innat, en aquesta obra es manifesta a través de dues categories d’humor: l’humor extrafictici (o «metanarratiu», en podríem dir), que trobem en elements externs a l’argument (per exemple, el pròleg i els comentaris que enllacen les diferents parts); i l’humor textual (o pròpiament «narratiu»), que sobresurt de la descripció dels personatges o del mateix relat. Seguint aquest fil, Bath arriba a la següent conclusió:

«és probable que el tret més valuós d’aquesta novel·la primerenca sigui l’humor variat i distintiu. El seu examen ens revela que no és altra cosa que un vehicle per a l’autoexpressió humorística de Calders, i com pot ser d’interessant, atès que hom hi troba, per primer cop, la visió humorística que esdevindrà una de les marques de la casa del treball de la seva maduresa. En aquest primer estadi de la seva carrera, l’humor literari és consistentment visual, testimonial, tal volta producte de la seva intensa activitat artística, durant aquesta època, com a caricaturista» (pp. 85-86).

De fet, tal com han destacat tots els crítics des d’Osvald Cardona fins a Amanda Bath, un dels ardits més enginyosos de la novel·la és precisament el breu pròleg de l’autor, sens dubte entre els més brillants de les lletres catalanes modernes, per la concisió, la intencionalitat i l’agudesa. Una novel·la encapçalada amb un pròleg d’aquesta consistència en el qual Calders s’avança irònicament a les objeccions de la crítica, decididament no pot defraudar.

FRANCESC VALLVERDÚ

Barcelona, 1.XII.1993





PRÒLEG


Sempre m’han causat una profunda admiració els autors que saben presentar elegantment els seus llibres. Tinc el pressentiment que la meva vocació literària es troba encallada d’antuvi per aquesta dificultat inicial: saber presentar les pròpies obres. D’altra banda, no estic gaire segur que això sigui absolutament necessari. Heus ací, entre altres, els inconvenients de la infeliç incipiència literària.

Com he envejat, a través de llargues temporades, el pròleg de Josep Carner per a Els fruits saborosos i el de Josep Pla per a Coses vistes. Darrerament m’ha despertat l’avidesa de plagi la magnífica presentació que fa Joan Oliver del seu drama Allò que tal vegada s’esdevingué.

El primer que se m’acut en intentar l’aventura del pròleg, és polemitzar amb els possibles crítics que em faig la il·lusió que s’ocuparan de la meva obra. M’imagino un diàleg presentat a l’estil dels repòrters judicials, on una J. m’indicaria a mi, i una C. al crític. A través d’una conversa on la meva causticitat faria un gran paper, aniria sortint al pas de tots els arguments de la crítica, que quedaria acorralada i finalment hauria de confessar la meva importància.

Aquesta dolça visió, encara que sembli paradoxal, és deguda que en postjutjar aquesta mena de novel·la que tinc l’audàcia de presentar al públic, se m’acudeixen més arguments en contra que en pro. Si fos d’un altre, li dedicaria una rebentada sense contemplacions. Però no és així, i no puc dir que no en tinc jo la culpa.

Posat, doncs, en el pla de la paternitat, tots els defectes de l’obra se m’apareixen com a finíssims ardits literaris. La manca d’unitat l’atribueixo a una despreocupació que em permet d’alimentar la il·lusió de creure’m al corrent d’una branca de la moderna novel·lística europea; l’estil inconnex i desorientat és una manera volguda i meditada d’accentuar la meva personalitat, subtil i gameua, d’aquesta manera que sempre m’ha agradat tant.

En fi. No vull esverar els possibles i respectats lectors amb un avorriment previ, que els adverteixi d’una manera incauta del que potser els espera en les pàgines que segueixen. Ací lliuro això, i que els altres hi facin més que nosaltres.

P. C.

(1936)





U


Sovint l’escepticisme m’irrita, i si es tracta d’un escepticisme cínic em subleva. He sostingut apassionades discussions amb els detractors sistemàtics de la humanitat, amb les personetes que es passegen pel món enfocant els ulls sobre un prisma brut, a través del qual la maldat dels homes, la frivolitat i la inconseqüència femenines, la falsedat de l’amistat, les baixes passions, etc., prenen una consistència única i abassegadora. Davant d’auditoris selectes, he comès l’heretgia d’afirmar que Jonathan Swift, com a jutge dels seus semblants, ha deixat escrites unes quantes pàgines que responen perfectament a una mentalitat de Yahú. En el pitjor sentit que Swift volgué donar a aquesta creació seva.

Algú m’ha explicat que camino per la vida sobre una ruta falsa, que confonc el meu món amb el món, i que estic badant lamentablement. Fins aquest punt hom ha arribat a emmalaltir la seva sensibilitat.

Pobres d’esperit hi ha que, enlluernats darrera el prisma, accepten tan cegament aquesta visió falsa de la humanitat, que cerquen l’escalf en la dolenteria, s’hi emparen, creient suplir amb la maldat dels altres llur absència de sentiments perversos, que consideren indispensables per obrir-se pas.

Per reacció, he procurat muntar al meu voltant una petita societat, en la qual el reconeixement de la bondat com a condició inherent a la naturalesa humana és una fe bàsica. Una impermeabilitat tossuda em protegeix d’experimentar sobre coneixences noves, i puc assegurar la permanència i els principis d’aquesta família ideal.

* * *

I a desgrat de tot, temps enrere, un compromís seriós de relació comercial va obligar-me a admetre, en el si del meu patriarcat, un individu que perforava la vida amb un etern somriure cínic. Basava les seves converses en la difamació i la calúmnia, i s’enorgullia de ser autor d’una sèrie de petites monstruositats que els nostres codis, d’una subtil gameueria, no castiguen, però que troben la més enèrgica condemna en la consciència de les persones honrades.

Vaig procurar-li un acolliment en el qual la reserva dominava la polidesa, donant-li a entendre que li estrenyia la mà no pas en sol·licitud de la seva amistat, sinó esperant que sabria fer-se digne de la meva. Havia advertit els meus de la prova a la qual la providència ens sotmetia, i que esperava de tothom un redoblament de zel, encaminat a aconseguir que el contacte amb nosaltres netegés d’impureses aquell caràcter inconfortable.

Al principi de la nostra coneixença, vaig portar el personatge, diverses vegades, a un honorable club. He de confessar que el somriure del meu company constituïa un poderós talismà: al seu conjur li rendien la voluntat una colla de persones que, immediatament després, eren posades a la picota per la llengua verinosa del meu acompanyant.

Ja el primer dia va assabentar-me de la misèria íntima de la majoria d’aquells senyors, encastats en unes enormes poltrones o passejant l’abdomen d’una banda a l’altra dels salons. Tal banquer, avi d’un diputat, tenia instal·lat un harem de minyones amb tots els avenços de la ciència; tal altre especulava sobre les vel·leïtats de la seva esposa, historiant-les en un diari d’entrades i sortides; un grup de comerciants havien creat una mutualitat, l’objecte de la qual era cedir-se per torn les mullers llurs, com els cortesans de Carles XI de França. Al dir del meu conegut, la més noble d’aquelles persones podia llegar la testa a un museu de tauromàquia.

Li havia preguntat diverses vegades si tenia proves que li donessin el dret (si és que aquest dret podia concedir-se) de fer aquelles afirmacions, i em contestava invariablement «que eren qüestions del domini públic». El fàstic i la indignació em dominaren perillosament durant tot aquell període.

—Però vós —vaig dir-li un dia en el club— esteu incapacitat per considerar les relacions entre ambdós sexes d’altra manera que rodejant-les de llot, de baixeses repugnants, sense ni una espurna de sublimitat que les dignifiqui? No podríeu comprendre l’existència enmig de tots aquests senyors d’un Tristany capaç d’estimar i de sentir-se noble a la vegada? Sou un… —vaig empassar-me una paraula que em produí una inflamació a la larinx.

Rigué d’una manera que va ratllar-me l’ànima, i em contestà:

—No. La majoria d’aquests senyors porten el cretinisme pintat a la cara. La diferència entre aquests i els que tenen una aparença honorable és que els primers podem bescantar-los sense necessitat d’informar-nos prèviament, sense por d’equivocar-se, i els altres cal primer esbrinar la seva vida íntima i després incloure’ls, invariablement, al grup dels cretins. Aquí tenim, per exemple —el meu company assenyalà amb el nas—, una persona de noble aspecte, el doctor Larén. Poden descobrir-se en el seu rostre tots els trets de la bondat, l’altesa de mires, la sinceritat, etc. I bé, jo crec que si furgàvem el seu món, hi trobaríem també l’inevitable grapat de fang.

—El doctor Larén és una bella persona! —la veu em sortia vermella, irritada, per la boca, pels ulls, pel nas, per les orelles. Tota la meva cara parlava tumultuosament—. I és capaç de sentir i pensar i de saber viure amb més netedat que vós. És amic meu i conec la seva vida, com conec la vostra, i puc assegurar-vos que entre ell i vós hi ha tanta diferència com entre una escopinada i un bescuit glacé. La seva vida té moments d’una sublimitat que podrien i haurien de servir-vos de mirall.

—No m’ofendré pas per les vostres paraules, amic meu; al contrari. Si creieu que el doctor Larén pot oferir-me algun exemple saludable, per què no me n’assabenteu?

—Us en parlaré, amb la convicció que potser us serà bo sentir parlar bé dels altres, almenys una vegada a la vida. A més, el doctor Larén ha viscut un idil·li puríssim, un amor d’aquests tan extravagants al vostre dir, la comprensió dels quals escapa al vostre pensament. ¿Però creieu que us divertirà un relat que tingui per protagonistes dues persones honrades?

—Servit amb la vostra mordacitat, indubtablement. D’altra banda me n’heu anunciat profitosos ensenyaments…

—Doncs sigui:





Dos


«Els senyors De Diel tenen una filla, únic descendent del matrimoni, anomenada Glòria. Es fina i delicada com un mànec de lliri, i sempre ha tingut una salut i una constitució tan estantisses que va haver de portar fins als catorze anys una cotilla ortopèdica, perquè el més lleu cop d’aire li sacsejava tan brutalment la silueta que se li segava la cintura.

La visió de la misèria o el simple relat d’alguna pena li paraven el cor, i la sumien en uns desmais prolongats, dels quals costava molt retornar-la. Fins després d’haver entrat a l’adolescència, va haver de remoure’s en el llit amb precaució, perquè un sotrac massa brusc li trencava els ossos. Per menjar, se serveix únicament d’unes culleres aplanades de la punta, perquè l’horroritzen les eines com els ganivets i les forquilles. Si per manca de precaució es troba amb una arma davant dels ulls perd el color per quinze dies i emblanqueix algun cabell.

D’altra banda, és sensible i espiritual fins al límit; podria arribar a dir-se que és la sensibilitat i l’espiritualitat mateixes. Si “indefugiblement” cal assabentar-la d’alguna cosa massa crua, massa terrenal (l’adolescència té les seves lleis) cal fer-ho en vers i valent-se de les metàfores més delicades. Fa uns dos anys, caigué a les seves mans per equivocació un llibre de fisiologia, i la lectura d’un títol i d’una pàgina i la contemplació d’un gravat la van trastornar tant que caigué per dos mesos en un estat catalèptic.

És necessari informar amb una certa minuciositat sobre el caràcter d’aquesta noia. Passar per alt aquest preàmbul enutjós equivaldria a fer incomprensibles una sèrie de fets que seguiran.

L’exacta consciència de la seva manca de defenses han fet que la Glòria sigui poruga. Per paradoxal que sembli, el seu freqüent contacte amb els metges i les medicines, en lloc de fer-los-hi familiars, li ha encomanat un pànic imponderable. Pronunciar les paraules “metge” o “malaltia” en presència seva, equival a envellir-la prematurament. I no obstant, la Glòria és tan sensible i delicada que la primera visita de qualsevol epidèmia és per a ella. El seu sofriment és més intens perquè pressent talment la presència dels microbis.

Un dia que jo em trobava de visita a casa de la Glòria (els seus pares són uns antics coneguts meus), la noia va llençar un crit inesperat i s’enfilà dalt d’una butaca, recollint-se les faldilles.

Em creia que alguna rata havia fet irrupció a la sala, i disposat a intervenir enèrgicament, vaig preguntar a la Glòria:

—On és?

—No us molesteu —em contestà el pare compungit— que tampoc podríeu heure’l. És que ha entrat un microbi nou a l’habitació.

Fins fa poc aquesta noia ha dormit en una habitació que és una veritable autoclau; l’aire que s’hi respirava era tan asèptic que recollint-ne una glopada i portant-lo a fora, si el projectàveu sobre la roba treia les taques. Dissortadament, totes les precaucions no impedien que el metge hagués de visitar la Glòria amb una excessiva freqüència, i l’esveraven tant aquestes visites que la sola presència del doctor li feia més mal que la malaltia. Per evitar això, entre els pares d’ella i el facultatiu idearen una colla de puerils enginys: el metge s’hi presentava sota l’aparença d’afinador de pianos, corredor d’escombres mecàniques, perit canaricultor, propagandista evangèlic, etc. Però a la llarga la Glòria va descobrir aquesta estratègia i aleshores la situació empitjorà, perquè cada nova persona que entrava a la casa li produïa un trastorn.

En aquesta situació, terriblement angoixadora, el metge dels senyors De Diel va anunciar-los que sospitava que la Glòria havia adquirit una afecció renal i que calia visitar-la a fons, sense subterfugis ni entrebancs. Al mateix temps els confessava que, considerant l’estat d’esperit de la noia, la temença de patir un mal greu podia ser-li fatal.

Pensant tota la família una solució airosa que els permetés superar aquella dificultat, se’ls acudí sol·licitar els serveis d’un metge nou, desconegut de la Glòria, que entraria a la casa en qualitat, per exemple, d’amic o d’advocat o de secretari. El metge dels senyors De Diel recomanà un antic deixeble seu, el doctor Larén, jove, entès i d’una seriositat perfecta.

Fou així que la Glòria i el doctor Larén es conegueren. Vençuts els recels de les primeres entrevistes, la noia es lliurà de ple a fer la coneixença d’aquell jove (que ella creia el nou advocat de la família) amable, de bona presència i receptor perfecte de la seva afinada sensibilitat.

Feien junts unes llargues passejades pels jardins dels Diel, en el transcurs de les quals, la Glòria teixia una tendra amistat i Larén desplegava un gran enginy per complir la seva missió. Entaulaven diàlegs per l’estil d’aquest:

Doctor: —Estic llegint un tractat indi de linguomància. Segons el seu autor, el destí de les persones està escrit en les papil·les de la llengua, i els iniciats poden pressentir-lo amb una meravellosa exactitud…

Glòria: —Oh, que interessant! Digueu-me, si us plau, què és el que la meva anuncia…



I estirava enfora una llengua anèmica, de color de pernil dolç, a la qual el doctor dirigia una mirada de professional. Després dedicava una galantería gitana a la Glòria, que es ruboritzava i perdia la gana de plaer.

O bé:

Doctor: —Un enamorat va regalar, fa molts anys, a la meva àvia una polsera singular: era de plata treballada i portava incrustat un cascavell. Estrenyent de certa manera la joia al voltant del canell, recollia els batecs del pols de tal manera, que en els moments en què una emoció qualsevol feia anar el cor de pressa, sonava el cascavell. La meva àvia rebia sempre el seu enamorat amb el dringueig d’aquell enginy…

Glòria: —I com havia de col·locar-se la polsera per assolir un resultat tan meravellós?



I Larén rodejava amb els dits el canell esprimatxat de la Glòria, recollia el missatge facultatiu del cor i el desxifrava sobre el rellotge de polsera de la mateixa noia. Després deia:

—Ah Glòria! Feliç el mortal que pogués ser rebut amb el dringar de festa del seu cor!…

I la Glòria s’arrugava tota de pura satisfacció.

La imaginació que va haver de jugar el doctor Larén per arribar a un examen més íntim de la noia, és més prudent de ser pressentida que explicada. La Glòria havia aturat, almenys, el progrés de la seva malaltia, per dedicar tot el temps a una felicitat inèdita. El vol d’una papallona o la vista d’una flor li produïa dolcíssims desmais.

Al final d’aquest treball, el diagnòstic de Larén confirmà els pressentiments del metge de capçalera: la Glòria patia una afecció greu i era necessari, “absolutament necessari” procedir a extirpar-li un ronyó. La senyora De Diel perdé els sentits en conèixer la sentència, i el seu marit, amb el front ondulat, imatge viva del compungiment, digué:

—Si la meva esposa ha aturat la seva activitat de viure en saber la veritat, la meva filla, que no té de bon tros la seva fermesa, és possible que es mori del pànic…

Els dos metges coincidiren a trobar relativament encertada aquesta apreciació del senyor De Diel, i proposaren alhora la prossecució de la farsa. Així, una tarda de primavera, la Glòria rebé la visita de Larén, més tendre i galantejador, encara, que de costum. Duia un petit paquet suspès a la punta dels dits, amb un gest meitat de provincià, meitat d’entomòleg en possessió d’un exemplar picador. A la vista del paquet, la Glòria cregué endevinar un món de sensacions finíssimes; girà els ulls en blanc, i pel blanc dels ulls entreveié com una gran cortina de pols d’ala de mosca que s’obria, i li deixava el cel al descobert. Un cor de querubins li regalava talment l’orella amb una música delicada, els acords més divins de la qual corresponien a la veu del doctor Larén:

—Glòria, noia bonica. Acluca els ulls, i estén els braços cap a mi…

La Glòria obeí. No sabia, en el seu èxtasi, si estirar el coll per encaixar un collaret de perles, o fer tremolar un dit ple d’ànsia de ser devorat per la boca d’un anell, o bé fer acabar la mà en punta per donar entrada a la polsera del cascavell meravellós. En el fons, la Glòria desitjava per damunt de tot aquesta joia romàntica.

Mentrestant, Larén desfeia nerviosament el paquet, n’extreia una mascareta impregnada d’anestèsic i l’aplicava a la cara de la noia. La cortina caigué, cessà el cor de querubins i la Glòria s’esllavissà suaument en braços del doctor. En la seva fuga enfora de la vida, el dringueig estrident d’un cascavell li perforava els timpans.

Larén, que poc a poc s’havia anat encisant de la fragilitat de la Glòria, la contemplava amb una admiració que ja s’assemblava a l’amor. “El Greco —pensava— hauria pintat noies així si hagués estat pintor flamenc”.

A dins de l’ambulància que els portava a la clínica, Larén prosseguia el seu soliloqui. “Quina finor de carn! Elàstica com la gutaperxa, i d’una suavitat tàctil com la fècula de patata. Aquesta noia com rebria la iniciació a l’amor? Una emoció massa forta podria desmuntar-la tota. Una espècie com la de la Glòria únicament podria ser mare si un vent perfumat li portava el pol·len des d’un país de llegendaris cavallers anèmics. Quina responsabilitat estimar una noia així! Deu ser com ensenyar de muntar a cavall una copa de finíssim cristall de Bohèmia”.

I Larén provava d’apuntar els seus llavis sobre els esblaimats de la Glòria, però fent-ho tenia la sensació de burxar la base d’una castell de cartes. “Jo —es deia— provaria d’arrelar la Glòria en un test, voltada de margarides blanques”. I això ja era l’amor.

En el quiròfan, el cutis de la Glòria produí sensació als cavallers de blanc. El nacrat de les seves anques, del seu ventre, dels seus pits (la turgència levíssima dels quals havia d’endevinar-se per eliminació) empal·lidia la blancor asèptica dels vestiments facultatius. Una infermera va empassar-se les ungles d’enveja.

Sota el bisturí, la carn de la Glòria s’obria com un flam. El cirurgià, lluny de fer pressió sobre l’eina, havia d’aguantar-la fort (treballant, pensava: “Em passarà com aquell dia que, tallant un bistec dur, vaig partir el plat i les tovalles”).

La víscera malalta va sortir sense dificultats, cedint a un treball primaríssim. Larén veia treballar el seu col·lega amb una frisança íntima. Tot amb tot, sabia llegir en els ulls del cirurgià la salvació de la Glòria i això el feia més feliç del que mai hauria pogut sospitar.

La convalescència fou llarga, però feliç per al doctor i la Glòria. Li fou explicat que havia tingut un accés d’una certa consideració, que exigia un repòs prolongat i força cura. Hom es confabulà perquè la Glòria ignorés sempre la veritat.

En retornar el domini sobre les seves impressions, Glòria cercà primer que res si el que ella creia una promesa havia estat efectiva, i el doctor, que havia pressentit aquest moment, li posà un anell i li formulà la promesa.

En les primeres passejades pel jardí de la clínica, van descobrir-se mútuament una aptitud extraordinària per estimar-se. Coincidiren a apreciar que per delicades que fossin les emocions dels amants clàssics, ells les superaven, revestint-les d’una personalitat desconeguda en qüestions d’amor fins aquella data. Segons el doctor Larén, eren “uns revolucionaris de l’amor”; realment, la Glòria tenia una manera única d’emmirallar-se en els bigotis de Larén, i ell havia sabut confegir unes quantes frases sobre la feminitat a ella, definitives.

El dia de la boda, la Glòria brillava com un fanal cromat. Un químic va inventar per a ella un blanc molt més blanc que el conegut fins aleshores, per al seu vestit de núvia, en contrast amb el qual la cara albina de la Glòria emmorenia. L’emoció que sofria la noia, l’aprimava a la vista, i adquiria una finesa de línia i de color alarmants. Quan va sortir de casa els seus pares, calçava unes sabates de seda argentada, un 33 ajustat, que donava a la Glòria un caminar cautelós, de caçador d’animals fins, i abans d’arribar a l’església, els peus de la Glòria s’havien emmagrit de tres números, i semblava que portés esclops. Larén, fent càlculs, va témer que la Glòria se li fondria als dits.

No obstant, la boda transcorregué feliçment, i després d’un viatge per Nimes saludables (efectuat en vagons capitonnés amb un borrissol especial per a la Glòria) s’instal·laren en una casa nova, construïda amb els avenços més notables de l’esterilització.

Enmig de la seva pena per una separació més o menys rigorosa, els senyors De Diel se sentiren alleujats d’una enorme responsabilitat. El doctor, per molt que això contrariés les seves previsions, anava descobrint en la Glòria una naixent fermesa i unes possibilitats de subsistència encoratjadores. Cada dia més familiaritzada amb la professió del seu marit (la qual li havia estat comunicada oportunament amb infinites precaucions) acceptava el seu mercadeig amb els microbis amb un tremp admirable. Fou a indicacions d’ella que s’abandonà el costum de desinfectar els visitants del seu domicili. Això féu concebre al doctor fonamentades esperances sobre la desitjada transformació de la Glòria.

En resum, un matrimoni felicíssim si la maldat, que dissortadament encara té algun representant sobre la terra, no hagués contribuït a destruir el benestar d’aquesta parella única.

Un vividor, xantatgista internacional, falsificador fi, no pas de moneda, sinó de situacions, i explotador de totes les febleses humanes, fou admès, malauradament, en el si de la família Larén, que cometé la lleugeresa de brindar-li la seva amistat.

Aquest home posseïa un geni singular per treure partit de la seva vocació. Una vegada va visitar Bahamur i el rajah d’aquell país, que fins aleshores havia viscut amb bones relacions amb totes les senyores de la contrada, emparat per tot de lleis i per una concepció avançadíssima que tenen de la moral els barons d’aquelles terres, va cometre l’error de rendir la voluntat al finíssim trapella. El qual, en poc més de quinze dies, va bastir un xantatge a base del rajah i d’una ballarina polonesa, més aviat vella, terriblement carregosa i que en ser descoberta estava a punt de signar un contracte per collir punts a les mitges en una vitrina de Bahamur. A base d’aquesta dona, el tresor reial del país fou alleujat d’uns quants milers de lliures esterlines.

Aquest xantatgista, anomenat Bordú, tenia en el seu despatx un gran planisferi on marcava amb tinta vermella les terres visitades on “no era prudent tornar”. La voracitat de Bordú oscava ràpidament uns grans trossos de mapa, fins al punt que, en el moment d’intervenir en el nostre relat, la paret del seu despatx s’havia convertit en una extensa taca vermella, amb un petit oasi de terra lliure, de la mida d’un botó d’abric.

A mesura que veia disminuir el seu camp d’acció, l’activitat de Bordú redoblava; després d’una colla d’anys de treballar, el seu negoci acusava un pàl·lid superàvit. La temença d’acabar-se el món sense haver-se fet una posició, el feia treure partit de tot, àdhuc de petits afers que abans haurien fet mal a la seva sensibilitat.

La seva manera amical de recolzar-se en l’espatlla del doctor Larén, la seva ponderació en l’exercici de la confidència i la manera especial que tenia d’usar la polidesa recollida de totes les races del món, el feien brillar en les reunions dels Larén. A més, penetrat del tarannà de la Glòria, havia encertat l’actitud de comportar-se que més podia plaure a aquella senyora tan bleda. Podria dir-se que havia reeixit a crear-se un aire sa, antisèptic i esterilitzat. La mateixa Glòria confessava que al costat de Bordú se sentia tan tranquil·la com quan tenia una ampolla d’aigua oxigenada a les mans.

El doctor acollí aquest home en el cercle de les seves amistats més íntimes, i encara cometé l’equivocació de confiar-li les coses més privades.

L’assabentà, un dia, en el curs d’una conversa propícia, de l’operació que havia sofert la seva esposa, tot indicant-li seriosament la conveniència que ella no conegués mai el veritable abast de la intervenció. Poques hores després, Bordú anotava en el seu fitxer aquesta singularitat.

En aquells temps, Bordú jugava una carta decisiva. Havia creat unes quantes corresponsalies a diversos països fructífers on la seva presència era interdita, i posava al davant d’aquestes delegacions personatges educats segons el “mètode Bordú” i sota la seva direcció personal.

El delegat de Londres havia creat un flirt epistolar entre una gran dama de la cort, histèrica i somiatruites, i un flautista de carrer, nòmada tarambana, amb un estómac d’una capacitat prodigiosa, campió en diverses competicions degustatives, que en l’actualitat es moria de gana per manca d’un challenger amb prous mereixements per ser-li imposat per al títol. El delegat “Bordú” controlava curosament aquesta correspondència, i comunicava regularment a l’organització matriu les seves esperances de tancar l’operació amb un benefici netíssim.

A Berlín, Bordú cometé l’error de confiar els afers a un bandoler amb ànima de poeta. S’embrancà amb la instal·lació d’un petit taller per a la fabricació de Stradivarius, i posà com a director tècnic de producció l’exencarregat d’una fàbrica de gel, que confonia fàcilment el perfil d’una mandolina amb el d’una guitarra. El negoci s’ensorrà sorollosament amb gran exhibició de procediments policíacs, i Bordú rebé la notícia d’aquest fracàs gairebé simultàniament que rebia la comunicació de Londres que també li anunciava una desfeta. Els familiars de la gran dama, assabentats de l’existència d’un galantejador providencial, havien agafat materialment el flautista per les orelles, i l’obligaren a casar-se amb l’encisada senyora. Quan el músic ambulant va refer-se, es trobà en un avió que volava cap a Madagascar, i en companyia d’una dona de la seva legítima pertinença, que hauria baratat fàcilment per una baldufa.

Bordú es veié atrapat, sense possibilitats, reduït a valdre’s de petites trampes en l’exercici del seu talent. Fou aleshores que el cas de la Glòria se li aparegué com a susceptible de ser estudiat. Una vegada decidida l’explotació d’aquest assumpte, la resta era summament fàcil, i a desgrat d’un lleuger residu de repugnància, Bordú prengué partit.

Es féu imprimir unes targes en les quals, sota el seu nom, hi figurava una petita llista de les seves condicions: aprofitador i xantatgista, home de mala fe, etc… i anà a visitar el doctor Larén en el seu despatx, fent-se precedir d’aquella carta de presentació. El doctor, que no creia capaç el seu amic de confegir bromes de baix to, quedà molt sorprès. Però Bordú, que posat a la feina donava mostres d’una excepcional activitat, prengué brutalment la iniciativa i en una llarga disquisició que començava amb una cita de Stendhal i acabava amb uns versos de l’Esclasans, exigí el lliurament d’una determinada quantitat, sota l’amenaça, en cas de ser contrariat, d’explicar a la Glòria, d’una manera crua, la seva situació renal.

Repentinament acarat a la bestialitat d’aquest procediment, Larén procedí com un autòmat de construcció deficient. Lliurà els diners i es quedà infinitament aclaparat, pel desengany d’una confiança perduda.

Bordú creixia davant de si mateix. Vertiginós, es presentà a casa dels senyors De Diel i explanà una segona requisitòria. Per uns moments, corregué el perill de veure estampat contra seu un gerro de porcellana japonesa, finíssim, d’una gran qualitat. Però s’imposà la reflexió, i Bordú aconseguí els seus propòsits.

Aquest individu cínic continuà normalment les seves visites als Larén, cultivant d’una manera refinada la bona impressió que exercia sobre la Glòria. Cada vegada que rebia la notificació del fracàs d’una agència forana, Bordú repetia les dues visites esmentades i posava a to les seves finances particulars.

La marxa del comerç exterior de l’estafador va arribar a anar tan malament, que el doctor se’n ressentí. Preveié pròxim el moment d’haver-se de negar a les exigències de Bordú, amb els efectes consegüents per a la tranquil·litat de la Glòria.

Larén, per incomprensible que això sigui per a algunes mentalitats, estimava amb una tendresa infinita. El matrimoni havia refinat, encara, els seus sentiments, i ara ja exercia una espècie de culte a l’esposa, rodejant-la d’una atmosfera d’atencions que feien la felicitat de la Glòria.

En la necessitat d’adoptar una determinació, sobreposà a les altres consideracions, molt per damunt, la tranquil·litat d’ella. I decidí fugir, ocultant rigorosament la seva destinació.

Explicà a la Glòria una mentida bella, fàcilment creguda, i s’instal·laren en una caseta de fora, el secret de la qual només era conegut, a part d’ells dos, pels pares d’ella.

Sé que en aquest ignorat indret hi han bastit tot un sistema perfecte que es mou al voltant d’un eix incommovible: el seu amor. S’estimaven d’aquesta manera que vós heu negat tantes vegades, pura i simple, com els animals superiors. El seu prolongat èxtasi els ha obert unes perspectives noves, font de gaudis inexpressables; comprenen el llenguatge dels ocells i de les flors. L’aire fi d’un tros de paisatge bell els alimenta l’esperit, amb una eficàcia proporcional a l’aliment que suposen per al cos 10.000 UI de vitamina D.

Cal que tingueu la noblesa d’admirar el gest d’aquest home que ho ha abandonat tot (la carrera, els amics, el seu món familiar, etc.) per evitar molèsties a l’ídol de la seva religió sentimental.

Sense cercar-lo, a cinc metres escassos de nosaltres, hem trobat un exemplar que honora l’espècie. Però n’hi ha d’altres, a milions, fora o no del nostre abast, que saben crear-se una vida plena de netedat, que són sensibles, desinteressats i nobles com aquest admirable doctor Larén, i que haurien de servir per a corregir la vostra miopia, entestada a cercar les imatges directrius en aquesta petita i tèrbola part de la humanitat, miserable i menyspreable, digna només de ser compadida per la malaltia moral que pateix!».





Tres


Ens havíem quedat gairebé sols en el club. Només el doctor Larén romania en el seu lloc.

M’havia anat exaltant, en el meu relat, i vaig haver-lo d’acabar per abandonament de la gargamella. Esgotat el meu monòleg, un silenci sòlid va embolicar-me el cap; em feia l’efecte de tenir-lo enfundat dins d’una formatgera de vidre. Les meves darreres paraules em timbalejaven els timpans; en destriar-les, vaig avergonyir-me espectacularment: «Vaja, ja has tornat a filosofar. Ets incorregible». Després, considerant la història del doctor i la Glòria, vaig trobar que explicada per mi perdia consistència, i es tornava terriblement vulgar i taujana. «Sí que l’has feta bona —pensava—. Ara resulta que aquest beneit m’haurà guanyat».

Va treure’m d’aquest recompte una encaixada violenta del doctor.

—Us agraeixo el vostre punt de vista, senyor —digué—. Dissortadament, no tothom considera el meu cas amb una noblesa de mires tan gran. Us prometo no oblidar-ho mai…

«Dec haver cridat com un ximple —em deia—, fins a la indiscreció».

Larén va abandonar el club, i aleshores el meu company m’encomanà l’esma de sortir-ne.

Ja al carrer, el meu conegut (que s’havia entossudit a retornar a peu) em preguntà:

—Vós no coneixíeu personalment el doctor, veritat?

—Realment, no el coneixia. Conec la Glòria i més especialment el seu pare. Per ell he sabut tot el que us he contat.

—I d’aquesta historia, no en sabeu la continuació, no sabeu res més del que m’heu explicat?

—No. Ni crec que hi hagi gaire cosa més. És una historia sense desenllaç, o tot al més, amb un desenllaç en gestació…

—En aquest aspecte jo he estat més afortunat que vós. Conec la continuació i el desenllaç. La primera part d’aquest episodi sempre m’ha aparegut confosa. Gràcies a vós, ara se m’apareix amb una gran claredat. Al llarg del vostre relat, acuseu perfectament la personalitat de la Glòria, però la del doctor, a desgrat del vostre entusiasme, us queda freda, vaga, forçada i falsa, com un laboriós treball de laboratori, i encara frustrat…

—Si coneixíeu, totalment o en part aquesta història, per què heu deixat que l’acabés?

—Perquè volia veure les conseqüències que en trèieu d’acord amb la vostra moral, la tesi, servida per vós. Jo he de confessar-vos sincerament que d’aquesta vida matrimonial no he pogut extreure’n cap ensenyament que em netegés l’anima. I molt menys tenint en compte la segona part i el desenllaç.

»En canvi, puc correspondre als vostres bons desitjós, amb la promesa que vós sí que aprofitareu quelcom de l’estudi del que puc contar-vos. Si ho permeteu, us donaré tota mena de seguretats en el que fa referència a la meva imparcialitat. Tractaré aquests personatges que us són tan cars amb el desinterès i l’absència de passió d’un cronista mercenari. Això, és clar, fins allí on permeti d’arribar el contingut de la mateixa narració…

—No puc negar la meva tafaneria per sentir-vos. Però us he de desenganyar si creieu que explicant-me un conte adulterat per la vostra tendència modificareu les meves conviccions. Per contra, tinc l’esperança d’aclarir als vostres ulls el sentit d’unes vides que per la direcció de la seva potència cauen fora de l’abast del vostre punt de vista…

—Bé, accepto aquesta mena de repte. Jo, en canvi, us puc testimoniar la meva ductilitat; si sou convincent amb el vostre comentari, em convencereu fàcilment.

»Si us va bé, doncs, demà mateix en el club continuarem aquest afer. Fet?

—Sí. Apa, adéu-siau…

Havíem arribat a casa meva, i una mena de rebequeria que s’havia anat apoderant de mi, va esclatar de sobte, condensada en aquell comiat impolit i ofensiu. El meu company, però, no se’n va ofendre pas. El seu somriure cínic li donava una immensa superioritat damunt meu. Vaig plantar-li la porta pels nassos amb una irritació de criatura mal criada que descomponia quelcom que m’era car d’una manera primordial: la meva correcció.

La son, a mi, sempre m’ha descarrilat. Quan en sóc atacat, i no puc satisfer-ne immediatament les exigències, perdo totalment el control, i fluctuo pel món d’una manera vaga, com un insecte camuflat, quiet, a l’aguait i a punt de picar la primera cosa que se’m posa a tret.

Aquell vespre, a més, em creia perfectament autoritzat per sentir-me inquiet. «Aquest ximplet —em deia— és capaç d’atrevir-se a corcar la meva humanitat immaculada. Estaríem ben arreglats!».

Vaig adormir-me tot planejant una heroica resistència, a base d’una tossuderia impermeable.

L’endemà, com era de preveure, el meu bel·licisme s’havia descolorit notablement. La inconveniència dels meus procediments se m’aparegué amb una absoluta nitidesa: «Hauré de rectificar, caldrà que doni a entendre que no sóc pas una bèstia mal criada».

Quan el meu company vingué a cercar-me, a les acaballes d’aquell dia, em trobà molt ben disposat. A desgrat de la preocupació de no fer massa ostensible el meu canvi, era evident que exagerava l’amabilitat i la polidesa.

En entrar al club, vaig cercar maquinalment amb la mirada la presència del doctor Larén; però no hi era. Aquell vespre hauríem de passar-nos sense la il·lustració vivent que la seva imatge significava per al nostre relat.

Ens aposentàrem en unes poltrones ortopèdiques, angoixoses de tan confortables, que s’adaptaven a l’esquena com una americana ben tallada.

El meu conegut executà uns quants preliminars de bon to per ajustar la veu, i lluitant per parlar i mantenir el seu somriure alhora, m’explicà:





Quatre


«La vostra confessió d’ignorar gairebé totalment la personalitat del doctor m’obligarà a mi també a començar amb un pròleg una mica enutjós, aparentment separat de l’ànima de la història, però que és del tot necessari per justificar als vostres ulls una sèrie de fets, molt més tenint en compte el partit pres que us mereix aquest assumpte, i la declaració no justificada de “insubornabilitat”.

Larén és un personatge taciturn, tímid i cavalleresc. Cada una d’aquestes condicions, Larén les posseeix amb un grau d’anacronisme que contrasta violentament amb l’esperit modern.

I és que d’infant, el seu temperament va rebre l’educació de la por (El meu company subratllava les frases canviant la veu de color, com el canvia una màquina d’escriure: un lleuger espetec en el rialler de Santorini i el vermell de la cinta es posava en situació sobre les cordes vocals).

El seu pare fou un provincià infeliç i ric fins a la poca-solta. S’havia bastit la seva vida a base d’una estratègia pueril, que fluctuava entre l’adulació i la hipocresia. Per lligar aquests dos puntals de la seva economia intel·lectual, havia trobat una fórmula: anava pel món donant les gràcies per tot i a tothom:

—Senyor Larén, hauríem de parlar d’“aquell” assumpte…

—Bé, molt bé. Gràcies, moltíssimes gràcies.

O bé:

—Podries donar-me tabac, Larén?

—Sí home, és clar! Té, i gràcies, moltes gràcies.

Quan realment calia agrair alguna cosa, aquell home es desfeia materialment. Conten que una vegada, una gran dama rural va fer-li un cert favor comercial. En tenir-ne coneixement, Larén es va vestir de les festes, i es presentà a casa de l’esmentada dama. La senyora dinava acompanyada de dues germanes, el marit, i catorze fills grans del matrimoni.

Larén va entrar teatralment al menjador, va obrir un gran finestral que donava sobre un torrent, des d’una alçada considerable, i agenollant-se als peus de la dama, va dir-li:

—Si teniu compassió d’un pare de família, si els meus precs més sincers tenen l’encert de commoure-us, demano, suplico de genolls que no em maneu de llençar-me daltabaix de la finestra!…

Refeta a mitges del seu estupor, la senyora li demanà que s’aixequés, preguntant-li al mateix temps:

—Calmeu-vos, Larén, per favor. De què us ve “això” ara? Per què dieu “això”?

—És que d’ara endavant, senyora, no podré negar-vos res. Sóc el vostre esclau…

Per contrast, aquest home era amb la seva família cruel, dèspota, i abusava de la seva autoritat per portar-se amb cadascú de la manera més feridora. La seva esposa, dama buida i encartonada, carregada de romanços, tenia per a la seva vida una finalitat primordial. De joveneta, rebent classes de pintura d’un marxant de cultura polifacètica, va caure daltabaix d’un marge i es va espatllar la columna vertebral; va quedar-li el coll lleugerament desencaixat, per sempre, i des d’aleshores, la senyora havia anteposat a les altres preocupacions la de dissimular el seu defecte. Però no pas d’una manera serena i raonada, sinó com una obsessió. Fos quina fos la conversa en què prengués part, la senyora s’endegava les coses per demostrar teòricament que el seu coll s’anava adreçant de dia en dia.

Les converses, en les societats rurals, giren sempre al voltant de dos o tres temes terriblement monòtons per als no iniciats. D’aquesta manera, l’enginy de la dama s’havia manegat uns quants trucs, amb poques despeses d’imaginació, per perforar amb la seva mania qualsevol reunió. Per exemple, una gran masovera deia:

—Quan el temps canvia i ha de ploure, la cicatriu de la meva amigdalotomia em dóna unes grans fiblades. Podeu creure que temo les nuvolades per damunt de tot…

I la senyora Larén saltava:

—Estimada meva, comprenc a fons el vostre neguit. Jo, abans, quan encara se’m coneixia lleugerament la inclinació del coll, també en aquests casos les vèrtebres cervicals malaltes em donaven grans molèsties. Ara, afortunadament, es veu que un cop desaparegut el defecte físic, desapareix el dolor…

De vegades interrompia sense solta una tirada de filosofia domèstica. Una dona jove parlava:

—Per al fill que espero tot són il·lusions, ara. I no obstant, pobre àngel, quan penso en els maldecaps, les angúnies i els desenganys que fatalment deu reservar-li la vida, m’esgarrifo de l’enorme responsabilitat que representa el posar-lo al món…

I la senyora Larén interrompia:

—Cert, amiga, certíssim. Espanta pensar la sèrie de trencacolls que ens té reservat el destí de cada u. Però cal sobreposar-se a aquesta fatalitat, tot fent-nos la idea que no hi ha res que duri eternament. A mi mateixa, qui m’havia de dir quan em desesperava per les conseqüències del meu accident, que acabarien desapareixent del tot i el meu coll recobraria la seva posició normal? I no obstant, així ha estat…

Amb aquesta manca de sentit que tenen algunes persones mutilades o defectuoses, que les empeny a fer ressaltar les seves falles en tots els seus intents de dissimular-les, la senyora Larén es decorava invariablement el coll amb una cinta de vellut negre, en la part davantera de la qual penjava un medalló amb fons d’atzabeja, que suportava una incrustació de plata que representava un colom, que duia al bec una carta. Tot plegat acusava una desproporció tan monstruosa, que el medalló i la cinta constituïen la publicitat del colltorçament de la senyora.

A més, per compensar l’obliqüitat de l’espinada, aquella dama tenia en tensió constant els músculs del coll. Aquest exercici, mantingut a través dels anys, havia acusat a l’exterior la forma d’aquests músculs, convertint el coll, de vagament cilíndric que era, en declaradament quadrat. Així, a les nits, quan la senyora es treia la cinta de vellut, aquesta, en lloc d’acusar l’empremta d’una superfície cilíndrica, es trencava en angles rectes, com un ring en miniatura.

Larén no desaprofitava cap ocasió per demostrar a la seva esposa que cada dia augmentava més visiblement el seu defecte, convertint-li la vida en un petit martiri sense refugi.

Amb la família hi vivia un oncle d’intel·ligència desnonada, objecte d’una sèrie de consells familiars encaminats a trobar destinació a les seves escasses activitats mentals. A desgrat del seu descrèdit, aquest oncle era, en el dir d’algunes persones, el membre més considerable de la família, i en el fons, un murri que encertava sempre l’actitud més adient per fugir dels maldecaps i de la feina. El cas és que sempre que es tractava d’evitar-se algun tràngol massa intens, trobava ràpidament una solució enèrgica i definitiva.

De jove, en l’època del seu servei militar, i per defugir aquesta obligació que li inspirava grans recels, va tallar-se un dit de la mà amb un cop de destral, enmig d’uns bramuls que trontollaren la casa.

En un dels primers consells de família, algú va proposar, d’acord amb la moda del temps, d’enviar l’oncle a campar-se-les per Amèrica i tothom va trobar que era un encert. En conèixer la decisió, l’oncle, de moment, no va trobar-hi matèria de neguit, i àdhuc va il·lusionar-s’hi. Com que no havia navegat mai, però era coneixedor per referències del terrible mal de mar, va decidir adaptar lentament el seu organisme a aquelles condicions, i es passava hores i més hores encastat dins d’una portadora, solcant el gran safareig de la casa d’un extrem a l’altre.

Per al dia de la partida, l’oncle, que per damunt de tot era un dandy, va fer-se fer un trajo, o millor un abillament complet, d’un estil que en podríem dir ultramarí. Cada peça respirava un tropicalisme tan agut que per reacció contrària feia venir calor.

Va embarcar lluint un gest que era, sens dubte, el millor de la partida, just i ponderat fins al punt que àdhuc entre els seus escamats familiars va escampar un núvol de melangia i de pressentiments d’enyorança.

Va marxar, doncs, i al cap de poques setmanes, en el primer vaixell que va retornar d’Amèrica, l’oncle es presentà, transfigurat per l’encís del nou continent. Duia un barret mexicà policromat, i una guitarra en bandolera. Portava un papagai damunt de cada espatlla i, lligat amb una cadena, un simi que li havia venut un mariner australià.

No recordava ni un borrall de català, i parlava amb un accent crioll tan acusat que marejava. Portava a la mà, sempre, una carabassa decorada al foc, plena de mate; assegurava que havia contret el vici d’aquella beguda de tal manera, que privar-lo li hauria representat la mort.

Amèrica l’havia engrescat. Va enredar un ric fabricant de gèneres de punt i fundaren un setmanari finançat per l’industrial i dirigit per l’oncle. S’anomenava La Voz Hispanoamericana, amb un subtítol que condensava la finalitat de la publicació: Lazos fraternos.

Quan aquesta empresa va fracassar, l’oncle se’n va anar amb una companyia madrilenya de revistes, que havia muntat un espectacle d’ambient mexicà. Hi anà en qualitat de director costumista i folklorista.

Després, avorrit del món i de les seves pompes, va cercar de nou acolliment entre els seus familiars, que l’acceptaren abandonant les darreres esperances de redimir-lo. Des d’aleshores, l’oncle vegeta per la casa sense pena ni gloria. Llegia llibres d’aventures cavalleresques, prenia lliçons d’esgrima per correspondència i es reeducava, a còpia de grans esforços, l’idioma matern, perdut segons paraules d’ell “en l’aridesa de les praderies verges d’Amèrica”.

No obstant, fou ell el que s’adonà primer de la necessitat d’educar i d’emmotllar el caràcter del petit Larén i de la seva germana, Avel·lina, que passejaven la seva infància sense control, enmig de la indiferència absoluta dels seus familiars. Els prengué sota els seus auspicis i tractà d’encomanar-los, així de cop i volta, els seus principis, que es basaven en el manteniment de l’honor fins a les darreres conseqüències, a sang i foc si calia, i en una nova redistribució del treball en la societat, d’acord amb les ganes, més que no pas la capacitat, de l’individu. Com que era pintoresc i tarambana, reeixia meravellosament a fer-se creure. Amb poc temps, el temperament dels dos petits va ser marcat visiblement.

Quan els senyors Larén van adonar-se del rumb que prenia la vida dels seus fills, i comprovada l’eficàcia d’una missió educadora mantinguda tenaçment, els va entrar la pruïja d’emprendre ells també aquella tasca.

D’aquesta manera, a batzegades, les dues criatures foren sotmeses simultàniament a la influència d’una mare obsessionada, d’un pare hipòcrita i cruel, i d’un oncle més aviat ximple. Com que els dos primers portaven una vida atrafegada i només podien dedicar-se a fer de mentor a estones perdudes, l’oncle feia triomfar el seu mètode. Així fou com aquells dos tendríssims caràcters, sotmesos a la tensió de forces tan antagòniques, pujaren vacil·lants, ximples, espantadissos, amb un concepte tronat i anacrònic de la vida.

De mica en mica, la mare anava abandonant el seu somni d’emmotllar les dues animetes a to per assegurar-se una perennal complicitat per a la seva mania. També el pare constatava amb alarma que li fugia dels dits la idea de crear-se un fill a mida del seu gust (la filla no el preocupava gens), i planejava tot de rectificacions de conducta marcadament inquisitorial. Tenint-se a si mateix per un home infal·lible, fred, calculador, amb una serenitat que l’elevava del nivell dels seus contemporanis, el senyor Larén no es resignava pas a confessar la seva derrota, i prengué una determinació d’acord amb el seu caràcter: tractaria d’imposar-se al seu fill per la por, manejant la por infantil i dirigint-la, esgrimint aquesta arma com a força coactiva per imposar la seva idea. Supersticiós ell mateix, trobava la manera de terroritzar el seu fill escurant del fons de la seva ànima una sèrie de sensacions, que en ser remogudes li produïen a ell mateix una esgarrifança a flor de pell. Cultivà en el seu fill el pànic als cruiximents nocturns dels mobles i les coses, la por a les òlibes i als altres ocells de nit, li encomanà vagues idees de reencarnacions i de fantasmes, i sobretot es valgué com a eix del seu pla d’una història que ja l’havia turmentat a ell en la seva infància, i que encara aleshores constituïa un ròssec que no li deixava aprofitar senceres totes les nits. A la casa hi havia un vell rellotge de caixa, amb un gran pèndol que tallava el temps inexorablement. Aquest rellotge tenia la llegenda, confirmada per diverses coincidències, de parar-se quan s’apagava la vida del cap de casa dels Larén. El senyor Larén l’havia vist parat quan morí el seu avi, i després quan va perdre el seu pare. Diverses vegades havia estat temptat de vendre el rellotge al primer marxant de vell que es presentés, creient allunyar-ne la influència, però el dubte de no saber si el rellotge es parava quan moria algú, o bé si moria algú quan es parava el rellotge, va fer-li abandonar gradualment la primera idea. “En unes altres mans —pensava— possiblement desconsiderades envers aquest delicadíssim mecanisme, el rellotge es pararia ben aviat i si fos certa la segona part de la hipòtesi, adéu-siau senyor Larén”.

El rellotge era objecte de tota mena d’atencions. Un professional el visitava periòdicament, assegurant la continuïtat del cronòmetre.

El petit Larén, que ja estava treballat per les lectures fantàstiques de l’oncle, acollia aquesta preparació amb una barreja de pànic i de curiositat. La por el turmentava profundament, però al mateix temps li produïa una emoció morbosa; com la donzella de sensibilitat delicada, que corre i dóna empentes per veure el cos d’un suïcida que s’ha llençat del terrat al carrer, i quan el veu s’esgarrifa i es desconcerta, amb un general desballestament de nervis.

A base d’aquest procediment, l’oncle anava perdent la influència sobre el noi. D’altra banda, ja començava a cansar-se de l’altíssim paper que s’havia assignat. Home d’una gran volubilitat, reconeixent-se a si mateix un dinamisme d’allò més fructífer, l’oncle va engrescar-se per aquell temps amb l’aviació sense motor. Construïa uns sumaríssims enginys estrafolaris, més o menys adaptats dels models publicats en revistes tècniques, i àdhuc es va aventurar una vegada a engegar-se amb un dels seus aparells, des del cim d’una petita muntanya. Un cop de vent va enfilar-lo dalt d’un pi, d’on el recolliren eixalat, amb una costella a flor de pell i capolament general.

A desgrat de les previsions dels seus familiars, l’oncle es va passar la convalescència imaginant perfeccionaments per als seus planejadors, i un cop restablert reprengué les seves activitats de constructor. Però a l’hora dels assaigs, esperit cau-te al cap i a la fi, va triar clandestinament i a consciència un porc jove que pesés, si fa o no fa, com ell; va lligar-lo a l’aparell i l’etzibà vessant avall. Mig a peu, meitat volant, la bèstia i el planejador van anar a parar en un torrent, on se submergiren per sempre. Quan els de la casa descobriren els maneigs de l’oncle, els porcs del patrimoni estaven a punt d’exhaurir-se.

Avel·lina, desemparada de l’oncle i flotant esmaperduda novament per l’ambient enrarit d’aquella casa, va ser absorbida per la voracitat de la mare, contenta de poder-se fer amb aquella presa tan tendra.

I el petit Larén es lliurà al seu pare amb tot el bagatge. El seu caràcter prenia lentament una expressió nova, sense que l’empremta que hi havia deixat l’oncle desaparegués del tot; aquell germen marcaria per sempre el seu temperament. El senyor Larén anava extremant cada dia el seu zel educador, no desemparant el seu fill per cap motiu. I a l’hora de cercar-li seriosament una ocupació definitiva, aquell vell tronat i egoista decidí seguint els dictats de la seva consciència. Per una banda, no tenia cap preocupació dinàstica; tant li feia que el seu fill seguís la seva professió com que se’n triés una altra. I pensant sempre la manera d’esprémer al màxim el rendiment del seu fill, decidí fer-lo estudiar per a metge.

El seu pare i el seu avi havien mort apoplèctics. Recordava la llargada d’aquest tipus de malaltia, que gairebé acceptava com a hereditària en la seva família, la cura sol·lícita que requeria, la presència sovintejada del metge, etc. Ell mateix havia rebut, una vegada, l’anunci precoç d’aquell mal i no dubtava gairebé gens que tard o d’hora en seria víctima. Amb un metge a casa, dominat, sotmès per endavant a la seva voluntat, preveia una malaltia neta i ben portada. L’absurditat i el gruix primari d’aquest raonament foren compensats per la rapidesa a realitzar-lo; el noi Larén es va veure embrancat, de cop i volta, en una aventura cultural que no l’interessava gens.

No obstant, el canvi d’aire, la fuga periòdica de la casa paterna, i sobretot la coneixença de cares noves i de l’ambient de l’institut rural, van esbandir una mica l’esperit transcendental i esporuguit del joveníssim Larén. Atent el seu pare a les metamorfosis d’aquell caràcter que ell mateix desitjava estantís, va témer un espavilament massa declarat i posà a la pràctica una idea que des de feia temps tenia a punt per a quan les circumstàncies ho exigissin. Va fer col·locar el rellotge de caixa a l’habitació del seu fill; aquest rellotge exercia sobre el xicot una influència gairebé física. A la seva presència, els nervis li suspenien la seva activitat, i la sang li fugia sota la pell de la cara. El respir li mancava absolutament i si la visita s’allargava massa, l’asfíxia li tenyia la cara de morat.

Quan va veure que hom li exigia de dormir al costat del rellotge, el seu esperit de conservació, repentinament mobilitzat, va donar-li empenta per organitzar la primera sublevació de la seva vida, que fou sufocada amb rapidesa per manifesta desigualtat de forces.

A un esperit normal, aquest terror de l’hereu li semblaria, almenys, pueril. Però cal tenir present que tots els membres de la família dels quals es té memòria han viscut sota el signe de l’exageració. Partidaris impenitents de l’artilleria verbal, usadors externs dels qualificatius de gros calibre, tractant d’“exorbitades”, “fantàstiques”, “formidables”, etc., les petites coses, quan cal ponderar de debò, en un sentit o altre, els Larén s’hi lliuren de cos i ànima, amb desmais, cops de puny que parteixen taules, o bé corrent la pólvora, o bé arrencant-se els cabells a grans grapats.

Tant com als usos de l’edat, doncs, cal atribuir aquell terror desproporcionat a una petjada hereditària. Sigui com sigui, les primeres nits que va passar amb el nou estadant mecànic de la seva cambra, el jove Larén no va pas aclucar els ulls. Al contrari, els obria fins més enllà d’on li permetia el mecanisme ocular, inflant exageradament el globus, distendint tant les parpelles, que li van quedar balderes per sempre.

Per un atzar, l’obsessió del rellotge s’havia fet encara menys tolerable. Hom l’havia col·locat enfront de la finestra de l’habitació, i el seu pèndol de metall groc brunyit recollia els més lleus raigs de lluna, que projectava fent rateta, sobre el capçal del llit. Larén va fixar tan profundament aquest brilleig en les seves pupil·les, que encara ara, en els moments de terror, si li miréssiu la nineta hi descobriríeu el pendoleig d’aquella claror de lluna.

Més endavant, l’esgotament físic va obligar-lo a dormir, i de mica en mica va acostumar-se a la presència del rellotge. Però va acostumar-s’hi a mitges, sense assimilar la por primitiva que romania arrapada en el centre de les seves emocions. I la particularitat d’aquesta por era que es tractava d’una por desinteressada, essencialment abstracta, que no tenia res a veure amb la temença de la mort ni de cap dolor físic; una por puríssima, com l’art per l’art, que recolzava tota la força de suggestió en la mateixa absurditat de la seva raó de ser.

El temps passava insípidament per sobre d’aquesta família, cada un dels membres de la qual romania sòlidament atrinxerat enfront de l’altre, reforçant les pròpies posicions sense preocupar-se d’encrostonar les del veí. Lentament, però d’una manera visible, el pare s’anava abandonant a una idea interior; semblava com si les reserves de fantasia que havia estalviat durant tota la seva vida s’haguessin posat sobtadament en joc, tenyides de migradesa, per elaborar una mania abassegadora, dominant, d’esquizofrènic. Va contreure una taciturnitat notable, abandonant les seves habituds envers els seus familiars i envers els altres, per convertir-se només en un home severament auster. Per esbravar aquesta obsessió, al senyor Larén no se li va ocórrer altra cosa, al principi, que treballar intensament, d’una manera desenfrenada i sense solta. Se’l trobava al seu despatx gairebé durant totes les hores del dia i de la nit, abocat a feines de classificació i control que, en el millor dels casos, eren absolutament innecessàries.

Per una singular distribució arquitectònica, la finestra de la cambra del jove Larén donava enfront, paral·lelament, de la finestra del despatx del seu pare. Cada vespre abans d’adormir-se, el xicot contemplava la silueta del seu progenitor retallada en el vidre glaçat de la finestra, i a l’endemà a la matinada, quan la claror del dia ja el feia innecessari, el llum de sobretaula del senyor Larén continuava dibuixant-lo pàl·lidament en l’esmerilat, servint la seva mímica fatigada com a primer espectacle del dia per al seu fill.

Al començament tots els familiars van coincidir a relacionar el canvi de conducta i el redoblament d’activitat del cap de casa amb una possible virada en fals dels seus negocis; la causa motor de la mania no era pas aquesta, però per un fenomen a la inversa, aquella cavalcada d’energies mal dirigides va acabar per amenaçar seriosament la marxa dels afers. I aleshores, l’obsessió que fluctuava sense causa aparent, mal desenrotllada per manca de fonaments on arrapar-se, va aprofitar aquell motiu lògic de malestar per assolir tota la seva maturitat.

De mal en pitjor, dominat pel terbolí d’aquest cercle viciós, el vell Larén anava reculant cada vegada més, s’endinsava cap al fons del seu carreró sense sortida, fins que un vespre els ulls terroritzats del fill van descobrir l’ombra xinesa del pare, balancejant el seu cos com un pes mort, suspès del coll amb una corda. Amb un brutal desvetllament de tots els terrors acumulats, el noi clavava la mirada, amb un ràpid i continuat moviment del cap, ara sobre el rellotge, ara damunt l’ombra del seu pare, i comprovava que el moviment pendular del cos d’aquest s’anava sincronitzant amb el pèndol del rellotge, fins a esdevenir moviments oscil·latoris paral·lels. “No és res —es deia gairebé cridant—. Un simple fenomen de física! Si ho he estudiat: dos pèndols posats paral·lelament un enfront de l’altre acaben per sincronitzar-se…” Però suava, no pas gotes perlejants de suor, sinó intensos retalls de vida. El moviment del cos va anar-se alentint, juntament amb el rellotge, fins que pèndol i cadàver alhora van aturar-se d’una manera tova i pausada.

Per una reacció incontrolada dels nervis, Larén va barrejar a la seva temença un odi salvatge, exagerat, més viu i més abassegador que la seva mateixa causa, un odi que li clavava al cervell la idea imperiosa de la destrucció del rellotge. Va tombar a terra brutalment la caixa, i a cops de cadira va deixar al descobert el mecanisme. I endinsava les mans crispades en aquell laberint d’engranatges, intentant urpejar i arrancar la vida de la “cosa”, com si extirpés d’una grapada les entranyes toves d’una bèstia; però en aquesta lluita monstruosa era la seva carn la que cedia a l’acer, i es llagava les mans i es feria, exacerbant-se encara més el seu furor. No va començar a calmar-se fins que totes les peces del rellotge van quedar escampades sense connexió, encatifant singularment tot el terra de la cambra.

La mania del vell Larén, a desgrat de tot, no havia durat prou per dispersar totalment el patrimoni. Quedava encara una reserva prou considerable per permetre a la família de seguir sense maldecaps la seva vida habitual. Hom va acordar, referent al fill, que allò que havia començat amb totes les característiques d’una imposició devia haver-se convertit en una vocació, i que calia continuar i acabar la carrera.

A la Facultat, el caràcter de Larén, amb el seu aiguabarreig desconcertant, va fer fortuna. A pesar de l’allunyament gairebé absolut de tota influència familiar, servava curosament el bagatge adquirit al llarg de la seva infància, i oferia una inconscient impermeabilitat a les influències noves, susceptibles d’alterar el seu temperament.

Encara avui, el doctor Larén conserva incommovible la seva herència espiritual. És d’aquests homes que als trenta anys encara es pregunten astorats que com és possible que tinguin tan lluny els primers temps de la seva existència, conservant-ne com en conserven tota la saba i tota la potència. Continua exagerat, amb un cert valor físic que contrasta rudement amb la mesquinesa del seu valor moral; és tímid, no pas en les seves relacions socials, sinó davant de si mateix, i conserva tota la gamma de terrors injectats pel seu pare, traduïts ara en una mena de superstició latent que marca tots els seus actes. És encara força ximple, a l’estampa de l’oncle; només un exagerat i un ximple pot prendre l’absurda determinació de fugir davant les exigències d’un xantatgista, havent-hi com hi ha la solució de tipus en podríem dir cinematogràfic, basada en un aporrinament a fons dels homes dolents que molesten; o bé, encara, una sortida més subtil i per tant més llatina, recolzada en la seva condició de metge de Bordú, al qual podria prescriure, per qualsevol fútil motiu, una d’aquestes petites intervencions quirúrgiques sense importància, més mortíferes que els accidents d’aviació.

Durant els anys de la carrera tenia atemorits tots els catedràtics i una bona part dels seus companys. Per cada examen bo organitzava uns cicles de festes que empal·lidien el record de les bacanals romanes, i per cada examen dolent iniciava uns llargs períodes de taciturnitat, durant els quals assassinava amb la mirada (per manca, es deia ell, de granades de mà) els components dels tribunals que havien menyspreat els seus mèrits. Va haver-hi un catedràtic d’obstetrícia que per a poder-lo declarar suspens de l’assignatura amb una relativa tranquil·litat d’esperit va fer-se fer una samarreta de cota de malla. No cal capficar-se massa amb l’enormitat que representa aquesta pensada, perquè un perfecte tocòleg té el dret d’ignorar absolutament les lleis de la balística.

Larén es mostrava cavalleresc, decidit protector del feble i corrector manefla de totes les injustícies, conducta que pel seu tipus de desenrotllament l’embolicava en una sèrie de petites aventures amb desenllaç grotesc, que li crearen una sòlida fama de planxista. Coneixedor a mitges de les vacil·lacions del seu caràcter i proposant-se corregir-les, s’entrenava a resoldre tots els dilemes amb una gran rapidesa, caçant al vol la primera idea que se li presentava, idea que acostumava a ser inspirada per record de l’oncle. Els seus retrocessos, un cop preses les determinacions, dictats per l’esporuguiment, semblaven en l’ordre moral el que materialment representen les fugides dels gats espantats a través d’una vaixella domèstica, amb gran trencadissa de peces.

Els seus condeixebles, que es qualificaven invariablement d’esperits moderns, subtils receptors de totes les inquietuds noves, sentiren la necessitat de catalogar el caràcter desplaçat de Larén, que els feia l’efecte d’un present de la providència per poder contrastar llur pròpia audàcia i llur propi deseiximent. Algú protestà que Larén anava arborat a mitges i a cegues. Però un tendre filòsof simplista, enamorat de la causticitat dels seus monòlegs interiors, dictaminà que Larén era només un home esverat. Realment té un aire d’anar pel món semblant al de l’individu que fa les clàssiques proves d’ingrés en una lògia maçònica, petjant cautament el sòl de cambres desconegudes, amb la temença de rebre un parell de bufetades d’un moment a l’altre, o de ser absorbit per qualsevol trampa ignorada, havent d’emparentar a l’ensems un aplom i una tranquil·litat d’esperit totalment absents.

Durant tot el temps de la seva carrera, Larén no reeixí, ni ho desitjà, a crear-se cap amic veritable, degut a la seva cautela congènita. Temia les dones d’una manera irraonada i a la vegada les desitjava brutalment; els seus somnis lascius tenien l’aire d’una cavalcada interminable de bacons. I això lligat paradoxalment amb el seu aire proteccionista, de redemptor de bagasses i de salvaguardador de virginitats. Potser un filòsof més experimentat hauria acordat que el futur doctor era una troca de reaccions contràries.

El contacte amb la vida sense tuteles, exercint la seva professió, no l’ha pas guarit del tot, ni de bon tros. Quan va conèixer la Glòria, la fragilitat d’aquesta noia única va despertar-li sorollosament tot el seu afany emparador; pressentia vagament haver trobat el receptacle a propòsit per a les seves aptituds sentimentals.

D’altra banda, la Glòria començava a cansar-se del seu paper de mossa trencadissa, i quan la seva família mantenia encara plenament el “rol” de guardians d’aquella humanitat tan estantissa, ella ja confegia somnis entreveient una vida una mica més salada, amb sotracs de la carn i de la sang, elaborava quimeres d’adolescent, en les quals la imaginació inventava curiosíssimes pràctiques fisiològiques. Va lliurar-se de ple a l’amistat que li brindava, primer, el singular Larén, i després a estimar-lo amb tots els seus sentits.

Quan el doctor va imaginar l’ardit de la fuga, ella en pressentí els motius d’una manera vaga, però va continuar el fingiment, perquè en el fons del fons, beneita i pseudo-romàntica com és, li venia de gust un canvi d’aires novel·lesc.

Van instal·lar-se en una d’aquestes cases construïdes de cara a l’estiuejant, pels petits senyors rurals, amb tot el confort de dret, i amb innombrables comoditats de fet. Va seduir-los l’aire que tenia, segons la Glòria, de bungalow i segons el doctor —sense ànim d’entaular polèmica— de barraca canadenca. Un esperit més equànime hauria declarat sense reserves que la casa semblava el galliner d’un gall aristocràtic, colossalista i antifuncional.

Per la part de darrera, la casa donava a un minúscul quadrat de terra, on s’hi encabien un jardí i un hort, en els quals els pensaments pujaven premuts contra les mongetes del carall, en una promiscuïtat paradisíaca. Per davant, la casa deixava escórrer el fil d’un caminet que l’enllaçava amb una carretera important; al costat esquerre l’edifici suportava un molí de vent parasitari i inútil (l’aigua era extreta per una bomba de gasolina), sacrificat al rovell i a la vellesa, perquè la seva còrpora constituïa un dels encisos per a tots els possibles llogaters. A la banda dreta, una mena d’empelt de galliner-coniller i colomar venia a justificar el rètol encastat damunt la tanca que limitava la finca: “Granja Recreativa”.

La meva consciència no sofreix en absolut en revelar aquests detalls, perquè fa força temps que la “Granja Recreativa” ha deixat d’aixoplugar el matrimoni Larén.

S’emportaren amb ells un parell de serventes, nombre que consideraven suficient per organitzar-se la nova vida, i es lliuraren al goig de “viure a fora”, respirant fins al fons dels pulmons les bactèries pageses, descobrint la bellesa de la terra lliure i la temptació de l’herba. Cada matí en despertar-se, marit i muller treien el cap per la finestra i cercaven àvidament amb la mirada, vint quilòmetres lluny, un trosset de mar que es veia, si el dia era clar, encaixonat entre dues vessants de muntanya i es ioditzaven els bronquis per suggestió. Després, més tard, pujaven lentament un petit turó que s’aixecava prop de la casa i en el cim del qual uns pinets atacats d’alopècia brindaven als dos enamorats una ombra imaginària. Aquestes dues habituds foren incorporades des del principi al quadre de costums invariables en la nova etapa.

Les altres hores del dia les repartien tractant de penetrar el sentit de la vida rústica. La Glòria va fer poblar les gàbies amb parelles de conills, coloms i gallines, i va esmerçar una bona part de les seves disponibilitats afectives tenint cura d’aquells animals. La cria d’aquestes bèsties fou organitzada científicament, sota la direcció del doctor Larén, que disposà una vigorosa eliminació dels afrodisíacs en el règim alimentari i va fer orientar les gàbies de cara al retall de paisatge més bonic, obtenint un angle que limitava, per una banda, amb el trosset de mar, i per l’altra, amb una mena de sobremuntatge compost per la torre d’una fàbrica de farines llunyana i els pins malalts del turó. Foren posades a la pràctica les teories eugenèsiques més modernes i més absurdes, des de la psicosi concepcional del professor Von Teltow fins a l’aplicació de la influència musical sobre les possibilitats fecundatives, instal·laren un gramòfon prop de les parelles que feia sonar constantment unes melodies tropicals engrescadores. Els resultats no correspongueren a les previsions: obtenien un cadell avitaminèsic per cada deu exemplars que donaven per terme mig les parelles d’aquells voltants, que es multiplicaven feroçment a base d’uns mitjans increïblement senzills. Les cries obtingudes científicament es diferenciaven de les altres per una notable debilitat progressiva, principis d’una mena de tracoma i anorèxia, i particularment per la presència d’un gra sobre el nas i el bec, que anava creixent al compàs de la desvitaminització de les bestioles. En canvi, per un d’aquests reflexos el sentit dels quals està vedat a la nostra intel·ligència, el doctor Larén fou atacat d’impotència i abúlia, i va haver de recórrer esveradament als recursos terapèutics que s’autoprescrivia.

El doctor, mentre la seva esposa es lliurava de ple a esgarriar cries, va aficionar-se a la caça, més pròpiament, a l’aparell i tramoia de la caça. Va fer-se arreglar una de les habitacions lliures de la casa inspirant la decoració amb temes cinegètics. Hi havia un armari per a les escopetes, panòplies amb armes curtes i eines d’esquarterament, una catifa reduïda feta amb la pell d’un exòtic ós formiguer i diversos plafons compostos amb caps d’animal dissecats, comprats a sota preu en el magatzem d’un teatre en liquidació. Tenia també una reproducció magnífica del cap del brau que va matar “Joselito” i una caseta de gos, que fou destinada a un ca d’ulls tristos, baix d’orelles i de cua, al qual l’instint li proscrivia vigorosament l’ús de la carn en la seva alimentació, per patir a la callada i ignorat de tothom una colitis ulcerosa.

En aquella contrada la caça escasseja prou notablement perquè un caçador novell s’hi descoratgi. Larén, avorrit d’esperar hores i hores l’aparició d’unes perdius i uns conills imaginaris, va dedicar les seves activitats a un canyissar de torrentera que estava plagat de llangardaixos. Aquests rèptils, a l’hora del sol fort s’hi estenien d’esquena sibaríticament, confiats en el respecte que generalment inspiren, trencat gairebé únicament per algun pastor d’alta muntanya gourmet. El doctor s’hi acostava cautament i entre canya i canya engegava unes mortíferes perdigonades; el gos es dirigia fastiguejat cap al conglomerat constituït per la pasta de les víctimes, n’agafava una mossada a l’atzar, amb un gest de repugnància ben marcat, i retornava remenant oficiosament la cua. Des de la “Granja Recreativa”, a un quart lluny del canyissar, se sentien els crits del doctor:

—Llença això, brut! Fuig, no t’acostis!!!

Les dues serventes es passaven el dia alternant les feines de la casa amb les obres de contenció de les invasions de formigues, molt més fines i llestes que les noies, a les quals imposaven sempre els seus ardits.

I així, a desgrat de l’emoció de cada vespre en encendre uns llums de gasolina pretesament inexplosius, els canvis de temps, tan sensible a fora, les goteres, i en fi, les petites sorpreses de l’imprevist de cada jornada, la vida a la Granja transcorria monòtonament. Cada vegada amb més freqüència, uns enormes badalls dilataven la boca dels seus habitants, tots els quals tenien boqueres al cap de dos mesos de permanència.

La Glòria es lliurà a la lectura de novel·les cursis, alternant-les amb un fantasieig mig inconscient al voltant de pressentits adulteris, puix que d’una manera mecànica havia incorporat el seu marit a l’avorriment general. El doctor va anar abandonant els seus divertiments rurals i cada dia dedicava més hores a jugar a metge i a malalts amb els conills, gallines i coloms de la casa. Insensiblement, hom anava girant l’esquena al bonic tros de paisatge del retall de mar, per acarar-se amb la silueta llunyana del Tibidabo, més adulterada, però que feia pressentir i enyorar la ciutat.

En aquella època, dos estudiants gallecs havien sortit de la Corunya per dirigir-se a peu a Barcelona, amb la finalitat de fer degustar al president de la Generalitat un vi de confraternització, que un d’ells duia en una carabasseta penjada a la cintura. Un dels dos era un gallec autonomista de sang pura, un feix de nervis, amb el nas dilatat i escampat per tota la cara, uns ullets movibles com els d’un camaleó, d’estatura moderada i caminar desencaixat, amb moviments independents com els d’una girafa. L’altre era un castellà trasplantat i ben adaptat a Galícia, amb els cabells engomats i ondulats a ratlles paral·leles, perfil de galantejador de cinema, d’estatura avantatjada i que per la manera que tenia de perfilar-se el bigoti s’endevinava que havia de ser un enamorat del jazz. Conservava la cara i els cabells pulcríssims, a desgrat de la gran quantitat de quilòmetres de carretera polsosa, quan el seu company tenia ja l’aspecte de casa deshabitada, brut i fastigós, amb un pedaç a cada anca posats de mà inexperta, i amb la pell descolorida i alcalina, com un pneumàtic vell de bicicleta. Des que havien entrat a Catalunya, la seva marxa s’efectuava amb una tranquil·litat relativa; l’entrada a cada poble de les altres terres del trajecte era en cada cas una incògnita angoixosa per als dos marxadors, que tan aviat es resolia amb una rebuda triomfal, apoteòsica, com amb una empaitada brutal, a cops de roc i d’estaca. Ara assaborien el petit plaer de caminar amb regularitat i a gust seu, podent-se acaronar les butllofes dels peus sota cada ombra que trobaven, i refrescar la gola en cada font generosa que descobrien, enmig d’una indiferència general.

El d’ascendència castellana, anomenat Donálvez, portava un banjo penjat a l’esquena i aprofitava totes les parades de la caminada per polsar-lo i cantar unes cançons idiotes de pel·lícula ianqui, sacsejant les extremitats a fi de donar idea d’un dinamisme modern, la pretesa possessió del qual l’omplia d’orgull. El gallec, de cognom Muraña, menys preocupat de si mateix però infinitament més pràctic que Donálvez, amb el temps que aquest requeria per fer veure a les hostaleres del camí el seu perfil des dels punts de vista més favorables, ell ja les havia seduït i obtingut el trofeu que anava col·leccionant al llarg de la seva vida amorosa: una lligacama en cada cas. Portava sempre damunt seu una gran serviette, que utilitzava per anar acumulant exemplars nous a la seva col·lecció. Aquest col·leccionisme de Muraña s’havia anat organitzant tan meravellosament, que tenia establert un intercanvi de peces repetides amb un biòleg de Pontevedra, finíssim coneixedor. El viatge havia malhumorat d’una manera sensible Muraña, perquè per cada lligacama florejada que obtenia, li calia endur-se tres o quatre trossos de beta. Si la seva conquista usava faixa o cotilla amb màrceles, Muraña s’exasperava i tenia la sensació de perdre el temps.

Per aquest motiu dels èxits del gallec, qualificat proverbialment de “lleig, però picardiós i salat”, l’amistat entre els dos companys de marxa era més aviat artificiosa que efectiva. Donálvez atribuïa al seu amic les conseqüències lamentables de la pròpia blederia, admetent in mente que el seu tipus de bellesa masculina requeria un pla d’acció més dilatat i més lent, però d’efectes més durables. “A mitja estratègia —es deia— Muraña em roba la caça”. Més d’una vegada s’havia auto-conjurat per prendre’s venjança així que l’atzar li brindés una oportunitat.

Poc abans d’arribar al tros de carretera que passava per davant de la “Granja Recreativa”, els dos estudiants descobriren emocionats la silueta del Tibidabo, esdevinguda familiar per a ells a través dels gràfics consultats abans d’emprendre el viatge. Uns quants metres endavant trobaren un pont de pedra sota l’arc espès d’uns plàtans, i s’assegueren a la barana, amb el propòsit de descansar-hi llargament. Aquesta sí que era una fita important!

Es descarregaren de tots els estris que duien arrapats damunt i els apilaren contra la barana: motxilles, mantes, cantimplores, la serviette de Muraña, el banjo, la carabassa del vi. Però en deixar a terra l’esmentada carabasseta, Donálvez tingué el desencert de col·locar-la davant d’un dels desaigües del pont, i rodolà llestament, escapant-se de la grapada de l’estudiant i anant a parar sota l’arcada, damunt un coixí d’herba que l’estalvià d’estavellar-se. Muraña va rondinar desproporcionadament, a to com per lamentar una desgràcia irreparable.

El castellà, menys carregat de romanços en aquest aspecte, va suggerir tímidament que de carabassetes com aquella i aquell vi en trobarien a qualsevol banda, i que fet i fet al President li seria igual. En esguard a la bona llei de la intenció, àdhuc les pròpies consciències romandrien tranquil·les. Però el gallec no podia penetrar aquelles subtileses i argumentava que aquell vi era fins a cert punt sagrat, intangible, per haver rebut la benedicció i el missatge de pau espiritual dels patriarques nacionalistes gallecs, i que una mistificació com la proposada tindria la importància d’un símbol d’enverinament entre les relacions d’ambdós pobles. A Donálvez li feia tot l’efecte que no n’hi havia per a tant.

Muraña va mesurar l’alçada del pont, per la banda que li semblava més assequible, i encamellant la barana, es va escórrer pel terraplè que ajuntava l’arcada amb la terra ferma. Amb tan poca fortuna, però, que va deixar-s’hi anar sense control, rebotà d’una banda a l’altra com una bola de ruleta, i anà a estampar el cos a dos pams de la carabassa. Des d’allí va dedicar-se a llençar uns crits esgarrifosos; el seu company, esverat per les possibles conseqüències de l’accident, va cercar un camí més fàcil per arribar al fons de la riera. Pel camí, emboscat darrera una mata de canyes, va trobar el doctor Larén, a l’aguait d’una parella de llangardaixos que festejaven de panxa al sol. El doctor va demanar a l’estudiant si coneixia l’origen dels crits, i un cop assabentat de la causa, va mobilitzar-se prestament, brindant la seva ajuda.

Recolliren Muraña, abraçat a la carabasseta i amb una cara de sofriment molt expressiva. De primera intenció, el doctor dictaminà una torcedura de peu una mica delicada, diagnòstic que semblava confirmat per l’estat de la víctima, que no podia caminar.

Entre Larén i Donálvez portaren el gallec, a pes de braços, cap a la “Granja Recreativa”, on fou sol·lícitament atès pel doctor i la seva esposa, el seu company i les dues serventes. Un cop embenat el peu curosament i rebuda una injecció absolutament innecessària (el doctor tenia unes ganes boges de punxar algú i no va saber estar-se’n) fou prescrit a Muraña un repòs absolut. Donálvez tractà d’excusar totes les molèsties que causaven, però el matrimoni excel·lí en delicadeses, i declarà que ja que l’estat del pacient requeria repòs durant uns quants dies, els oferien la casa i la seva ajuda incondicionalment, per tot el temps que durés el mal d’en Muraña.

L’accidentat es passava els dies mig ajagut en una poltrona, sota l’ombra d’una pomera de l’hort, estirant exageradament la cama malalta i recolzat el peu sobre la gàbia protectora d’un braser inservible; la Glòria procurava fer-li menys lentes les hores, llegint-li unes delicadíssimes novel·les cursis, o bé oferint-li els seus serveis com a contrincant en els jocs de dames, o de l’oca, en els quals, en un tergiversament dels papers, la que es distreia follament era la infermera i l’avorrit el malalt. Quan Muraña veia acostar-se la Glòria amb la capsa de les fitxes sota el braç, no podia passar-se sense empal·lidir una mica, i violava un somriure per acollir les paraules d’ella.

—Alça, alça! Quin malalt més afortunat!… La senyora Larén accedeix novament a mesurar amb ell el seu enginy i la seva sort!…

El gallec aprofitava tots els moments per parlar i fer parlar del seu peu malalt. Terriblement exagerat en les seves dolences, la més lleu de les quals li plantava l’ombra de la mort davant dels ulls, Muraña es posava teatral i escenogràfic davant de qualsevol afecció. Prenia disposicions pòstumes, reeixia a mirar les flors i els crepuscles amb aquesta mirada de comiat tan tendra dels moribunds dignes, i adoptava un somriure agre molt just quan els seus familiars li explanaven projectes basats en el final feliç de la seva malaltia. La rialleta venia a dir:

—Ah, pobres meus!… Com us compadeixo d’haver de conhortar-me inútilment en aquests moments definitius. Però per mi no patíssiu pas. Fet i fet, això s’acaba…

No és possible de dir gaires més coses amb un somriure que afectava únicament la meitat de les seves comissures labials.

Quan el donaven d’alta prenia el gest de l’home que ha escapat a una urpada brutal de la mort. “Als que ens l’hem vista tan a prop —deia a tomb de qualsevol conversa— poc ens poden afectar les petites banalitats d’aquesta vida”.

En referència al seu peu, donava com a cosa certa que mai més no se’n podria valdre. El dia que el doctor va anunciar-li que pròximament podria intentar de caminar una mica, va respondre-li:

—Bon amic meu, us agraeixo infinitament el vostre desig d’animar-me. Però no ens enganyem pas, que ja som massa grans. Tinc el dret de conèixer dels vostres llavis aquesta veritat terrible que, d’altra banda, pressento en tota la seva crua realitat. Digueu-me doctor, ¿d’ara endavant en tindré prou amb unes crosses, per caminar, o em serà indispensable una carreta mecànica?

—Que bromista sou!… —contestava Larén fregant-se les mans de pura satisfacció, a la qual cosa replicava Muraña amb un sospir arrancat del fons de l’ànima, i murmurant: “Bromes! Si sabéssiu com tinc l’esperit…”

El doctor va prendre sota la seva responsabilitat la missió de fer els honors, d’una manera més sensible, a Donálvez, que pel fet d’estar bo i sa, estava exposat a avorrir-se més estúpidament que el seu company.

Li etzibava una sèrie de tesis mèdiques, amb la tranquil·litat del que, dirigint-se a un profà, pot esplaiar l’audàcia imaginativa brodant filigranes verbals més o menys desbaratades. El castellà l’escoltava sense sentir-lo, amb una somnolència dolça encastada en el fons de la nineta, i una certa tensió a l’esperit, a punt de saltar aprofitant el primer titubeig o el primer intermedi per donar petites conferències imbècils, amb il·lustracions musicals, sobre el jazz i la seva influència en la vida moderna. De fet, en llur interès únic pels propis monòlegs, cada u es dirigia a si mateix a través de les orelles de l’altre i quan no podien parlar patien i s’avorrien desesperadament.

Cada vespre, abans d’adormir-se, Donálvez i Muraña canviaven confidències. Des del primer dia estigueren d’acord a considerar que, a desgrat dels mutus avorriments, aquell repòs i aquella sol·licitud prolongats els eren un sedatiu per al cos, sotraguejat per una marxa dura per a la qual, educats com estaven per a la mol·lície i el cultiu de la galvana, no tenien la necessària preparació professional.

La veritat és que havien sortit de la Corunya engegats per una empenta llatina, sense mesurar res més que la glòria del retorn. S’imaginaven clarament el cobrament del premi, sense imaginar les dificultats de guanyar-lo; ja es veien retratats en la primera pàgina de les publicacions provincials, consentidament abraçats a una miss local i coberts de flors per totes les dames manefles de la localitat. Com una incidència d’aquest somni daurat, entreveien la necessitat de capturar un autògraf al President de Catalunya, animats si fa o no fa pel mateix esperit que el caçador que arrenca una ploma de penyora a un ocell rar, o el de l’alpinista que passa mil angúnies per trencar el paisatge plantant una bandera al cim d’un monòlit. Com a súmmum de l’audàcia capturadora, i d’una manera mig inconfessada, desitjaven fer-se retratar arrapats un a cada cama del President de la Generalitat. De totes maneres, si hagués estat possible haurien fet trampa de bona gana, malgrat els escarafalls del gallec.

Muraña, tot i reconeixent la pesadesa plúmbia de la Glòria, anava agafant-se al seu gran encís; l’encís de la seva terrible fragilitat. Cansat com tenia el paladar per la degustació de tota mena de tipus femenins, li passava una mica com a tots els grans gourmets de la història i de la llegenda, que acaben abandonant coses tan positives com el pa amb tomàquet i pernil o els peus de porc al forn, per sopes mig líquides, mig gasoses confeccionades amb cervellets de colibrís exòtics. Li feia l’efecte que, per heure la Glòria, es requeria una gran habilitat i el seu amor propi de coneixedor s’eixorivia de plaer en imaginar la importància del trofeu.

Va confiar a Donálvez aquest caire de les seves preocupacions i el castellà, calderonià fins a la medul·la, va dir-li simplement que el sol fet de pensar-hi era una porqueria. I que no tan sols no podia comptar amb la seva complicitat, sinó que faria miracles per desbaratar-li el projecte.

La Glòria es deixava fer la cort sense abandonar l’aparença d’una pudibunda senyora, més tolerant a causa del seu desconeixement dels homes que no pas degut a un tàcit consentiment. Per amusar en Muraña, extremava les seves delicades condicions, i no es movia sinó a petits salts, com un ocell adolescent i malaltís, i donava a la seva veu una modulació tan afinada que feia posar la pell de gallina. Les partides de joc entre el gallec i la Glòria s’allargaven cada vegada més i cada vegada els interessaven menys.

Un dia en el canyissar, Donálvez, que durant tota la jornada s’havia revestit d’una gravetat impròpia de la seva estupidesa, va requerir transcendentalment l’atenció del doctor, i traient-se de la butxaca una virolada lligacama de la Glòria, digué:

—Senyor, un sentit insubornable de l’honor, que considero com el tresor més considerable del meu patrimoni, m’obliga a posar-vos a l’aguait d’un delicat afer, encara que aquesta confidència pugui semblar una traïció a l’amic. He trobat en la motxilla del meu company aquesta peça íntima de la indumentària de la vostra esposa. I heu de saber que en Muraña…

I Donálvez explicà a Larén l’abast del col·leccionisme de Muraña, les conseqüències i significació, etc.

Larén, ràpidament assimilada la perplexitat dels primers moments, acordà reaccionar de la manera posada de moda al cinema i a la literatura banal, de la qual es desprèn que l’home que es troba en aquests casos s’ha d’indignar absurdament contra el seu confident i ventar-li una plantofada, merescuda en teoria per posar en dubte la immaculada puresa d’una dama.

El doctor va descarregar sobre la galta de Donálvez una bufetada angoixosa, enèrgica però silenciosa, en la qual la mà, després d’encastar-se sobre el pòmul, va deixar relliscar els dits pel nas, esgarrapant-lo involuntàriament; seguint la trajectòria dictada per un impuls ineducat, el polze va enganxar-se en la parpella i deixà, per un instant, la mucosa de l’ull al descobert. Una bufetada denigrant, terrible, de les que justifiquen l’homicidi. Larén l’havia començat i no sabia pas com acabar-la.

El castellà va lluitar uns moments per dominar un atac de nervis, i així que pogué confegir uns quants mots, recobrà el seu encarcarament i pronuncià, amb un gran enfarfec, les següents paraules:

—Espero, doctor, que em concedireu l’avinentesa de netejar aquesta ofensa, a l’ús de les persones honorables…

Això ho digué Donálvez sense pensar-ho. I immediatament, una fugaç reflexió va fer-lo empal·lidir d’espant. Vet ací que concertava no res menys que un duel, com si es tractés d’un vulgar periodista francès.

Emprengueren el retorn a la Granja capcots, amarats d’una gran tendresa envers ells mateixos. Larén alternava la tasca d’imaginar postures heroiques amb la de tranquil·litzar el seu esperit. En qüestions de gelosia conjugal, el doctor esgrimia sovint amb pretensions d’agudesa una teoria que es basava en l’acceptació tàcita que la confiança no té termes mitjos: es concedeix plenament a una persona o se li nega en absolut. Aplicada als matrimonis, aquesta hipòtesi significava que el marit ha de confiar a cegues en l’esposa o desconfiar-ne sense reserves. Al doctor, la Glòria li inspirava una sensació de tranquil·litat i de confort incommovibles, a la qual no estava disposat a renunciar per la delació baixa d’un castellà desconegut.

De sobte, Larén tingué un dubte:

—Ens hem oblidat d’establir la mena d’armes amb què ens haurem de batre. Jo crec, atenent-me a les possibilitats de la meva armeria, que podríem valdre’ns d’escopetes de caça. Potser el seu ús no és del tot indicat en aquests casos, però és inqüestionable que poden donar un gran rendiment.

—Home, jo sóc profà en aquesta matèria —contestà Donálvez—, però crec haver llegit en alguna banda que és la persona ofesa la que tria l’arma. Quant a l’extrem de determinar qui és l’ofès en aquest cas concret, no pot haver-hi dubte. Jo crec que batent-nos a pistola quedarem més honorablement…

—En el meu modestíssim arsenal només hi tinc una pistola automàtica, i a més un revòlver de barrilet. Si creieu que aquestes dues eines ens poden anar bé…

Concretaren la utilització del revòlver i la pistola, amb el pànic manifest d’haver donat un gran pas cap a la mort. Mentalment, cada un d’ells dos concedia tots els avantatges al seu adversari.

El doctor rumiava desesperadament un enginy que li permetés de fer-se amb el revòlver de barrilet. La pistola, a més de ser d’un calibratge inferior, tenia una tendència suïcida a encallar-se. En el plantejament de finíssims ardits, el doctor es trobà amb el seu acompanyant a les portes de la “Granja Recreativa”.

Trobaren la Glòria i Muraña vacunant un cep contra la fil·loxera, amb una placidesa franciscana.

Larén, en el qual el pànic havia substituït l’odi i la tendresa, menyspreà absolutament la presència del gallec i explicà a la Glòria, sense precaucions, amb brutalitat, la negociació del duel. La noia va sofrir un atac d’histerisme de diverses fases i etapes, en el transcurs de les quals es feia uns grans esvorancs a les vestidures. El doctor, entre prescripció i prescripció, havia d’atrafegar-se a endreçar púdicament ara un pit, ara una anca de la seva esposa, que rebolcant-se per terra arrasava inconscientment un quadre de mongetes.

Muraña, amb un cinisme involuntari (Donálvez i Larén havien callat els motius de la renyina), va oferir-se a actuar de mitjancer, insinuant que això de les ofenses i dels honors rendibles, eren uns arcaics romanços.

Un cop refeta a mitges, la Glòria va tirar-se en braços del doctor, tot fent unes complicades demostracions d’estimació. Va dir, d’una manera inconnexa, que si Larén moria, ella volia morir també, i de seguida, perquè, si no, la mataria la pena amb una agonia lenta.

Acordaren en ferm celebrar el duel en el transcurs de la matinada pròxima, i en el cim del turó dels pins malalts. Larén, a l’objecte d’evitar indiscrecions, va llicenciar indefinidament les dues serventes, i un cop resolt aquest extrem, va dedicar-se a asserenar la Glòria, i a lluir la seva bona planta de cavaller duelista.

L’endemà de bon matí, Muraña, que havia fracassat en el seu paper de conciliador, s’oferí com a àrbitre. Però com que l’excitació de la Glòria persistia, Larén va pregar-li que restés al seu costat. En la incipiència de la seva cavallerositat, els dos barons podien prescindir perfectament dels matisos.

Desencaixaren les armes i el doctor, subtilitzant el gest, va apoderar-se suaument del revòlver. Donálvez, que havia descobert la diferència de calibre, va insinuar que també ell el desitjava, i aleshores intervingué Muraña, i suggerí que les armes havien de ser sortejades. Guanyà el castellà i Larén hagué de resignar-se amb la pistola.

Posaren les eines en una petita bossa de labors i encetaren la partida. La Glòria, que en el transcurs de tots aquests preparatius s’havia anat untant de llàgrimes tot el cos, es revestí sobtadament de serenitat i aturant els dos homes digué:

—Escolteu, senyors! Si tu mors (a Larén) jo no vull sobreviure. Si l’atzar vol que sigueu vós (a Donálvez) el vencedor, us prego que dispareu un tret des del cim del turó i aquesta serà l’ordre de llevar-me la vida. Si l’occidor ets tu, espòs, dispara dos trets, i correré a llençar-me als teus braços…

En el seu esverament profund, Donálvez tingué una espurna de lucidesa:

—D’aquest mecanisme de senyals, n’haurem de descomptar els primers trets corresponents al duel. En cas contrari us exposeu a un error.

Muraña oferí novament una solució: una vegada efectuats els primers dispars del combat, el vencedor comptaria quinze segons, passats els quals faria les salves del cas.

Caminant de costat, capcots, els dos adversaris començaren la pujada del turó. Donálvez duia la bossa de les armes i un càntir ple d’aigua fresca, i el doctor una farmaciola sumaríssima i un paquet contenint esmorzar per a dues persones. La pujada al turó, a pas normal, requeria de tres quarts a una hora de caminar, i la sol·licitud de la Glòria havia procurat per als paladins de l’honor una reducció al mínimum de molèsties.

De tant en tant els dos homes es giraven, per recollir el voleiar de mocadors que l’amic i l’esposa els dedicaven des de la porta de la “Granja Recreativa”, que a cada tombar de cap apareixia més reduïda.

En iniciar la caminada, Larén va començar a retreure’s que havia obrat malament en no dissuadir la Glòria dels seus plans suïcides. No havia proferit un mot, ni iniciat un gest per convèncer la Glòria que refusés la seva idea, ni tan sols per agrair-li l’heroisme del seu amor. En el fons del seu pensament es deia: “Si jo he de morir, que mori ella també. Al cap i a la fi, em jugo la vida per defensar més la seva honorabilitat que la meva”. En la seva egolatria inconfessada, el doctor trobava un gran conhort a suposar que en cas d’adversitat no seria ell l’única víctima del seu sacrifici. “I si en surto amb vida —pensava— tindré una prova inapreciable de l’estimació d’ella”.

Donálvez calculava in mente que amb una mica de lleugeresa de moviments, podria obrir la bossa, treure el revòlver i disparar sobre Larén, i estalviar-se els riscos d’un duel. Al mateix temps, aquest pensament l’esgarrifava, i removia el pòsit d’hidalguía heretat d’un remot avantpassat conqueridor d’Amèrica. Per compensar la baixesa d’aquestes reflexions, Donálvez tingué un gest precipitat i pueril: s’adonà que el doctor caminava a la seva esquerra, i concedint-li a ultrança una superioritat derivada segurament de l’edat o de la professió, va voltar per darrera seu i se situà a l’altra banda, amb una actitud de sol·lícit vassallatge. La maniobra fou feta amb tant desencert, que a mig camí l’estudiant va encastar un peu en una rodera i caigué en braços del doctor. “Us heu fet mal?”, preguntà Larén, tot desitjant que s’hagués trencat el coll.

Muntanya amunt, foren temptats per l’ombra d’una gran figuera. Des d’aquell indret, la “Granja Recreativa” semblava una escopinada sobre una tela de billar, i els mocadors agitats, dos puntets de llum que abastaven només a ratllar l’iris dèbilment.

Amb la veu trencada per un rogall inoportú, Donálvez sol·licità de quedar-se a esmorzar a l’ombra de la figuera. Larén accedí fàcilment. Estengueren els paquets de la minestra, i asseguts plegats de cames, començaren a furgar papers i descobrir carmanyoles, amb l’aire més desganat del món. El menú tenia per base unes truites-sorpresa, idiotament decorades amb cogombres forasters i olives negres. El castellà contemplava el seu tall amb un posat absent, amb la manca d’interès amb què s’examina la cèdula d’un desconegut. Però pensava a la callada que la senyora Glòria era una bèstia.

Començaren a menjar amb unes mossegadetes homeopàtiques, com si glopegessin una subtil matèria, evaporadissa i fastigosa. Larén se sentí colpit el primer de la impolidesa continguda en el silenci que els voltava, i decidit a trencar-lo, enrogint-se prèviament de la seva imbecil·litat, va preguntar sense pensar-s’hi:

—Us agraden a vós les cireretes al conyac?

Donálvez va contestar secament que tant li feia, i el silenci va senyorejar novament, més imperatiu encara pel contrast de les quatre paraules. Larén, entossudit, va allargar l’índex assenyalant lluny, vers l’horitzó, un nuvolet embarretat en la massa blavosa de Sant Llorenç:

—Segons d’on vingui el vent, em sembla que tindrem trons.

—És possible. Coses així poden passar cada dia.

El castellà no cedia el seu hermetisme. Però Larén, decidit a imposar unes paraules a l’atmosfera, va encetar un monòleg sense cap ni peus:

—Aquesta figuera em fa venir a la memòria que, ara fa dos anys, a Tossa, em trobava sota un arbre d’aquests. Distreia l’oci tractant de reparar un paraigua vell, quan vet ací que un simi d’un arqueòleg veí va saltar a les branques altes, portant una llanterna màgica que havia sostret…

Mentre parlava, Larén va descobrir, sobre l’espatlla dreta de Donálvez, un centpeus que s’enfilava roba amunt, cap a la carn del coll. De cop i volta, una gran esperança que l’insecte fos picador i verinós, va aclarir-li la cara. Anava parlant sense parar, però tenia la vista clavada sobre el cuc i feia esforços terribles per dirigir-lo i ordenar-lo amb la mirada. Tanmateix, però, la intenció fou massa evident i el castellà, resseguint l’esguard del doctor, va descobrir la presència del centpeus. Brutalment evidenciat en la seva petita intriga, Larén va tractar de rectificar precipitadament:

—Pst! Vigileu, que teniu una bestiota a sobre!…

I amb una gran diligència involuntària, va ventar un cop de mà sobre l’insecte. Van quedar-li els dits untats amb una pasta verda, repugnant, i no tenia prou arrugues a la cara per expressar el seu fàstic.

Aquest incident va revestir de decisió Donálvez. Imperativament, va dir:

—Ens hem d’afanyar per enllestir el nostre afer. Qualsevol dilació seria injustificada.

Recolliren les armes i reprengueren la pujada, més lassos, més tristos i més desesperats que abans.

Al cim del turó, a l’altra banda del bosc, hi havia una vinya borda, de pocs ceps, lloc que, per la seva solitud i apartament de tot arreu, fou designat per a servir d’escenari al drama.

Un cop allí, un enfront de l’altre, s’adonaren que per haver negligit d’establir-lo prèviament, no sabien com començar el joc escènic del duel. No podien pas començar a engegar-se trets sense solta ni volta; això era evident…

—Ara m’adono —digué Donálvez— de la utilitat d’una cosa que sempre m’havia semblat inútil: el paper dels padrins de duel.

—Sí, és clar, és enutjós d’haver de disposar nosaltres mateixos d’aquestes foteses preliminars. De totes maneres, em sembla que no hi ha gaires maneres de procedir en casos així. Tot deu fer-se a base del sistema més acreditat: els dos adversaris es col·loquen esquena contra esquena, empunyant l’arma. Avancen, compten trenta passes, es giren, disparen i santes Pasqües…

A desgrat de la seva aparent serenitat, el propi Larén va esgrogueir-se del significat d’aquestes “santes Pasqües”.

Donálvez va estar-hi d’acord, i encara va suggerir una nova aportació a aquella mise en scène tràgica. Calia, en virtut de no sé quines misterioses exigències, que els duelistes s’aixequessin el coll de les americanes.

Un cop posats d’acord, es col·locaren al mig d’una renglera de ceps, s’estrenyeren esquena contra esquena, agafant l’arma amb la mà enlaire i començaren a avançar i a comptar les trenta passes. Larén no havia arribat encara a comptar quinze, que sentí un tret a flor de pell, que va esbullar-li la clenxa. Va girar-se ràpidament i accionant l’arma va disparar-la contra Donálvez. Una ratlla de sang va marcar, escorrent-se, el front de l’estudiant, el qual va desplomar-se amb una cara d’ase que enamorava.

—Sou un brètol!… —va cridar el doctor passant-se febrosament la mà pel cap. La mà, però, s’oferí a l’esguard del doctor neta de sang. Va respirar a pleret i, de sobte, recordà el conveni amb la Glòria.

Va fer una correguda fins al bosc, per assegurar des d’aquell lloc una audició més perfecta dels tirs. Descomptà els segons assenyalats i disparà un tret. Immediatament va tornar a prémer el gallet, però l’arma no es disparà. S’havia encallat sense remei. La cara de Larén va sofrir una transformació profunda; l’estupor, barrejat amb l’angoixa, li donava una fesomia inexpressiva, incapaç de reflectir el desbordament interior. Una obsessió li repiquetejava els timpans i el cervell amb una freqüència de cor de gat: “La Glòria es matarà si només sent un tret. La Glòria creurà que el supervivent ha estat Donálvez”.

En el descontrol de la seva desesperança, el doctor va fer amb la boca un “pum!” infantil, insuficient, que no bastava a substituir, ni de bon tros, el soroll d’un tret. Conscient que cada minut que perdés podia fer més terrible la catàstrofe, va llençar la pistola i emprengué la davallada corrent com mai ho havia fet.

El joc de les cames, impulsat pel pendent, es feia sol, sense esforç. Larén només curava de mantenir l’equilibri del cos. Sota el seu ventre sentia l’agitació del moviment, com si muntés un remolí vertiginós. El paisatge desfilava veloçment, en dos plans de filigranes de volums i de colors a banda i banda dels seus ulls.

Mentre tota la seva persona era agitada pel sotrac de la cursa, el seu cervell recobrava tardanament la lucidesa: “Podia haver agafat el revòlver de Donálvez i engegar el segon tret. Que imbècil que he estat! No m’ho perdonaré mai, si faig tard per salvar la Glòria. De totes maneres, Muraña impedirà segurament que se suïcidi. Però és tan fàcil escapçar una vida tan primfilada com la de la Glòria, que potser el gallec no hi serà a temps.”

Seguidament, anava pensant tota la sèrie de remeis que caldria aplicar a la Glòria, segons la forma de suïcidi que hagués escollit. Vomitius, injeccions antihemorràgiques, respiració artificial, potser una intervenció quirúrgica… A cada prescripció, el molinet de les cames redoblava l’esforç.

En arribar a uns dos-cents metres de la Granja, les articulacions de Larén cremaven. Van entrelligar-se-li absurdament les cames, i va seguir pendent avall rodolant com un sac perdut, sense precisió ni enteniment. El retruc metòdic i regular del seu cap contra terra, va anar-li endolcint el pensament, diluint-lo en la flongesa d’una sensació gelatinosa, dolça, en el conjunt de la qual, la formigor picant de l’hemorràgia nasal constituïa l’espècie picardiosa que feia més delicat el condiment de la patacada.

La paret de la part posterior de la Granja va tallar la trajectòria del doctor, que va quedar-hi estampat, desfet de moviments, com un ninot lamentable.

El neguit interior va fer-li recobrar amb relativa rapidesa un principi de domini dels seus sentits. Va incorporar-se penosament, agafat en el marc d’una finestra baixa, i va mirar a l’interior de la casa.

Amb una mitja consciència, va descobrir la Glòria i en Muraña abraçats, exterioritzant amb salts infantils una alegria candorosa. La veu de la Glòria va arribar-li, més prima encara a través dels vidres:

—Però, i Donálvez. Donálvez tornarà…

—No en tinguis por vida meva. Donálvez és un covard. Fugirà del cadàver del doctor, i encara fugirà davant la perspectiva de trobar-se davant del teu cadàver. No té absolutament gens de presència d’esperit…

—A desgrat de tot, n’ha tingut prou per comptar sense precipitar-se els quinze segons, i disparar el tret convingut.

—Això és atribuïble a l’orgull del triomf. Com el gall de lluita que mig mort i plomat, s’enfila sobre el cos inanimat del seu adversari, i engega el seu cant de victòria. Sigui com sigui, però, valdrà més que accelerem la partida.

Larén els contemplava com feien els farcells. Glòria empaquetava petites coses que li eren cares i Muraña, amb l’aire deseixit d’un requisador de guerra, anava acumulant a dins d’un sac tot el que li feia goig. Va veure com el gallec recollia de damunt d’una tauleta el seu rellotge d’or; l’estimat cronòmetre que li havia regalat la seva mare en acabar la carrera. Muraña l’escoltava, rectificava l’hora arbitràriament i se’l posava a la butxaca sense escrúpols. Larén se sentia el cor escampat com una perdigonada.

Va veure’ls, encara, com carregats amb el botí es dirigien cap a la porta de sortida. Larén doblà dos angles de la casa, i els retrobà enfilant-se a la tartana d’un veí. Sentí xerricar la llengua d’un carreter professional i la tartana partí, clavant-li per sempre a la memòria les lletres que duia pintades a la vela: “Llet fresca, formatges i productes avícoles de primera qualitat”.

Sobre l’espatlla, va sentir la pressió d’una mà tremolosa. Es girà i es trobà acarat al rostre idiotitzat de Donálvez, amb una ratllada superficial de bala al front. El castellà li digué senzillament:

—Que n’hem estat, de bèsties!…».





Cinc


En el nostre racó del club, havia vingut a fer-nos companyia, a mig relat, un grum manefla, que feia perdonar-se totes les indiscrecions amb el joc d’una simpatia afectada que guanyava tots els cors.

El meu conegut va finalitzar la seva narració tot accentuant encara el cinisme del seu somriure. No semblava pas esperar altra cosa que una rendició tàcita a les seves raons. No obstant, en el llarg mutisme d’escoltar, havia anat recollint alguns punts vulnerables del seu relat, i esperava l’acabament per plantejar-los-hi amb tota la cruesa. Vaig dir-li:

—Ignorava tot, absolutament tot el que acabeu de contar-me. Però no és pas per aquesta feble raó, únicament, que em sembla suspecta la vostra versió. He d’inferir-vos l’ofensa de pensar, degut a una fórmula repetida al llarg de les vostres paraules, que la vostra imaginació se us ha emportat per damunt de la ponderació de la veritat. Permeteu-me que us pregunti: per mediació de qui heu conegut aquesta història?

—Per mediació del doctor Larén. Va fer-me’n l’honor de la confidència.

—La vostra explicació no sembla pas el fruit d’una confidència. Com podeu pretendre que el doctor us digués, en una confessió que cal suposar atribolada, que el menú de l’esmorzar del dia del duel era a base «de truites-sorpresa, idiotament decorades amb cogombres forasters i olives negres»? O bé, que en arribar a la Granja, Donálvez i Larén trobessin la Glòria i Muraba vacunant un cep d’una manera precisament franciscana? Són dos exemples recollits a l’atzar d’entre una colla de semblants.

»I encara, de la conversa amb el doctor és possible que en poguéssiu retenir els materials necessaris per a reconstruir els seus monòlegs interiors. Però, i els de Donálvez?

»Francament, els personatges de la vostra narració semblen moguts constantment per la mà d’un novel·lista inexpert i arbitrari, preocupat per bastir una gran carcassa fofa al voltant d’una intriga petita i falsa. Jutjant per aquests agents externs, l’ànima d’aquesta segona part de la història em fa l’efecte que no ha estat ressenyada amb l’objectivitat i justesa que m’heu promès.

—Amic meu, això que em dieu no em demostra altra cosa sinó que, en qüestions de polidesa, us sóc francament superior.

»Quan vós, que heu confessat no conèixer més que superficialment la personalitat del doctor, explicàveu en el transcurs de la vostra narració que, en l’interior de l’ambulància que conduïa cap a la clínica el cos inanimat de la Glòria, Larén es deia “que fer l’amor a una noia com aquesta devia ser com ensenyar a muntar a cavall una copa de finíssim cristall de Bohèmia”, ¿us cenyíeu a una veritat estricta o bé us deixàveu emportar per la fantasia? Remarqueu que aquest també és un exemple escollit a l’atzar entre uns quants.

»D’altra banda, no veig cap inconvenient a reforçar amb una certa imaginació els punts flacs de les històries, procedir que va sempre a benefici de l’auditori. A més, som llatins i mentiders fins a la medul·la.

»A vós el que us passa és que no penetreu a fons el sentiment d’aquesta família. Precisament us he explicat més o menys la infància de Larén perquè us aclimatéssiu a aquest agent psicològic que fa que Larén per la seva banda, el mateix que la Glòria per una altra, siguin uns exorbitats. Altrament, l’episodi de la malaltia renal, la fugida lluny de Bordú, el duel i el conveni de senyals, l’estúpida fugida de la Glòria, etc., són altres tantes bestieses sense solta.

»En resum, tornant al punt de partida de la nostra discussió, estableixo la següent afirmació: entaulada la polèmica sobre el predomini de la bondat o la maldat en les relacions entre ambdós sexes, en el primer exemple escollit, hem trobat una senyora fina i delicada amb una bagassa en potència clavada a l’anima, i un home ximple i atrabiliari, movent-se en un cercle intrencable d’exagerats i aprofitadors de tota mena. La conclusió no es pas massa favorable al vostre punt de vista.

—Heu de convenir que no és aquesta una tesi com per ser presentada amb pretensions de profunditat o d’agudesa. Vós heu arribat a aquest resultat com podríem haver-ne obtingut una colla d’altres de diversos.

»El diàleg entre la Glòria i en Muraña escoltat a través dels vidres per un Larén sacsejat amb el pensament descoordinat per una caiguda brutal no mereix un crèdit massa absolut. Un cop d’acord sobre aquest punt, m’heu de concedir que el viatge del gallec i de la Glòria en una tartana rural pot tenir múltiples i variades explicacions. Àdhuc el fet que Donálvez pogués mostrar a Larén una lligacama de la seva dona, pretesament trobada a la motxilla d’en Muraña, és possible que no sigui altra cosa que una venjança que vós mateix heu explicat que constava en el desig d’en Donálvez. Vós, d’aquesta rivalitat inconfessada entre els dos estudiants, com us n’heu assabentat?

—Després del que us he contat, en Larén i en Donálvez van refer la perduda amistat. Entraren dins la Granja i el mateix doctor va guarir la ferida del seu pretèrit adversari, el qual, en un esponjament de tot el seu esperit, va fer una llarga explicació.

—I després de tot això, heu sabut alguna altra cosa de la Glòria i en Muraña, del doctor i d’en Donálvez?

—No. Des del dia que en Larén va venir a trobar-me i em confià els seus neguits, no l’he tornat a veure, ni he tingut notícies de cap dels altres protagonistes del drama.

—Raons de més per suposar que la vostra afirmació definitiva pot ser d’una gratuïtat lamentable.

El meu interlocutor va tallar la conversa indicant-me amb un gest facial que els mossos del club s’havien situat en semicercle al voltant nostre, en una actitud expectant, que ens invitava descaradament a plegar. El tancament del local estava supeditat a la nostra sortida, i hom ens impel·lia a efectuar-la.

Al carrer, els primers venedors de diaris començaven a cridar els exemplars del matí. Una boira fina, de sabor metàl·lic, esfumava les nostres siluetes en filagarses de llum. Semblaven insectes clavats en el llit de cotó fluix d’una capsa entomològica.

Pel camí, el meu acompanyant havia d’admirar-me encara amb una nova exhibició del seu domini sobre si mateix. Mentre jo, en el transcurs de la conversa, em deixava endur fàcilment per petites còleres que em trontollaven la barbeta i em feien sortir les paraules a devessalls, amuntegant els conceptes i les idees, ell conservava sempre un control meticulós que m’encenia els nervis.

A cada cop d’efecte verbal amb què jo tractava de polvoritzar la bastida dels seus raonaments, responia ell amb una mordacitat endreçada, quieta, que bandejava el meu atac gairebé sense adonar-me’n. I encara, el que em molestava més era l’adopció per part seva d’una actitud enlairada amb el joc de la qual donava a entendre finament que s’adonava de la meva excitació, i que feia el possible per calmar-me, a base d’unes humiliants concessions sedatives.

Va acomiadar-se de mi per una llarga temporada (marxava l’endemà cap a Trieste, on els seus afers el reclamaven), tot lluint una rialleta que volia dir, descaradament, que amb una mica d’aplicació podria arribar a guarir-me la meva lamentable excitabilitat.

Aquella nit vaig esplaiar-me somniant que obria la panxa del meu conegut amb una estella de canya verda, i li treia els intestins i els molia amb un molinet de cafè.





Sis


Pocs dies després, un diumenge, ens havíem quedat a casa especulativament, perquè l’endemà ens vencia un termini de la compra d’un brollador mecànic de saló i teníem els diners justos. La meva dona, a l’aguait de tots els meus ocis, va portar-me una capsa tota plena de trossos de porcellana i un tub de cola universal, amb la condició precisa que tractés de refer aquelles ex-peces de vaixella.

Estava lliurat a aquesta feina, submergit en la somnolència d’una tarda calorosa, quan el repicament inesperat de la porta del pis va punxar-me els nervis. La temença que es tractés d’una visita de compliment va fer-me recollir d’una manera precipitada els elàstics, deixats anar pengim-penjam al meu darrera, i m’obligà a encastar-me una corbata de llacet postissa, de pinça metàl·lica, absolutament idiota, però absolutament confortable.

M’acabava de posar l’americana i m’estava allisant els cabells, quan la minyona va anunciar-me la presència del doctor Larén.

—Aaah! Que passi de seguida…

Va entrar d’esquitllentes, sense gens de picardia, amb una mirada trista, de gos perdiguer. La seva mà no corresponia al número de la meva, i en encaixar vaig sentir com la destra d’ell ballava entre els meus dits.

Amb un ample gest de braços vaig excusar l’aspecte pintoresc de la meva taula de treball, en el centre de la qual alçava la seva trencada arquitectura una sopera romàntica. El doctor va dirigir-hi una mirada de curt abast i amb un moviment de solapes em va significar que tant li feia.

Jo mateix havia dibuixat i dirigit els mobles del meu despatx, en una època d’audàcia creadora. De les diverses eines que hi tenia per seure, no n’hi havia dues de tallades amb el mateix patró i a l’hora d’oferir seients a les visites, jo semblava un marxant de mobles, ensenyant als clients els models més ximples. Tenia, sobretot, un tamboret facciós, desequilibrat, que llençava el seu genet com un cavall salvatge. Aquest moble, pel seu aspecte infeliç, devia ser particularment grat a les senyores. Prou podia esforçar-me a aconduir les visitants cap a la butaca, inconfortable, però segura, o a la cadira flexible, d’un aspecte vagament normal; era inútil; elles preferien el tamboret. Més d’una amiga de la meva dona cames enlaire ens havia plantat davant els ulls amb la complicitat del moble, el color dels seus pantalons de seda.

El doctor va preferir la butaca. En asseure’s vaig pensar: «Ara sentirà el pessic a l’anca» (en efecte, el seient de la butaca tenia un mecanisme ignorat i ocult, que exercia aquella funció). Larén va acusar el dolor, amb un lleu sobresalt. Un cop aposentat, vaig esperar que prengués la iniciativa de la conversa. Però la seva presència destil·lava un silenci agut, molest. En conseqüència, vaig començar jo, amb aquell aire tarambana de les visites avorrides:

—Bé, home, bé. Vet ací el doctor Larén. Qui ho havia de dir!…

L’home no va agafar-s’hi i deixà escapar aquesta oportunitat preciosa. Novament, el silenci. Jo esperava que d’un moment a l’altre Larén em preguntaria si m’agradaven les cireretes al conyac. Però afortunadament, no va haver de recórrer a aquest truc. Acumulant l’empenta necessària, em digué:

—Aquesta visita meva us deurà estranyar, molt més tenint en compte que no obeeix a cap finalitat precisa. El motiu d’haver vingut és possible que jo mateix l’ignori. El porto a dins, escrit a l’ànima, però el meu cervell no l’ha traduït encara en paraules o sentiments… M’haureu de permetre que ordeni les meves sensacions.

—Ordeneu, home, ordeneu. No faltaria més!…

El doctor va clavar la mirada, perduda, en la sopera romàntica. A mi m’estranyava realment la seva presència, i sobretot aquell aire d’anar a confiar-se’m, a mi, que no ens lligava cap gran amistat. El fil mateix de la nostra coneixença era accidental i feble. Sense adonar-me’n, a mi mateix m’estava envaint l’encarcarament de la meditació. Semblàvem dos malalts a l’avantsala d’un dentista.

Larén reprengué la conversa:

—Sempre he sentit la necessitat d’un confident, d’un confessor laic i no l’he trobat mai. Tothom m’ha acollit sense comprendre’m, i sense esforçar-se a fer-ho.

»Ja sé que no tinc cap dret a molestar-vos, però us vaig sentir al club parlant del meu cas amb una tendresa i una bonhomia que van fer-me pensar que vós podríeu ser el meu pare, el meu amic, el meu director espiritual. Suposo que el vostre acompanyant d’aquell dia us haurà explicat el que ignoràveu de la meva història.

»Un moment que em vaig sentir més desesperat que mai, més necessitat d’un consell, vaig lliurar-me a la primera persona disposada a escoltar-me, com m’hauria lliurat al diable. Va escaure’s ser aquell conegut vostre, amb el qual, abans, només havia parlat dues vegades. Aquest home, cínic i hipòcrita (no voldria molestar els vostres sentiments, si és que sou amics), va acollir-me sol·lícitament i em donà uns quants consells sense solta, però aparentment ben intencionats. Després, ha anat explicant a tothom, pertot arreu, la meva història, sense variar-la fonamentalment, però reservant-m’hi una acció encara més poc lluïda que la realitat.

»El vaig anar a trobar tot just arribat a la ciutat, arran del succés. Jo, dissortadament, no he tingut mai amics, i en aquella ocasió em refugiava en una coneixença gairebé desconeguda. Sortint de casa d’ell em sentia el cor alleugerit, més disposat a suportar la pena.

»No obstant, des dels primers dies d’haver retornat a casa, m’adonava que quelcom en la meva vida s’havia trencat per sempre. Separat molt aviat d’en Donálvez, que va marxar a fer el present del seu fracàs a la seva terra, em vaig sentir sol, però sol sense remei, acovardit. Només en l’oci més absolut trobava un sedant per a la meva catàstrofe, i em lliurava a cultivar-lo, embrutint-me en una mandra llegendària, de funcionari colonial.

»Aquest abandonament absolut és també —no sé si algú altre ho haurà descobert abans— un paradís artificial. Els músculs cedeixen aviat a les envestides de la davallada moral, amb un relaxament que els estova i els fa inservibles per a les feines més insignificants. El cervell es defensa més, però fatalment també va evaporant-se, dissolent la seva energia en una mena de tul, o de mosquitera intel·lectual, que s’emporta a filagarses la facultat de pensar.

»Un cop assolit l’estat benaventurat de la insensibilització, hom té tan pocs maldecaps com un coixí d’otomana o un paraigüer de faiança. Jo vaig arribar a aquest estat de felicitat inconscient. Semblava una marioneta, però amb els fils de comandament trencats, penjant en una troca al capdavall de les meves extremitats. Potser en el meu cas, l’efecte no corresponia evidentment a la causa i exagerava els resultats de la meva dissort, però el cert és que ja havia perdut les energies necessàries per fer marxa enrere i em debatia sense gaire neguit en el desert de la meva perdició.

»El meu cas va arribar a transcendir al cercle de les meves coneixences i de seguida una colla de dames i de barons manefles es feren el propòsit de salvar-me. Em visitaven a casa a totes hores, i em turmentaven trencant la cavalcada del meu calidoscopi interior. Mai no he escoltat tantes bestieses sense sentir-les, ni m’he adonat tant de com és la gent de desbaratada i cruel quan es proposa ajudar els altres. S’adonaven que jo, voluntàriament, havia tallat el fluid de les meves energies, cosa tan natural com el gest del contramestre d’una fàbrica que treu la força de les màquines amb un simple canvi de commutador. I no obstant, s’esforçaven a tornar-me la consciència, a establir novament el contacte que havia d’encendre’m els nervis i il·luminar-me el cervell. Se’ls veia, perquè no podien dissimular-ho, el desig de retornar-me la vida, la meva i la d’ells, perquè en el compungiment reprès els donés pretext per humiliar-me amb el seu consol i la seva commiseració.

»Però jo tenia la defensa en el meu embrutiment exagerat i atrabiliari. Potser l’últim pensament lúcid que vaig poder coordinar fou la idea que, per no haver-me embrutit mai, m’embrutia molt bé. Veia desfilar el blanc i el negre de les seves siluetes amb la mateixa indiferència que un objectiu de projector de cinema tolera al seu davant el giravoltar del clar i el fosc de l’obturador.

»M’hi trobava tan bé en la meva total indiferència, que ara penso si la meva vocació, l’objecte de la meva vida, no serà aquest de romandre submergit en la pròpia deixadesa. Una civilització feta a base de contrariar l’instint i les voluntats m’hauria desviat del recte camí, però un accident sentimental qualsevol em retornaria l’esperit a les guies veritables.

»El cas és que les meves amistats no van parar de conspirar fins aconseguir de “salvar-me”. Convençuts que amb la seva acció col·lectiva no aconseguirien de treure’m de casa, a les bones, s’entén, i creguts que la meva salvació era al carrer, delegaren les activitats en un metge ex-condeixeble meu. Aquest home s’havia distingit sempre per una gran irresponsabilitat i per dedicar la seva vida a les inactivitats de tota mena. Passava per un notable vividor als ulls de tothom, i als meus particulars per un excel·lent imbècil.

»El meu ex-condeixeble va trobar que el que calia era, textualment, espavilar-me, i jutjant que a mi podrien fer-me aquest efecte les mateixes coses que a ell li produïen, decidia submergir-me de ple en la vida nocturna dels barris baixos. De per què el meu amic té unes facultats de discerniment tan minses, no en podria donar compte a ningú. Devia pensar que en el cas de no reeixir a salvar-me, ell almenys no s’avorriria ni hauria d’abandonar les seves ocupacions habituals.

»Recordo, veladament, que al principi va intentar de convencem amb llargues disquisicions entre amicals i professionals, en el curs de les quals el seu interès per la meva salut hi jugava un gran paper verbal. El resultat que va obtenir el meu amic amb aquesta tàctica fou absolutament negatiu. Reconec ara la seva paciència infinita, més admirable pel fet de ser posada al servei d’una causa inútil.

»Quan va adquirir el convenciment que per aquell camí no aconseguiria res, es decidí a usar la força, però no pas la força sense contemplacions, coercitiva, brutal, sinó que m’agafà simplement per sota els braços i em portà al carrer, com un maniquí de sastreria. Feia un quant temps que jo havia jubilat la meva voluntat, de manera que tant em feia allò com qualsevol altra cosa.

»A baix, davant la porta, ens esperava l’automòbil del meu company; era un cotxe aerodinàmic magnífic, d’un mal gust oriental. Va encabir-me en aquella obertura posterior dels cotxes petits, destinada als gossos de luxe i al xofer quan el senyor condueix.

»Les facultats retentives del meu cervell havien sofert una alteració tan profunda, que de tot el camí ciutat a través, per la Via Laietana, la Rambla i la Ronda cap al Paral·lel, van fixar-se’m definitivament en la retina només dues o tres imatges insignificants: una parada nana de cacauets, amb els ulls de la venedora girats com una mitja pel tracoma, l’agulla de corbata monumental d’un metec, niquelada amb esmalts, representant un esquadró d’amazones a l’encalç d’un bacó de formes vagament humanes, i un núvol obsessionant que anava seguint la meva mirada, tot prenent la forma, cada cop més acusada, d’una dispesera grassa en funcions de dama catequista.

»Quan va aturar-se el cotxe, la dispesera celestial acabava d’enllestir un gest de faldilles lentíssim i positivament deshonest. L’amic va treure’m de l’automòbil mig a pes de braços, i em va empènyer furtivament cap a l’interior d’una barraca verda, de fusta; en passar, vaig veure una rastellera de fotografies de senyores, tendenciosament aperitives.

»Vós ja deveu conèixer els cabarets barcelonins de segon ordre, no?

—Nooo! —vaig respondre legítimament escandalitzat—. No conec ni aquests que dieu ni els altres.

—Bé. Jo tampoc no els vaig conèixer fins aleshores, i encara, sense que la meva voluntat hi tingués res a veure.

»La sala va fer-me l’efecte d’un teatret infeliç, de societat familiar i artística o de convent de monges amb pensionat. Una noia de cuixes prominents i amb un pit que sortia a intervals regulars de darrera un mocador de seda, esgaripant dalt de l’escenari, no encertava pas a destruir aquella impressió. Ens vàrem asseure al costat d’un pagès en època de zel, amb un tic nerviós a tots els músculs, i que, més o menys immobilitzat lluny de l’escenari, es fonia de pura impaciència. A l’altre costat hi teníem una parella de casats de nou, rígids i tímids, amb cara de fer una picardia de les grosses. La núvia, cada vegada que una vedette posava al descobert la bateria dels seus encisos pectorals, s’esgarrifava en alta veu, fent referència a la mare de l’artista i explicant que aquesta mare desconeguda s’hauria mort de pena si en criar la seva filla hagués conegut el que li reservava el destí. Jo anava pensant que algú estovaria la núvia, i em preocupava d’esbrinar mentalment qui seria l’encarregat d’executar el càstig.

»A l’escenari, el material humà s’anava renovant generosament. Com que el joc escènic era més aviat limitat, l’interès i la novetat de l’espectacle s’obtenia a base d’anar canviant la matèria primera. En una llotja del costat de l’escenari, hi havia un senyor d’edat bulliciós, passat de moda i tronat com els colls d’aleta. Tenia tot l’aire d’esbargir-se a so de tabals, de fer una disbauxa de les bones. Cada vegada que una de les noies passava pel seu abast, allargava la mà i els tocava les cuixes, amb una il·lusió que l’obligava a repicar de mans de gaudi. Amb freqüència, la mà del vell premiava amb una moneda de plata l’amabilitat d’elles. Sobretot una rumbista que va sortir amb un mallot transparent (que deixava endevinar una colla de veladures íntimes i les aprofitava amb alguns tocs suplementaris per dibuixar una papallona) va engrescar aquella mena de senyor fins a obligar-lo al dispendi de tot un bitllet petit.

»No sé si us adonareu per les meves paraules que es tractava d’una diversió més aviat avorrida i innocent. I vaig haver-la de tolerar en dies successius, canviant de sala i de categoria, però no de fastiguejament. Anava seguint el meu company per inèrcia, i vàrem arribar a parlar de flancs, de cames, de pits i de conjunts de dona amb la reconeguda competència amb què podria referir-se a les mules un tractant de bestiar.

»Per reacció contrària a la que havia previst el meu col·lega, m’anava deixondint amb relativa rapidesa, recuperant de mica en mica els llocs de comandament de la meva voluntat.

»Potser l’atzar ha volgut que el cop de teatre amb què havia de finalitzar la meva tragèdia sentimental m’arreplegués amb una certa lucidesa, no sé si per acabar d’amargar-me o per deixar-me fruir d’una legítima venjança, la qual, si bé la meva acció no hi té res a veure, em crec amb el perfecte dret d’administrar.

»Un dia, a la tarda, el company va venir a cercar-me amb el seu cotxe, com de costum, i en ser al carrer de Fiveller, un embús de trànsit va obligar-nos a restar aturats una bona estona. I aturats, precisament, davant l’aparador d’un especialista capil·lar, ple de fotografies de “casos”. Una força desconeguda va fer-me girar el cap fins enfocar els ulls sobre dues fotografies. A veure si endevina de qui…

—D’en Donálvez, potser —responia jo, segur de guanyar-me una xiulada moral.

—No. Es tractava de dos retrats de la Glòria, de la meva dona. En un d’ells apareixia amb el cap absolutament pelat, excepció feta de quatre clapes de cabells aglutinats amb una crosta negra, supurant, de les més fastigoses que us pugueu imaginar. Al peu d’aquest retrat hi havia una inscripció que deia, aproximadament «La malalta Glòria D… abans de sotmetre’s al nostre tractament». En l’altre retrat, les crostes havien desaparegut a mitges i un borrissol fi i malaltís li velava el crani. Aquest pèl semblava tenir la qualitat dels que s’arrenquen del ventre de les conilles, per fer el jaç dels lludrigons. La Glòria estava més repugnant en aquesta fotografia que en l’altra. A sota d’aquesta darrera, hi havia escrit «La mateixa malalta, als dos mesos de tractament amb el nostre sistema».

»Vaig baixar del cotxe com un boig, i m’enfilava escales amunt al despatx de l’especialista capil·lar, seguit del meu amic, que proclamava a crits el seu esverament.

»L’especialista tenia una cara de farsant teatral, exagerada. Vaig agafar-lo pel coll de la bata i el requeria sense cap preàmbul:

—La malalta de l’aparador, la Glòria Diel, expliqueu-me. De pressa…

»Va deseixir-se i digué, fregant-se les mans:

—Ah! Un cas molt, molt interessant de curació ràpida. Heu de tenir en compte…

»Jo vaig tallar, ràpid:

—Sóc metge. Les vostres explicacions no aconseguiran altra cosa que fastiguejar-me.

»L’home va canviar de to radicalment:

—Bé, senyor doctor, sent així us seré absolutament sincer. La calvície d’aquesta pacient, en la meva modesta opinió, és un cas perdut. Es tracta d’una mena de sarna maligna, terriblement infecciosa. Ella i el seu company n’estan empastifats fins al capdamunt.

»Entretant el meu amic m’havia encalçat i em retornava, vulgues que no, cap al seu cotxe. Allí, triomfalment, vaig dir-li: “Imagina’t, company, quina satisfacció. La Glòria i en Muraña rodant per aquests mons de Déu i carregats de sarna!” Sentia íntimament la mateixa alegria que sentiria una rata que veiés un masover agafar-se els dits en tractar de parar una ratera.

»No sé si alguna vegada heu tingut el sentiment d’una compensació autèntica, d’equilibri, que les coses desballestades tornin al seu lloc per l’engranatge d’una fatalitat que està molt per damunt nostre. Jo aleshores sentia això. Em semblava que el món marxava per una ruta de justícia extraordinàriament prometedora.

»Després, de mica en mica, he anat centrant el meu entusiasme, esporgant-lo de gratuïtats, i àdhuc he arribat a la conclusió que el meu cas, el meu sacrifici, seran estèrils si els deixo tal com estan. Els voldria donar publicitat, explicar-los, he sentit novament la necessitat d’un confident per explanar-li la meva situació, i a això obeeix el fet que em trobi aquí parlant amb vós. Vós escriviu, no?

—Home, sí, he escrit alguna cosa… (parlar d’això em ruboritza sempre).

—Contes, novel·les, assaigs?

—Sí, una mica de cada cosa. No té importància…

—Jo he intentat escriure el meu episodi amb la Glòria, però no puc. M’és impossible de tirar més enllà de quatre banalitats escrites.

»Ara va definint-se dintre del meu pensament el que jo espero de vós. No podríeu encarregar-vos d’escriure la meva novel·la? L’exemplaritat de la història podria ser beneficiosament coneguda, i el meu sacrifici em semblaria menys sense solta que ara.

—Us he de ser franc, doctor. A vós, i a mi, i als vostres coneguts, el vostre cas ens interessa molt, però no podem pretendre que interessi al públic. Sense intenció de molestar-vos, us he de dir que el vostre cas és vulgar, dissortadament freqüent, explotat amb diversa fortuna en literatura. I encara, concentrant-nos en la història que ens ocupa, la manca d’una tesi, d’originalitat del contingut moral, faria estèril la feina que em proposeu.

—Jo crec que això seria cosa vostra. Del talent de l’escriptor depèn la deducció final, la moral dels episodis que reporta. Com a protagonista, jo m’hauria limitat a viure la meva vida i vós en trauríeu les necessàries conseqüències. És una cosa que deu haver passat a tots els protagonistes de novel·la del món.

—Sincerament, no crec que tingueu dret a abusar del públic servint-li històries sense veritable interès potencial. A més, us heu equivocat en jutjar el meu talent literari. Jo sóc un senyor que escric per esbargir-me honestament i prou. No trobaria la manera d’extreure del vostre cas una tesi raonable.

—I no obstant, el meu cas té per final un tema inspirador etern: el càstig dels dolents.

—Sí, és clar. Però hi falta la contrapartida per equilibrar els resultats: el premi dels bons, o del bo.

En aquest moment, el doctor Larén va demanar-me amb la mà estesa una treva en la conversa, i butxaquejà en la seva americana, de la qual n’extragué la cartera. Amb la cartera als dits, em digué:

—Confio cegament que aquest premi que reclameu es produirà. No sospito gens per on ni com vindrà, però vull col·laborar amb l’atzar, ajudar-lo en aquesta obra d’estricta i indefugible justícia. Mireu, he comprat un bitllet sencer per a la rifa extraordinària de demà (el tragué de la cartera i me l’ensenyà). Aquest acte és una veritable cita al destí. Si aquesta justícia fatalista que sospiteu és certa, acudirà a la cita.

—Però per Déu, doctor. Suposant que demà guanyéssiu el premi gran, ¿com podeu pretendre que algú escrigui una novel·la amb aquest final de la rifa d’una innocència aclaparadora? A més, ¿confessaríeu un materialisme tan arrapat a terra que us fes trobar una compensació a base de diners a la vostra ensulsiada conjugal?

—Sí. Per què no? Dels diners sempre fa bonic malparlar-ne, però tenen tantes aplicacions i tan útils que si bé no són exactament la felicitat, en constitueixen un poderós auxiliar.

—Bé, doctor. Sigui com sigui us prometo solemnement, us dono la meva paraula d’honor de no agafar mai la ploma per escriure una història com la vostra.

»A més, m’adono que heu trobat en la vostra filosofia els materials necessaris per confegir uns consells i crear un consol que jo no sabria prodigar-vos. Francament, ara estic més desorientat que mai respecte al que podria fer per vós.

Larén devia trobar, com jo, que allò era el final de l’entrevista. Va aixecar-se, i digué:

—Us estic reconegut que hàgiu volgut escoltar-me. De tant en tant, orfe com estic de centres afectius, sento la necessitat d’esplaiar-me amb algú. Ja heu fet prou per mi. Senyor…

Va sortir d’una manera normal, com acostumen a sortir les visites complimentoses i ben criades.





Set


Tres dies després, a Barcelona, hi havia hagut una nit de revolta. A la matinada, un tiroteig en el meu barri va deixondir-me i no em va ser possible de reprendre la dormida.

Hores més tard, la minyona, espantada i comunicativa, em portava la premsa del matí. A la portada del diari, a grans mides, hi havia el retrat del doctor Larén, amb una cara de ximple impagable. Resultava que sí. Que la sort havia acudit a la seva cita i havia guanyat la rifa.

Un tret perdut va entrar per la finestra. A l’espetec xerricant de la bala en perforar el vidre va seguir, gairebé simultàniament, el soroll de la trencadissa de la làmpada de Murano de la cambra. A més, el projectil va escrostonar el nas d’un bust de Napoleó que m’havia regalat el meu padrí, un any per Pasqua.





PERE CALDERS i ROSSINYOL (Barcelona, 29 de setembre, 1912 - 21 de juliol, 1994) fou un escriptor i dibuixant català, conegut sobretot per la seva faceta de contista.

Estudià a l’Escola Superior de Belles Arts de Barcelona. Es donà a conèixer a L’Esquella de la Torratxa (1936), revista que dirigí durant la darrera època amb Avel·lí Artís-Gener «Tísner».

El 1936 publicà un primer recull de contes, El primer arlequí, i la novel·la La glòria del doctor Larén. El 1938 fou finalista del Premi Crexells amb la novel·la Gaeli i l’home déu (obra posteriorment perduda i reeditada el 1986, any que sí obtingué el Premi Crexells), i escriví la crònica de guerra Unitats de xoc.

Arran de la Guerra Civil s’exilià a França, i després, a Mèxic, on residí fins el 1963. Hi fundà, amb Josep Carner i Agustí Bartra, la revista Lletres, redactà «Fascicles Literaris» (1958-59) i col·laborà a La Revista de Catalunya, La Nostra Revista i Pont Blau. El 1954 guanyà el Premi Víctor Català amb el recull de contes Cròniques de la veritat oculta (1955), considerada la seva obra més significativa, la qual, juntament amb altres llibres de narracions (Gent de l’alta vall, 1957; Demà a les tres de la matinada, 1959; Aquí descansa Nevares, 1967), constituí el volum Tots els contes (1968). Posteriorment publicà: Invasió subtil i altres contes (1978), Tot s’aprofita (1983), De teves a meves (1984), Un estrany al jardí (1985) i L’honor a la deriva (1992) i les novel·les L’ombra de l’atzavara (1964, Premi Sant Jordi) i Ronda naval sota la boira (1966), un recull de les seves col·laboracions en revistes i publicacions, El desordre públic (1985) i Mesures, alarmes i prodigis (1994), selecció dels articles d’opinió publicats a la secció «El davantal» de l’Avui.

L’any 1979 el muntatge teatral Antaviana del grup Dagoll Dagom, sobre peces de la seva narrativa, aconseguí un èxit extraordinari de crítica i públic i desvetllà un nou interès per la seva obra, que assolí, amb la combinació de la fantasia i de l’humor, un extraordinari to líric.

Creu de Sant Jordi el 1982 i Premi d’Honor de les Lletres Catalanes el 1986, el 1992 fou investit Doctor Honoris Causa per la Universitat Autònoma de Barcelona. El 1993 rebé el Premi Nacional de Periodisme.





Notes


[1] Seguint les instruccions de l’autor, el text de la present edició ha estat revisat amb els criteris següents: correcció dels errors tipogràfics (n’hi havia molts); regularització de l’ortografia («recó» per «racó», «embestir» per «envestir», etc.); correcció de faltes gramaticals òbvies («donar-se compte» per «adonar-se», «ser precís» per «ser necessari», alguns gerundis consecutius, etc.); correcció de barbarismes lèxics («apretar» per «estrènyer» o altres, «ropatge» per «draperia», «paulatinament» per «gradualment», «botiquí» per «farmaciola», «dispar» per «tir», «fiambrera» per «carmanyola», «silló» per «butaca» i pocs més). També s’hi han fet unes poques esmenes estilístiques (substituir l’infinitiu «ésser» per la forma «ser», regular l’ús de «per»/«per a», introduir l’article personal «la» davant el nom Glòria). Finalment, l’obra ha estat dividida en set capítols. [Torna]





