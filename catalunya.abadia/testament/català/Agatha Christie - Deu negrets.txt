«Deu indiets anaren a sopar. Un es va ennuegar i en quedaren nou». D’un a un, els convidats havien arribat a Indian Island, cada un convocat mitjançant una singular ordre. I d’un a un, de manera terrible i meticulosa, són assassinats. Deu cadàvers desafien Scotland Yard. Allò era un trencaclosques enginyosament amagat, fins que algú parà esment en una cançó infantil, emmarcada i penjada sobre l’escalfapanxes.





Agatha Christie





Deu negrets


I aleshores no en quedà cap



ePUB v3.0

Ellen Ripley 10.10.13





Títol original: Ten Little Niggers (And Then There Were None)

Agatha Christie, 1939

Traducció: Jordi Civís, 1985

Edició digital: Ellen Ripley (v1.0)

Segona edició: EpubCat (v2.0)

Tercera edició: Epubqüest (v3.0)

ePUBCat base r1.3





Relació de personatges


Jutge Mr. Wargrave. El vell rèptil, conegut a la premsa i als tribunals com «el jutge que els feia penjar», tenia les mans plenes de la sang de nombrosos presoners. Quants d’aquests havien estat innocents?

Vera Claythorne. Una ex-institutriu que anys enrere havia sofert una investigació per part d’un jutge de primera instància. Havia estat absolta, segons deia, de tota mena de càrrecs; ni tan sols la mare del noi no l’havia culpat.

Capità Philip Lombard. Un soldat aventurer, el passat del qual no podria pas resistir un examen fet a consciència. Era l’únic que va creure necessari portar un revòlver a Indian Island.

Emily Brent. Una soltera de seixanta-cinc anys els inquiets somnis i el prolix diari de la qual eren les úniques coses que revelaven una ment contorbada, i potser perillosa.

General Macarthur. Per a ell, la seva vida s’havia acabat a les trinxeres, durant la Gran Guerra. «No sortiré, viu d’Indian Island», havia dit a tothom que se’l volgués escoltar.

Doctor Armstrong. De bon començament, aquest metge anava d’allò més bé per a receptar sedants i per a diagnosticar les causes de les morts; més endavant, però, les altres persones es van adonar que ell era l’únic que tenia fàcil accés al verí.

Anthony Marston. Com un déu jove i bronzejat, va entrar carenant a les seves vides com si hagués de viure per sempre més. La seva força aclaparadora va resultar llastimosament inadequada en comparació amb la del seu desconegut adversari.

Mr. Blore. Aquest home brusc, semblant a un ós, i ex-membre del departament d’Investigació Criminal, va mirar de fer-se passar per un colon sud-africà, però en canvi, quan si li va descobrir l’engany, ell es va dedicar a sospitar dels motius que podien tenir els altres per a cometre els assassinats.

Fred Narracott. Aquest barquer del comtat de Devon, igual que Caront conduint la barca per l’Estígia, va portar el grup de predestinats a Indian Island. A fe que els va trobar ben estranys —semblaven una colla molt insípida i gens ben triada.

Mr. i Mrs. Rogers. Aquell majordom que sempre balbucejava i aquella cuinera tan esblanqueïda, a l’estrany conglomerat de persones reunides a Indian Island els va semblar que havien estat uns criats perfectes, quan les circumstàncies els obligaren a espavilar-se per ells mateixos.

Sir Thomas Legge. El sots-comissari de Scotland Yard es va trobar amb un nombre rodó de cadàvers, amb un grapat de diaris íntims i amb l’acurat informe del jutge de primera instància. No obstant això, es va veure obligat a arribar a la conclusió que no hi havia hagut cap assassí!

Inspector Maine. També de Scotland Yard, va recopilar, laboriosament i amb tota precisió, els corpus delicti. Al final, però, va haver de coincidir amb el seu superior —els assassinats d’Indian Island eren increïbles.





I





1


En un angle del vagó de fumadors de primera classe, el jutge Mr. Wargrave, retirat feia poc dels tribunals, xuclava el seu cigar tot repassant amb interès les notícies polítiques del Times. Deixant el diari, el jutge va donar un cop d’ull per la finestra. Estaven passant pel comtat de Somerset. Es va mirar el rellotge; encara n’hi havia per dues hores.

Va recapitular tot el que havia sortit a la premsa sobre Indian Island. Hi havia hagut allò de la seva compra original per part d’un milionari americà que estava boig per la navegació amb iot, i una descripció de la moderna i luxosa casa que s’havia fet bastir en aquella petita illa situada davant per davant de la costa de Devon. Dissortadament, la tercera i recent esposa del milionari americà era molt mala marinera, i això havia fet que tant la casa com l’illa s’acabessin posant en venda. En els diaris hi aparegueren diversos anuncis molt llampants. Més endavant es publicà un comunicat pelat en què es deia per primer cop que havien estat adquirides per un tal Mr. Owen.

Després d’això van començar a circular els rumors dels periodistes especialitzats a fer safareig. Indian Island havia estat comprada en realitat per Miss Gabrielle Turl, l’estrella cinematogràfica de Hollywood! Volia passar-hi uns quants mesos lluny de tota mena de publicitat! L’Abella Atrafegada havia suggerit delicadament que hom hi volia fer una estança per a la Família Reial?! Mr. Meryweather es va fer dir a cau d’orella que havia estat adquirida per utilitzar-la per a una lluna de mel; el jove Lord L…, finalment s’havia rendit a Cupido! En Jonas sabia del cert que l’Almirallat se l’havia quedat per tal de dur-hi a terme alguns experiments molt, molt secrets! Evidentment, Indian Island era notícia!

El jutge Mr. Wargrave va treure’s una carta de la butxaca. L’escriptura era pràcticament il·legible, però de tant en tant hi sobresortien algunes paraules amb una claredat inesperada. «Estimadíssim Lawrence…, fa tants anys que no en sé res de tu…, has de venir a Indian Island…, l’indret més encisador del món…, tenim tantes coses per parlar…, d’aquells temps…, comunió amb la natura…, escalfant-nos al sol… 12,40 de Paddington…, t’aniré a buscar a Oakbridge…». I la seva corresponsal signava amb una rúbrica el seu: «Per sempre teva, Constance Culmington».

El jutge Mr. Wargrave es va cabussar en la seva memòria per tal de recordar quan havia estat exactament que havia vist Lady Constance Culmington per darrer cop. Devia fer set, no, vuit anys. Aleshores acostumava a anar a Itàlia a escalfar-se al sol i a viure en comunió amb la Natura i amb els contadini. Més endavant, va sentir dir que havia seguit cap a Síria on es proposava d’escalfar-se en un sol encara més ardent i de viure en comunió amb la Natura i amb els beduïns.

Constance Culmington, es va dir el jutge, era exactament el tipus de dona capaç de comprar-se una illa i rodejar-s’hi de misteri! Aprovant suaument la seva lògica amb uns cops de cap, el jutge Mr. Wargrave va deixar que aquells cops de cap es convertissin en una becaina…, i es va quedar adormit…





2


En un vagó de tercera classe que compartia amb altres cinc viatgers, Vera Claythorne tirà enrere el seu cap i tancà els ulls. Que en resultava de calorós viatjar en tren avui! Que bé quan arribessin al mar! Realment, havia estat molt de sort en obtenir aquest lloc de treball. Quan cercaves una feina per a l’època de vacances, això gairebé sempre representava haver de tenir cura de tot un ramat de criatures; les feines com a secretària per al temps de vacances eren molt més difícils de trobar. Ni tan sols l’agència no li n’havia donat pas gaires esperances.

I aleshores va arribar la carta.


He obtingut el seu nom per mitjà de l’Agència de Personal Femení Qualificat junt amb la recomanació d’aquesta Agència. Tinc entès que la coneixen personalment. Tindré molt de gust de pagar-li el sou que demana i espero que s’incorporarà a la seva feina el dia 8 d’agost. El tren surt de Paddington a les 12,40 i l’esperaran a l’estació d’Oakbridge. Junt amb aquesta carta li envio cinc bitllets d’una lliura per a les seves despeses.

Ben atentament,

Una Nancy Owen



I a la part superior de la carta hi havia impresa l’adreça: «Indian Island, Sticklehaven, Devon…».

Indian Island! Però si els diaris no parlaven de cap altra cosa darrerament! Hi havia tot tipus d’insinuacions i de rumors interessants. La major part, però, probablement era mentida. Ara bé, la casa l’havia fet construir realment un milionari, i hom deia que quant a luxe era de debò la darrera paraula.

Miss Vera Claythorne, cansada a causa d’un darrer trimestre molt dur a l’escola, es deia: «Treballar com a senyoreta encarregada dels jocs en una escola de tercera categoria no és pas gaire cosa… Si almenys pogués trobar feina en una escola com cal». I aleshores, amb un sentiment de desmai, va pensar: «Però estic de sort de tenir encara que només sigui això. Després de tot, a la gent no li agrada que hom hagi sofert la investigació d’un jutge de primera instància, encara que aquest jutge m’absolgués de tota mena de càrrecs».

Recordava que fins i tot l’havia felicitat per la seva presència d’esperit i per la seva valentia. Tenint en compte que es tractava d’una investigació, no podia pas haver anat més bé.

I Mrs. Hamilton havia estat l’amabilitat personificada. Tan sols l’Hugo… (però no volia pas pensar en l’Hugo!).

De sobte, malgrat la calor que feia en el vagó, va sentir una esgarrifança i va desitjar que no se n’estigués anant cap a la costa. En la seva ment s’hi formà, amb molta claredat, una visió. El cap d’en Cyril adés a sobre l’aigua, adés a sota, nedant cap a la roca… A sobre i a sota…, a sobre i a sota… I ella nedant amb facilitat i amb hàbils braçades darrere seu…, obrint-se pas a través de l’aigua, però sabent prou bé que no hi arribaria a temps…

El mar d’un blau pregon i càlid; els matins passats ajaçada damunt la sorra; l’Hugo, l’Hugo que li havia dit que l’estimava… No havia pas de pensar en l’Hugo…

Va obrir els ulls i va arrufar les celles vers l’home que hi havia assegut davant d’ella. Era un home alt, de cara bruna, amb uns ulls clars més aviat junts i amb una boca arrogant, gairebé cruel. Va pensar: «M’hi jugaria qualsevulla cosa que ha estat en alguns indrets ben interessants del món i que ha vist unes quantes coses de molt interès…».





3


Mesurant la noia que seia davant seu amb una sola llambregada dels seus ulls amatents, en Philip Lombard es va dir a si mateix: «És força atractiva; té una mica l’aire, potser, d’una senyoreta d’escola… Una persona equilibrada, diria; el tipus de persona que es fa valer tant en l’amor com en la guerra. Em faria gràcia d’endur-me-la…». Va arrufar les celles. «Va, deixa’t estar d’aquestes històries. Això és seriós. He d’estar pel que faig. De què es tractava, exactament?», es va preguntar. En Morris havia estat terriblement misteriós. «Agafa-ho o deixa-ho córrer, Capità Lombard».

—Són cent guinees, oi? —havia dit pensatiu.

Ho havia dit sense donar-hi gens d’importància, com si cent guinees no fossin res per a ell. Cent guinees, quan només tenia diners per a un darrer àpat decent i prou! Li va semblar, però, que no havia aconseguit pas enganyar en Morris; això és el que el posava negre d’en Morris, quan es tractava de diners, no el podies pas enganyar; ho sabia tot!

—I no em pots donar cap més informació? —va dir-li com aquell qui res.

Mr. Isaac Morris va fer que no, de forma categòrica, amb el seu caparró calb.

—No, Capità Lombard. És allí on ho saben. El meu client sap que la teva reputació és la d’un home honest que es troba en una situació difícil. M’han autoritzat a que et doni cent guinees, a canvi de les quals te n’aniràs a Sticklehaven, al comtat de Devon. L’estació més propera és la d’Oakbridge. T’hi aniran a buscar i et portaran en cotxe a Sticklehaven des d’on una llanxa motora et traslladarà a Indian Island. Allí et posaràs a disposició del meu client.

—Per quant de temps? —havia dit sobtadament en Lombard.

—Com a màxim, una setmana.

—Ja comprens que jo no puc fer res…, d’il·legal, oi? —va dir el Capità Lombard passant-se els dits pel seu petit bigoti.

Mentre parlava, havia mirat el seu interlocutor amb un esguard d’allò més penetrant. En els llavis prims de Mr. Morris hi havia aparegut un somriure molt feble, mentre responia amb gravetat:

—Si et proposen alguna cosa il·legal, per descomptat que tindràs la completa llibertat d’anar-te’n.

Maleït sigui, aquell animalàs tan polit li va somriure! Com si sabés del cert que, en les accions anteriors d’en Lombard, la legalitat no havia pas estat sempre una qüestió sine quae non…

En els llavis d’en Lombard s’hi dibuixà un somriure sorneguer. Com hi ha món, li havia anat ben justet una o dues vegades! Però sempre se n’havia sortit! De fet, no acostumava pas a fixar-se cap mena de límit… No, i ara no se’n fixaria pas cap, de mena de límit. Li semblava que s’ho passaria bé a Indian Island…





4


En un vagó per a no fumadors, Miss Emily estava asseguda al seu seient amb l’esquena ben recta, tal com tenia per costum de fer. Tenia seixanta-cinc anys i no estava gens d’acord amb la mena de gent que es deixava anar. El seu pare, un coronel de l’antiga escola, havia tingut molt de punt en tot allò relacionat amb el capteniment. La generació actual era vergonyosament relaxada…, en la manera que tenien d’anar pel món, i en totes les altres coses…

Embolcallada en una atmosfera de rectitud i de principis inflexibles, Miss Brent estava asseguda en el seu vagó de tercera classe, ple de gom a gom, i triomfava damunt de la incomoditat i de la calor. Tothom feia molts escarafalls de tot, avui en dia! Volien que els posessin injeccions abans d’arrencar-los un queixal, prenien píndoles quan no podien dormir, els agradaven les butaques i els coixins, i les noies descuraven llurs figures, vestint-se de qualsevol manera, i a l’estiu jeien mig despullades a la platja. Miss Brent va prémer fortament els seus llavis. Li agradaria de poder escarmentar algunes persones per tal que servissin d’exemple.

Recordava les vacances d’estiu de l’any passat. Aquest any, però, seria molt diferent. Indian Island… Mentalment va tornar a llegir la carta que ja havia llegit qui sap les vegades.


Estimada Miss Brent:

Espero de debò que em recordi. Vàrem estar juntes a la Pensió Bellhaven un agost de fa uns quants anys i va semblar que teníem moltes coses en comú.

En l’actualitat estic posant una pensió en una illa que hi ha al davant de la costa de Devon. Crec que hi ha bones possibilitats per a un establiment on hom hi trobi una bona cuina casolana i la classe de gent agradable de l’antigor. Res de tota aquesta nuesa i de tots aquests gramòfons fins a la matinada. M’agradaria molt que s’ho pogués combinar per tal de passar les seves vacances d’estiu a Indian Island —del tot gratis— com a convidada meva. Li aniria bé a primers d’agost? Què li sembla el dia 8?

Ben cordialment,

U. N. O.



Quin nom hi deia? La signatura era més aviat difícil d’entendre. Emily Brent va pensar amb impaciència: «Quanta gent que fa la seva signatura il·legible!».

Va deixar que els seus pensaments volessin cap a les persones que havia vist a Bellhaven. Hi havia anat dos estius seguits. Hi havia aquella senyora de mitjana edat tan agradable… Mrs… Mrs… Com es deia…?, el seu pare havia estat canonge. I també una tal Miss Olton… Ormen… No, es deia Oliver, segur. Això…, Oliver.

Indian Island! Els diaris n’havien parlat, d’Indian Island…, quelcom sobre una estrella de cinema…, o potser es tractava d’un milionari americà? De fet, aquests llocs moltes vegades es venien a molt bon preu…, les illes no feien pas el pes a tothom. Creien que la seva idea era romàntica però quan hi acabaven vivint s’adonaven dels seus desavantatges i estaven ben contents de poder-se-les vendre.

Emily Brent es va dir: «Sigui com sigui, passaré unes vacances de franc». Amb aquests ingressos tan retallats que tenia i amb tants dividends que no cobrava, això era realment una cosa per tenir en compte. Només que pogués recordar una mica més com era Mrs. —o potser era Miss— Oliver?





5


El general Macarthur va mirar per la finestra del vagó. El tren acabava d’arribar a Exeter i ara havia de fer un canvi. «Maleïts siguin aquests trens tan lents de les línies secundàries!». Aquest indret, Indian Island, en línia recta, no era pas gens lluny.

No sabia pas prou bé qui era aquest Owen. Pel que semblava, era un amic del Spoof Leggard…, i d’en Johnny Dyer, «Venen un o dos dels teus vells companys…, m’agradaria poder parlar una mica d’aquells bons temps».

Bé, ja li agradaria ja de xerrar una estoneta d’aquells bons temps. Darrerament, li havia fet la impressió que algunes persones procuraven d’evitar-lo. I tot, a causa d’aquell maleït rumor! Renoi, ja estava bé per això…, feia gairebé trenta anys! S’imaginava que l’Armitage devia d’haver parlat. El cadellet del dimoni! Què en sabia ell de tot allò? En fi, no valia la pena de capficar-se per aquestes coses! De vegades un s’imaginava coses…, s’imaginava, per exemple, que hi havia algú que et mirava d’una manera estranya.

Pel que feia a aquesta Indian Island, li interessaria de veure-la. Se n’havia fet molt de safareig. Semblava com si hi pogués haver alguna cosa del cert en el rumor sobre que l’Almirallat de la Guerra o l’Exèrcit de l’Aire se l’havien fet seva…

El jove milionari americà Elmer Robson hi havia acabat construint. Hi havia gastat un gavadal de diners; almenys és el que es deia. Hi havia instal·lat tots els luxes d’aquest món…

Exeter! Una hora d’espera! I ell que no volia esperar. Volia seguir endavant…





6


El doctor Armstrong anava conduint el seu Morris per la plana de Salisbury. Estava molt cansat… L’èxit tenia el seu preu. Hi havia hagut un temps en què s’havia estat assegut en la seva consulta a Harley Street correctament abillat, envoltat dels aparells més moderns i el mobiliari més luxós esperant…, esperant durant tot de dies ensopits si reeixiria o fracassaria…

Doncs bé, havia reeixit! Havia estat de sort! Havia estat de sort, i per descomptat havia estat hàbil. Sabia fer bé la seva feina…, però amb això no n’hi havia prou per a tenir èxit. També calia tenir sort. I n’havia tingut! Un diagnòstic precís, un parell de pacients femenines agraïdes —senyores amb diners i posició— i la seva fama s’havia escampat. «Hauries d’anar a veure l’Armstrong; és molt jove, però molt llest; a la Pam l’havien visitat tot tipus de metges durant molts anys, però en canvi ell li va encertar el mal de seguida!». Els ressorts s’havien posat en marxa.

I en aquests moments el doctor Armstrong havia arribat allí on volia arribar. Tenia tots els dies ocupats. I molt poc de temps lliure. Per això, aquest matí d’agost estava content d’abandonar Londres i d’anar-se’n uns quants dies a una illa que hi havia al davant de la costa de Devon. No és que fossin exactament unes vacances. La lletra que havia rebut estava redactada en uns termes més aviat vagues; on no hi havia res de vague, però, era en el xec que s’hi adjuntava. Uns honoraris enormes. Aquests Owen devien de nedar en l’abundància. Semblava que es tractava d’alguna petita dificultat, d’un marit que estava preocupat per la salut de la seva esposa i que desitjava que ell li fes un informe sense que la seva dona s’alarmés. No volia ni sentir parlar d’anar a veure un metge. Els seus nervis…

Els nervis! El doctor va aixecar les celles. Aquestes dones i els seus nervis. Bé, després de tot, això era bo per a la seva feina. La meitat de les dones que l’anaven a veure no tenien res més que avorriment, però això no els agradaria pas que els ho diguessin! I hom sempre els podia trobar alguna cosa.

—Una petita afecció, no res de seriós, de debò, però cal posar-hi cura. Farem un tractament senzill.

Bé, en aquests casos la medicina era més una curació a base de fe que cap altra cosa. I ell en sabia força, de moure-s’hi, sabia inspirar confiança i fer que creguessin en ell.

Havia estat una sort que hagués aconseguit sobreposar-se a temps a allò de feia deu…, no, quinze anys. Va anar-li ben just! S’estava enfonsant completament. I el xoc el va fer reaccionar. Va deixar de beure del tot. Déu meu, per poc hi deixa la pell…

Amb una botzinada tan forta que una mica més el deixa sord, el va avançar un enorme Super Sports Dalmain a vuitanta milles per hora. El doctor Armstrong no va anar a parar a la cuneta per un pèl. Un d’aquests esbojarrats que anaven volant per les carreteres. Els odiava! Aquest, per poc que no li fa la pell, també. Maleït sigui el jove esbojarrat del dimoni!





7


Dirigint-se cap a Mere enmig d’un terrabastall de por, Tony Marston pensava: «La quantitat de cotxes que van arrossegant-se a pas de tortuga per les carreteres és espantosa. Sempre hi ha algú que et barra el pas. I van pel mig de la carretera! En fi, que es fa del tot impossible de circular en cotxe per Anglaterra… No és com a França, on pots deixar-t’hi anar amb llibertat…

»Em paro aquí a fer una copeta, o tiro endavant? Tinc la mar de temps! Només falten un centenar de milles i poca cosa més. Em podria prendre una ginebra i una cervesa. Fa una calda de por, avui!».

Això d’aquesta illa sembla que hauria de ser força divertit…, «si el temps s’aguanta». Es preguntava qui eren aquests Owen? Segurament que eren rics i fastigosos. En Bagder era una fura per a ensumar la gent d’aquesta mena. És clar que ja ho havia de fer, pobre xaval, si no tenia ni una pela…

«Espero que em tractin bé en qüestió de mam. No se sap pas mai amb aquests tipus que guanyen molts cèntims, però que de fet no hi han nascut, amb peles». Era una pena que tota aquella història de la Gabrielle Turl havia comprat Indian Island no fos certa. Li hauria agradat de coincidir amb tota la gentada que rodejava aquella estrella cinematogràfica. Bé, suposava que, almenys de noies, n’hi hauria unes quantes…

Sortint de l’hotel, es va estirar, va fer un badall, va esguardar el cel blau i es va enfilar en el Dalmain. Unes quantes dones joves se’l van mirar admirativament…, el seu metre vuitanta de ben proporcionada figura, la seva cara bronzejada, el seu cabell arrissat i els seus ulls d’un blau intens.

Va embragar amb un brogit immens i va sortir rabent per un carrer estret amunt. Tant els vells com els nois que es dirigien a fer algun encàrrec van fer un bot cap a la voravia, amb vistes a llur seguretat. Aquests darrers, però, van ullar el cotxe admirativament.

L’Anthony Marston continuava el seu avanç triomfal.





8


Mr. Blore es trobava en el tren-tramvia de Plymouth. En el vagó només hi havia una altra persona, un mariner madur i lleganyós. En aquells moments s’havia quedat adormit. Mr. Blore estava escrivint amb molt de compte a la seva llibreteta.

—Aquí tenim tota la colla —va mormolar—. Emily Brent, Vera Claythorne, el doctor Armstrong, Anthony Marston, el vell jutge Wargrave, Philip Lombard, el general Macarthur, i el criat i la seva muller, Mr. i Mrs. Rogers.

Va tancar la llibreteta i se la va tornar a guardar a la butxaca. Va mirar cap al seient del racó, on hi havia l’home adormit.

«Aquest porta una copa de més», va diagnosticar acuradament Mr. Blore.

Es va posar a repassar-ho tot mentalment, amb molta cura i amb molta escrupolositat.

«Això ha de ser ben fàcil», anava rumiant. «No veig la possibilitat de fer-hi cap relliscada. Espero tenir l’aspecte adient».

Es va posar dret i es va examinar en el mirall amb inquietud. La cara que s’hi reflectia era la d’una persona d’aspecte vagament militar, amb bigoti. Una cara sense gaire expressió. Amb uns ulls grisos més aviat junts.

«Podria ser un comandant de l’exèrcit», es va dir Mr. Blore. «No, ara m’oblidava que hi ha aquell vell militar. Em descobriria de seguida. Sud-àfrica», es va dir Mr. Blore, «això és el que em convé! Cap d’aquestes persones no té cap lligam amb Sud-àfrica, i jo, en canvi, m’acabo de llegir justament aquell fullet de viatge, de manera que puc parlar-ne amb força seguretat».

Per sort, a colònies hi havia tota mena de gent. Mr. Blore podria passar, a tot arreu, com un sud-africà benestant, sense que ningú el pogués desemmascarar.

Indian Island. Recordava Indian Island de quan era un vailet. Una mena de roca fètida, plena de gavines, a una milla de la costa. Tenia aquest nom perquè recordava el cap d’un home…, el perfil d’un indi americà.

Una idea ben estranya aquesta d’anar-s’hi a construir una casa! Quan feia mal temps era espantós! Els milionaris, però, estaven carregats de capricis!

El vell del seient del racó es va despertar i va dir:

—Mai no se sap què pot passar en el mar…, mai!

—És veritat. No se sap mai —va dir Mr. Blore com tranquil·litzant-lo.

El vell va deixar anar dos singlots i va dir planyívolament:

—Ve una torbonada.

—No home no, que fa bon dia —va fer Mr. Blore.

—Que ve una torbonada us dic. La puc sentir com ve —va dir el vell enutjat.

—Potser teniu raó —va dir pacíficament Mr. Blore.

El tren va parar en una estació i el vell es va posar dret amb dificultat.

—Aquesta és on baixo.

Va començar a grapejar maldestre la finestra. Mr. Blore el va ajudar.

El vell es va parar a la porta. Va aixecar una mà solemne, i els seus ulls plens de lleganyes li van parpellejar.

—Estigueu amatents i reseu —va dir—, estigueu amatents i reseu. El dia del judici és a prop. —Va caure des de la porta cap a l’andana. Des de la seva posició jacent va mirar cap amunt a Mr. Blore, i va dir amb una dignitat immensa—: Us estic parlant a vós, jove. El dia del judici és molt a prop.

Deixant-se caure en el seu seient, Mr. Blore va pensar: «Ell és més a prop del dia del judici que no pas jo!».

Però en això, casualment, anava errat…





II





1


A la part exterior de l’estació d’Oakbrigde hi havia un petit grup de persones que en aquells moments no sabien gaire què fer. Darrere d’elles hi havia els mossos d’estació amb les maletes. Un d’aquests va cridar:

—Jim.

Un dels taxistes s’acostà.

—Que potser van a Indian Island? —va inquirir en una veu suau amb accent de Devon. Quatre veus van dir que sí…, llambregant-se a continuació els uns als altres de forma subreptícia.

Adreçant-se al jutge Mr. Wargrave, per tal com aquest era el membre més gran del grup, el xofer li va dir:

—Aquí hi ha dos taxis, senyor. Un dels dos ha d’esperar que arribi el tren-tramvia d’Exeter —qüestió de cinc minuts—, ja que hi ha un altre senyor que arriba en aquell tren. Tindrà l’amabilitat d’esperar, un de vostès? Cap a aquella banda s’està més còmode.

Miss Vera Claythorne, veient ben clara la seva situació com a secretària, va dir de seguida:

—Si vostès volen tirar endavant, jo ja esperaré.

Va fitar els altres tres; la seva veu i la seva mirada tenien una mena d’aire de comandament adquirit pel fet d’haver ocupat una posició d’autoritat. Podia haver estat decidint quins sets havien de jugar les noies que estaven fent tennis.

—Gràcies —va dir fredament Miss Brent, va abaixar el cap i va ficar-se en un del taxis, la porta del qual mantenia oberta el conductor. El jutge Mr. Wargrave la va seguir.

—Jo esperaré amb Miss… —va dir el capità Lombard.

—Claythorne —va dir Miss Vera.

—El meu nom és Lombard, Philip Lombard.

Els maleters anaven amuntegant equipatges a sobre del taxi. A dintre, el jutge Mr. Wargrave va dir amb la deguda cautela legal:

—Tenim bon temps.

—I tant —va dir Miss Brent.

«Un senyor molt distingit», va pensar. Ben diferent del tipus d’home que hom acostuma a trobar en les pensions de la costa. Mrs. o Miss Oliver tenia, realment, bones coneixences…

El jutge Mr. Wargrave va preguntar-li:

—La coneix bé aquesta part del país?

—He estat a Cornualla i a Torquay, però aquesta és la meva primera visita a aquesta banda de Devon.

—Jo també desconec aquesta part del país —va fer el jutge.

El taxi va engegar el motor i va anar-se’n tot seguit.

El conductor del segon vehicle va dir:

—Volen entrar i seure, mentre esperen?

—No, no —va dir Miss Vera amb decisió.

El capità Lombard va somriure bo i dient:

—Aquesta paret assolellada resulta molt atractiva. Llevat que no prefereixi que ens n’anem a dins de l’estació?

—No, de debò. És tan agradable d’haver sortit d’aquell tren tan sufocant.

—Si, viatjar en tren és ben desagradable quan fa aquest temps —va contestar el capità.

—Espero que continuï així…, el temps, vull dir. Són tan insegurs els nostres estius anglesos —va dir Miss Vera en un to convencional.

—Coneix bé aquesta part del país? —va dir en Lombard amb una lleugera manca d’originalitat.

—No, no hi he estat mai aquí. —I ben disposada a deixar del tot clara la seva situació, va afegir de seguida—: Si encara no conec ni la meva mestressa.

—La seva mestressa?

—Si, jo sóc la secretària de Mrs. Owen.

—Ah, ja ho entenc. —El seu capteniment va canviar imperceptiblement; esdevingué una mica més segur…, va adquirir un to bastant més relaxat—. Però, això no és una mica estrany? —va dir.

—Oh, no —va riure Miss Vera—, no crec pas que ho sigui. El seu secretari es va posar malalt, tot d’una, i Mrs. Owen va telegrafiar a una agència demanant una substituta; m’han enviat a mi.

—Ja ho entenc. Però suposi’s que no li agrada el lloc de treball, quan arribi a l’illa!

—Oh, només és temporal —va riure altre cop Miss Vera—, és feina per a l’època de vacances. Jo tinc un treball permanent en una escola de noies. En realitat, estic terriblement entusiasmada davant de la possibilitat de veure Indian Island. Se n’ha parlat tant en els diaris. És realment tan fascinant?

—No ho sé pas. No l’he vist mai —va dir en Lombard.

—De debò? Els Owen suposo que en deuen estar entusiasmats. Com són? Expliqui-m’ho, si us plau.

En Lombard va pensar: «Ja és ben difícil això…, els he de conèixer o no els he de conèixer?». De cop i volta va dir:

—Té una vespa que li puja pel braç. No…, estigui’s quieta. —La li va espantar d’una forma que resultés convincent, tot dient—: Apa, ja és fora!

—Oh, gràcies. Hi ha moltes vespes aquest estiu.

—Si, suposo que és la calor. A qui estem esperant, ho sap?

—No en tinc la més mínima idea.

Aleshores es va sentir el fort i perllongant xiulet d’un tren que s’estava acostant. En Lombard va dir:

—Ara deu ser el tren.





2


A la sortida de l’andana, hi aparegué un home d’edat, alt, i d’aspecte marcial. Portava el cabell gris molt curt i un bigoti molt ben retallat. El seu maleter, que caminava amb inseguretat sota el pes de la sòlida maleta de pell, va assenyalar Miss Vera i en Lombard.

La jove va avançar a l’encontre del nouvingut amb aire competent, i digué:

—Sóc la secretària de Mrs. Owen. Hi ha un cotxe esperant-vos. —I va afegir—: Li presento Mr. Lombard.

Els seus ulls d’un blau descolorit, aguts malgrat la seva edat, mesuraren en Lombard.

Per un moment s’hi reflectí aquest judici…, si hi hagués hagut algú que l’hagués pogut llegir: «Un jove atractiu. Hi ha alguna cosa en ell, però, que no acaba de ser del tot satisfactòria…».

Tots tres pujaren al taxi que els estava esperant. Van passar pels carrers ensonyats del petit Oakbridge i van continuar aproximadament una milla per la carretera principal de Plymouth. Després s’endinsaren per un laberint de camins veïnals verds, estrets i costeruts.

—No conec pas gens aquesta part de Devon —va dir el general Macarthur—. Jo tinc el meu petit habitacle a East Devon…, just arran de la línia divisòria del comtat de Dorset.

—Això és realment molt bonic —va dir Miss Vera—. Els turons i la terra vermella, i tot tan verd i amb aquest aspecte tan exuberant.

En Philip Lombard digué en un to crític:

—És una mica tancat això…, a mi m’agraden els espais oberts. Que puguis veure què hi ha més enllà…

—M’imagino que vostè ha corregut una mica de món, oi? —va dir-li el general Macarthur.

En Lombard es va arronsar d’espatlles i va dir en un to suficient:

—He voltat per aquí i per allà, senyor.

Aleshores va pensar: «Ara em dirà si sóc prou gran per haver anat a la Guerra. Aquesta gent gran sempre ho fa, això».

El general Macarthur, però, no esmentà la Guerra.





3


Van enfilar-se per un turó molt dret i van baixar per un camí que feia ziga-zagues cap a Sticklehaven: tot just un grapat de casetes i una o dues barques de pescar ajagudes a la platja. A la llum del sol ponent van fruir de llur primera visió d’Indian Island, que sorgia del mar cap a la part sud.

—És molt allunyada de la costa —va dir sorpresa Miss Vera.

Se l’havia imaginat diferent, pròxima al litoral i coronada amb una bonica casa blanca. No hi havia cap casa visible, però; només es veia la vigorosa silueta del penyal, que recordava lleugerament el cap d’un indi gegantí. Tenia quelcom de sinistre. Va sentir un lleuger calfred.

Davant d’un petit hostal anomenat Les Set Estrelles, hi havia tres persones assegudes: la figura madura i carregada d’espatlles del jutge, la silueta ben dreta de Miss Brent, i una tercera persona…, un home corpulent i brusc que va avançar cap a ells i va presentar-se.

—Hem pensat que fora millor que els esperéssim —va dir—. Farem el viatge plegats. Permetin que em presenti. Em dic Davis. Sóc de Natal, de Sud-àfrica; aquella és la meva ciutat natal, ha, ha! —i es posà a riure.

El jutge Mr. Wargrave el fità amb autèntica antipatia. Semblava tenir ganes de poder desallotjar la sala. Miss Emily Brent no estava pas gens segura que li agradés la gent de les colònies.

—Hi ha algú de vostès que desitgi fer una mossegada abans d’embarcar? —va preguntar Mr. Davis, hospitalari.

Com que ningú no va fer cap resposta afirmativa, Mr. Davis es va girar i aixecant un dit enlaire, va dir:

—Aleshores no cal pas que ens deturem. El nostre bon amfitrió i la nostra bona amfitriona ens esperen.

Si ell ho hagués pogut veure, s’hauria adonat que una curiosa reserva s’emparà dels altres membres del grup. Semblava com si l’esment de llur amfitrió i de llur amfitriona hagués tingut sobre els hostes un curiós efecte paralitzant.

En resposta al senyal que havia fet en Davis, d’una paret que hi havia allí prop se’n separà un home que hi estava recolzat i s’acostà al grup. El seu pas bambolejant mostrava ben clarament que era un home de mar. Tenia la cara colrada i els seus ulls foscos tenien una expressió una mica evasiva. Parlava en una veu suau amb accent de Devon.

—Estan llestos per marxar cap al l’illa, senyores i senyors? Hi ha uns altres dos senyors que venen en cotxe, però Mr. Owen ha dit que no calia que els esperéssim ja que no se sap amb exactitud quan pot ser que arribin.

Tothom es posà dret. El guia els conduí per una petita escullera. Ran d’escullera hi havia preparada una embarcació. Emily Brent digué:

—És un vaixell molt petit.

L’amo de l’embarcació va dir persuasiu:

—Això és una nau molt bona, senyora. Podríem anar a Plymouth en un tres i no res.

—Som molta gent —va dir en un to sec el jutge Mr. Wargrave.

—Hi podria anar el doble de gent, senyor.

—No hi veig cap tipus de problema. El temps és magnífic…, i no hi ha gens de mar grossa —va dir en Philip Lombard amb la seva veu tranquil·la i agradable.

Encara que no les tenia totes, Miss Brent va permetre que l’ajudessin a pujar a l’embarcació. Els altres feren el mateix. La gent del grup encara no confraternitzava. Semblava com si tothom se sentís desconcentrat pels altres membres.

Eren a punt de salpar i tot d’una el barquer es va parar en sec amb el croc per a separar i acostar l’embarcació a la mà. Per la costeruda pista que descendia fins al poble, estava baixant un cotxe. Un vehicle tan enormement poderós, tan superlativament bonic, que tenia tot l’aspecte d’ésser una aparició. Al volant s’hi asseia un jove, el cabell del qual voleiava cap enrere a causa del vent. En la resplendor de la llum vespertina, no semblava pas un home sinó més aviat un déu jove, un Déu-Heroi sortit d’alguna saga nòrdica. Aleshores va fer sonar el clàxon i una munió d’estrepitosos sons va ressonar des de totes les roques de la badia. Era un moment fantàstic. En aquell instant, l’Anthony Marston semblava ser alguna cosa més que un ésser mortal.

Més endavant, més d’un dels presents va recordar-lo, aquell instant.





4


En Fred Narracott estava assegut al costat del motor i pensava que tot allò era un conjunt de gent ben estranya. No tenien res a veure amb la idea que s’havia fet de com serien els invitats de Mr. Owen. Esperava alguna cosa de més categoria. Esperava senyores molt mudades i senyors amb tot de conjunts per anar amb iot, i que tots serien molt rics i amb aparença de gent important.

No s’assemblaven pas gens a les persones que congregava Mr. Elmer Robson. En els llavis d’en Fred Narracott aparegué un lleuger somriure en recordar els hostes del milionari… «Escolteu, allò sí que eren invitats de debò…, i la quantitat de beguda que arribaven a engolir! Aquest Mr. Owen deu ser un tipus de senyor molt diferent». El curiós del cas, va pensar en Fred, era que encara no havia pogut veure Mr. Owen…, ni tampoc la seva esposa. Mai no havia vingut, no. Tot ho encarregava i ho pagava aquest Mr. Morris. Les instruccions les donaven sempre ben clares i pagaven de seguida, però tot i així, la cosa era ben estranya. Els diaris deien que hi havia alguna mena de misteri amb Mr. Owen. En Narracott hi estava d’acord.

Després de tot, potser havia estat Miss Gabrielle Turl qui havia comprat l’illa. Aquesta teoria, però, la va deixar córrer quan es va fixar en els seus passatgers. No…, cap d’aquests no semblava pas que pogués tenir cap mena de coneixença amb una estrella de cinema.

Aleshores va fer-se’n un resum desapassionat. Una vella conca…, del tipus agre…, les coneixia prou bé aquestes. S’hi jugaria qualsevol cosa que era una bruixa. Un vell militar…, un tipus ben bé de l’exèrcit, pel seu aspecte. Una jove atractiva…, però del tipus comú, sense atractiu sexual…, sense res de Hollywood en ella. Aquell senyor brusc i alegre no era cap senyor de debò. Un comerciant jubilat, això és el que era, va pensar en Fred Narracott. L’altre senyor, el prim, amb cara de passar gana i amb aquells ulls amatents, era un home estrany, sí que ho era, sí. «Aquest sí que podia tenir-hi alguna cosa a veure amb el cinema».

No, en el vaixell només hi havia un passatger que resultés satisfactori. Aquell darrer senyor que havia arribat en cotxe (i quin cotxe!, un cotxe com aquell no s’havia vist mai a Sticklehaven fins a aquell moment. Devia de valer un bon grapat de diners, un cotxe així). Era una persona com calia. Havia nascut per a tenir diners, sí senyor. Si tots els altres haguessin estat com ell, aleshores ho hauria entès…

Era una cosa força estranya, quan un hi pensava; i tot era ben estrany, ben estrany…





5


El vaixell va anar rodejant el penyal deixant, al seu pas, un solc d’aigua agitada. Ara, per fi, es va veure la casa. La part sud de l’illa era molt diferent. Feia una baixada suau fins a ran de mar. Allí hi havia la casa, mirava cap al sud…, era baixa, quadrada i d’aparença moderna, amb tot de finestres rodones que deixaven passar molta llum. Una casa apassionant…, una casa que justificava tot el que hom n’esperava!

En Fred Narracott va parar el motor; aleshores es va ficar, amb suavitat, per una entrada natural que hi havia entre les roques.

—Deu ser molt difícil de desembarcar-hi quan fa mal temps —va dir de cop i volta en Philip Lombard.

—Quan bufa el vent del sud-est, no s’hi pot pas desembarcar, a Indian Island. De vegades queda aïllada durant una setmana o més —va dir en Fred Narracott en un to festiu.

La Vera Claythorne va pensar: «L’abastiment de l’illa deu fer-se molt difícil. Això és el pitjor que té una illa. I els problemes domèstics amoïnen tant».

El petit vaixell va fregar les roques. En Fred Narracott va saltar de l’embarcació i tant ell com en Lombard es van posar a ajudar els altres a sortir-ne. En Narracott va lligar la petita nau a una anella que hi havia a la roca i van desembarcar. Tot seguit van començar a pujar els graons que hom havia tallat en el penyal.

—Ah, un indret deliciós! —va dir el general Macarthur. Però se sentia neguitós. Allò era una mena d’indret terriblement estrany.

Quan tot el grup va haver pujat les escales i va arribar a la terrassa superior, els ànims se’ls reviscolaren. Al portal obert de la casa, els esperava un majordom correctament vestit; en el seu posat solemne hi havia alguna cosa que els va tranquil·litzar. Per altra banda, la casa en si era realment d’allò més atractiva, i la vista que hom podia fruir des de la terrassa era magnífica…

El majordom avançà cap a ells fent una lleugera inclinació. Era un home alt i esprimatxat, amb el cabell gris, i semblava molt respectable.

—Tenen la bondat de venir per aquí? —va dir.

En l’ampli saló hi havia tot de begudes preparades. Hi havia fileres d’ampolles.

L’Anthony Marston es va sentir una mica alleujat. Havia estat rumiant que tot allò era la mar d’estrany. No n’hi havia cap de la seva espècie! Què podia haver estat pensant en Bagder quan el va ficar en una cosa així? Les begudes, però, estaven força bé. I a més hi havia molt de gel.

Què estava dient el majordom aquest? Mr. Owen…, s’havia retardat, dissortadament…, no podria arribar fins a demà. Tenia instruccions…, tot el que els fes falta…, desitjaven pujar a les seves habitacions? El sopar se serviria a les 8 en punt.





6


Vera va seguir Mrs. Rogers escales amunt. Aquesta va obrir la porta que hi havia al final del passadís i Vera va penetrar en una cambra deliciosa amb una finestrassa que donava de ple sobre el mar i una altra que mirava cap a l’est. En veure-ho tot, va fer a l’instant una exclamació de plaer.

—Espero que li hagin portat totes les seves coses, senyoreta —estava dient Mrs. Rogers.

Vera es va tombar. Li havien pujat l’equipatge i li l’havien desfet. En una part de l’habitació hi havia una porta oberta que deixava veure una sala de bany enrajolada blau clar.

—Sí, em sembla que hi és tot —es va apressar a contestar.

—Farà sonar la campaneta si vol alguna altra cosa, senyoreta?

Mrs. Rogers tenia una veu monòtona i mancada d’expressió. La Vera se la va mirar encuriosida. «Quina dona més esblanqueïda, sembla un espectre sense sang! Té un aire molt respectable, amb el seu cabell pentinat enrere i el seu vestit negre. I quins ulls més clars i més estranys que té, movent-se-li tothora d’aquí cap allà». Vera va pensar: «Sembla que estigui espantada de la seva pròpia ombra. Si, això mateix…, espantada!». Semblava una dona que anava pel món morta de por… Una esgarrifança va recórrer la jove de dalt a baix. De què dimonis tenia por aquesta dona?

—Sóc la secretària de Mrs. Owen. Suposo que ja ho sap, oi? —va dir-li en un to afable.

—No, senyoreta, jo no sé res. Només tinc una llista amb els noms d’unes senyores i d’uns senyors i les habitacions que se’ls han assignat —va dir Mrs. Rogers.

—No li ha parlat de mi Mrs. Owen? —va preguntar la Vera.

—No l’he vist, Mrs. Owen; encara no l’he vist. Només fa dos dies que som aquí.

«Quina gent més extraordinària, aquests Owen», va pensar la Vera. I en veu alta digué:

—Quant de servei hi ha aquí?

—Només en Rogers i jo, senyoreta.

La noia va arrufar les celles. Vuit persones aquí a dins —deu amb l’amfitrió i l’amfitriona— i només un matrimoni per a ocupar-se’n.

—Jo sóc una bona cuinera i en Rogers dóna un cop de mà a tot arreu —va dir Mrs. Rogers—. El que jo no sabia, per descomptat, és que hi havia d’haver tant de personal.

—Però, se’n podrà sortir? —preguntà la Vera.

—Oh, sí, senyoreta, me’n podré sortir. Si hi ha d’haver sovint uns grups de gent tan grans, potser Mrs. Owen agafarà personal extra per a ajudar-me.

—Espero que sí —va dir la Vera.

Mrs. Rogers va donar mitja volta i se’n va anar. Els seus peus es movien per terra silenciosament. Va desaparèixer de l’habitació com una ombra.

La Vera se’n va anar cap a la finestra i es va asseure en un seient que hi havia al costat. Es trobava un xic inquieta. Ben mirat, tot era una mica estrany. L’absència dels Owen, Mrs. Rogers, pàl·lida com un mena d’esperit. I els hostes! Sí, els hostes també eren estranys. Un assortiment de gent ben estranya. La noia va pensar: «M’agradaria d’haver pogut conèixer els Owen…, m’agradaria saber com són».

Es va aixecar i es va posar a caminar desassossegadament per l’habitació. Una habitació perfecta i decorada, en la seva totalitat, en un estil modern. Sobre el terra de parquet lluent, hi havia catifes d’un color blanc trencat, les parets tenien colors suaus i hi havia un mirall molt gran tot voltat de llums. A la lleixa de la llar de foc no hi havia cap adornament tret d’un enorme bloc de marbre blanc amb forma d’ós; una peça d’escultura moderna que duia un rellotge incrustat. Penjat directament a sobre, hi havia, en un marc de cromat resplendent, un gran pergamí quadrat amb…, un poema.

Es va parar davant de la llar de foc i el va llegir. Era una cançó infantil que ella recordava dels seus dies de col·legiala:


Deu indiets se n’anaren a sopar;

un d’ells es va ennuegar i aleshores en quedaren nou.

Nou indiets es quedaren desperts fins molt tard;

un d’ells es va adormir i aleshores en quedaren vuit.

Vuit indiets viatjaven per Devon;

un d’ells va dir que s’hi aturaria i aleshores en quedaren set.

Set indiets tallaven fusta;

un d’ells es va tallar en dos bocins i aleshores en quedaren sis.

Sis indiets jugaven amb un rusc;

un abellot en va picar un i aleshores en quedaren cinc.

Cinc indiets estudiaven lleis;

un d’ells va ingressar al tribunal i aleshores en quedaren quatre.

Quatre indiets se n’anaven cap al mar;

una arengada vermella se’n va empassar un i aleshores en quedaren tres.

Tres indiets passejaven pel Zoo;

un ós en va abraçar un i aleshores en quedaren dos.

Dos indiets s’assegueren al sol;

un d’ells va acabar fregit i aleshores en quedà un.

Un indiet es quedà tot sol;

va agafar i es va penjar i aleshores no en quedà cap.



Vera va somriure. És clar! Això era Indian Island! Es va tornar a asseure al costat de la finestra que mirava cap al mar. Que n’era de gran el mar! Des d’aquí no es veia gens de terra enlloc…, una gran extensió d’aigua blava i ondulant sota el sol de la tarda, i cap altra cosa.

El mar…, avui pacífic i de vegades tan cruel… El mar que t’arrossegava cap a les seves profunditats. Ofegat… Trobat ofegat… Ofegat en la mar… Ofegat-ofegat-ofegat… No, no volia recordar…

No ho recordaria! Tot allò s’havia acabat.





7


El doctor Armstrong va arribar a Indian Island just en el moment en què el sol se submergia a dins del mar. Durant la travessia havia estat parlant amb el patró de l’embarcació; un home del país. Tenia ganes de saber alguna cosa sobre els propietaris d’Indian Island, però aquest Narracott semblava curiosament mal informat, o potser no tenia ganes de parlar. El doctor Armstrong, per tant, va decidir canviar de tema i es va posar a parlar del temps i de la pesca.

Estava cansat després del llarg viatge que havia fet en cotxe. Li feien mal els ulls. Quan es conduïa cap a l’oest, el sol donava de ple a la cara. Sí, estava molt cansat. El mar i tranquil·litat total…, vet aquí el que li feia falta. Li agradaria de debò, de prendre’s unes vacances ben llargues. Però no ho podia pas fer. Per descomptat que des d’un punt de vista financer sí que ho podia fer, però no podia pas abandonar el consultori. Avui en dia aviat t’oblidaven. No, ara que havia arribat allà on volia arribar, havia de continuar posant tota la carn a la graella. Aleshores va pensar: «Tot i així, aquesta nit em faré l’efecte que no haig de tornar al consultori…, que he acabat per sempre més amb Londres i amb Harley Street, i amb tota la resta».

Una illa tenia quelcom de màgic…, la mateixa paraula ja suggeria la fantasia. Hi perdies el contacte amb el món…, una illa era un món en si mateixa. Un món, ves a saber, del qual podries no tornar-ne mai més. Aleshores va pensar: «Estic deixant la meva vida de cada dia darrere meu». I somrient-se a si mateix, va començar a fer plans, uns plans fantàstics per a l’esdevenidor. Encara anava somrient mentre pujava les escales tallades a la roca.

A la terrassa hi havia un senyor gran assegut en una cadira i la seva fesomia va resultar vagament familiar al doctor Armstrong. On havia vist aquella cara de granota, aquell coll de tortuga, aquella figura encorbada…, sí, i aquells ulls clars, petits i astuts? I tant…!, si era el vell Wargrave. Un cop va haver de fer una declaració en presència seva. Sempre semblava que estava mig adormit, però quan es tractava de discutir algun aspecte de la llei, filava més prim que ningú. Tenia un gran poder damunt del jurat…, es deia que en qualsevol moment podia aconseguir fer-los decidir allò que ell ja havia decidit. Els havia arrencat una o dues sentències gens usuals. Un jutge dels que els feien penjar, deien alguns.

«Ves quin indret més estrany per trobar-me’l…, justament aquí, i mira que n’arriba a ser de gran el món».





8


El jutge Mr. Wargrave va pensar: «L’Armstrong? Recordo haver-lo vist a la tribuna dels testimonis. Molt correcte i caut. Tots els doctors són uns enzes acabats. Els de Harley Street, però, són els pitjors de tots». I es va recrear recordant amb malvolença una entrevista que havia tingut en aquell mateix carrer amb un personatge que era un llagoter acabat.

—Al saló hi ha les begudes —va grunyir en veu alta.

—He d’anar a saludar l’amfitrió i l’amfitriona —va dir el doctor Armstrong.

El jutge Mr. Wargrave va tornar a tancar els ulls, la qual cosa li donà decididament l’aspecte d’un rèptil, i va dir:

—No podrà pas fer-ho.

—Per què? —va exclamar sobresaltat el doctor Armstrong.

—No hi són, ni l’amfitrió ni l’amfitriona. Una situació ben curiosa. No l’entenc, aquesta casa. —El doctor Armstrong va fitar-lo llarga estona. Quan es creia que el vell ja s’havia endormiscat, en Wargrave, tot d’una, va dir—: Coneix Constance Culmington?

—Mm…, no, em sembla que no.

—No té importància —va dir el jutge—, és una senyora molt nebulosa…, amb una escriptura pràcticament il·legible. Ara mateix m’estava preguntant si no m’hauria equivocat de lloc.

El doctor Armstrong va fer que no amb el cap i va seguir cap a la casa.

El jutge Mr. Wargrave va reflexionar sobre l’assumpte de Miss Constance Culmington. No te’n podies pas refiar, com de totes les dones. El seu pensament va volar cap a les dues dones que hi havia a la casa, aquella soltera tan gran, de boca hermètica, i la noia jove. Aquella noia jove no li mereixia pas cap mena d’interès; devia ser una mossa d’aquelles que no donen cap importància a res. No, n’hi havia tres, de dones, si comptàvem aquesta Rogers. Un personatge estrany, semblava morta de por. Una parella respectable, però, que sabia fer la feina.

Com que en Rogers, en aquell moment, va venir cap a la terrassa, el jutge li va preguntar:

—Sap si s’espera que arribi Lady Constance Culmington?

—No, senyor, que jo sàpiga —va contestar en Rogers fitant el jutge.

El jutge va aixecar les celles. Però només va remugar. En Wargrave va pensar: «Indian Island, oi? Una influència no gens bona».





9


L’Anthony Marston era al bany. S’ho estava passant d’allò més bé, dins de l’aigua, rodejat de baf. Tenia els membres enrampats de tant conduir. Al cap se li entretenien ben poc els pensaments. L’Anthony era una persona amant de les sensacions…, i de l’acció. S’acostumava a dir: «He de fer això i això altre» i aleshores s’ho treia completament del cap.

L’aigua calenta amb molt de vapor…, els seus membres cansats…, d’aquí una mica s’afaitaria…, un còctel…, el sopar… I després?





10


Mr. Blore s’estava fent el nus de la corbata. No hi entenia pas gaire d’aquestes coses. Feia bon aspecte? Li semblava que sí. Ningú no havia estat allò que se’n diu cordial amb ell… Era ben curiosa la manera en què s’ullaven els uns als altres; era com si sabessin… Bé, aquest assumpte era cosa seva ara.

No volia pas potinejar la feina que havia de fer. Es va mirar la cançó infantil que hi havia emmarcada a sobre de la lleixa de la llar de foc. «Hi queda bé això, aquí!». Aleshores va pensar: «Recordo aquesta illa quan jo era una criatura. Mai no m’hauria pensat que hauria de fer aquest tipus de feina en una casa d’aquesta illa. Potser és bo que un no pugui preveure el futur…».





11


El general Macarthur estava pensatiu, capficat.

Maleït sigui, tot això era terriblement estrany! No s’assemblava pas gens a allò que li havien fet esperar… Li faria falta ben poca cosa per donar qualsevulla excusa i anar-se’n… Ho deixaria córrer tot… La motora, però, se n’havia tornat a terra ferma. S’hauria de quedar, doncs.

Aquest xicot, en Lombard, per exemple, era un tipus ben estrany.

No era pas com calia. Juraria que no.





12


Quan va sonar el gong, en Philip Lombard va sortir de la seva cambra i se’n va anar cap al final de les escales. Es movia com una pantera: amb suavitat, sense fer soroll. Ell ja tenia alguna cosa de pantera. Era un animal de presa…, agradable a la vista. Somrient-se a si mateix, es va dir: «Una setmana, oi?». Pensava passar-se-la bé aquella setmana.





13


En la seva habitació, vestida de seda negra i a punt per al sopar, Miss Emily Brent llegia la Bíblia. Els seus llavis anaven formant aquestes paraules, mentre les llegia al llibre: «Els pagans són enfonsats en el pou que ells mateixos han cavat; en la xarxa que han parat, s’hi ha enganxat llur propi peu. El Senyor és conegut pels judicis que executa: els malvats cauen en els paranys que han fet amb llurs pròpies mans. Els malvats seran llançats a l’infern».

Va prémer encara més els llavis i va tancar la Bíblia.

Aixecant-se, va posar-se al coll una agulla muntada amb una pedra i va baixar a sopar.





III





1


El sopar s’estava acabant. El menjar havia estat bo, el vi perfecte. En Rogers en sabia, de servir.

Tothom es trobava més animat. Havien començat a parlar-se els uns als altres amb més llibertat i amb més intimitat. El jutge Mr. Wargrave, endolcit per l’excel·lent vi de Porto, estava resultant divertit, dins de la seva línia càustica; el doctor Armstrong i en Tony Marston se l’estaven escoltant. Miss Brent conversava amb el general Macarthur; havien descobert que tenien alguns amics comuns. La Vera Claythorne estava fent una sèrie de preguntes intel·ligents a Mr. Davis sobre Sud-àfrica.

Mr. Davis tocava l’assumpte amb molta desimboltura. En Lombard seguia la conversa. Un o dos cops va aixecar ràpidament la vista i els seus ulls es concentraren en alguna cosa. De tant en tant feia tot de llambregades per la taula bo i estudiant cadascun dels altres.

—Són ben singulars aquestes coses, oi? —va dir tot d’una l’Anthony Marston.

En el centre de la rodona taula i a sobre d’un pedestal de vidre circular hi havia unes quantes figuretes de porcellana.

—Indis —va fer en Tony—, Indian Island. Suposo que és aquesta la idea.

La Vera es va tirar endavant.

—Vegem. Quants n’hi ha? Deu?

—Si, n’hi ha deu.

—Que divertit! —va exclamar la Vera—. Suposo que són els deu indiets de la cançó infantil. A la meva habitació hi ha aquesta cançó emmarcada i penjada a sobre de la lleixa de la llar de foc.

—En la meva habitació també —va dir en Lombard.

—I en la meva.

—I en la meva.

Tothom es va afegir al cor de veus. La Vera va dir:

—És una idea divertida, oi que sí?

El jutge Mr. Wargrave va grunyir:

—Del tot infantil.

I es va servir un altre Porto.

Miss Emily Brent es va mirar la Vera Claythorne. La Vera Claythorne es va mirar Miss Brent. Les dues dones es van posar dretes. En el saló, les finestres de doble porticó estaven obertes de bat a bat; a sota hi havia la terrassa des d’on arribava el so del mar que remugava contra les roques. Miss Emily Brent va dir:

—Quin so més agradable.

—Jo l’odio —va dir Vera secament.

Els ulls de Miss Brent la van mirar sorpresos. La Vera va enrogir i va dir més assossegada:

—No crec pas que aquest indret sigui gaire agradable en cas de tempesta.

Miss Emily Brent també ho veia així.

—Estic segura que a l’hivern deuen tancar la casa —va dir—. Per començar, segurament que no s’aconseguiria ni trobar servents que s’hi volguessin estar.

—Ja deu ser prou difícil, sempre, de trobar-ne —va mormolar la Vera.

—Mrs. Oliver ha estat prou de sort de poder trobar aquesta parella. La dona és una bona cuinera —va dir Miss Emily Brent.

La Vera va pensar: «Sembla mentida com entén sempre malament els noms la gent gran», i va respondre:

—Sí, jo també crec de debò que Mrs. Owen ha tingut molta sort.

Miss Emily Brent va treure un bocí de brodat de la seva bossa. Quan anava a enfilar l’agulla, es va aturar i va dir en un to sec:

—Owen? Ha dit Owen?

—Sí.

—En tota la meva vida no he conegut mai ningú que es digués Owen —va dir Miss Emily Brent en un to aspre.

La Vera se la va mirar fixament i va dir:

—Bé, però…

No va poder acabar la seva frase ja que en aquell moment es va obrir la porta i els homes es van anar acostant. Al darrere venia en Rogers amb la safata plena de cafès.

El jutge va venir cap allí on eren i es va asseure al costat de Miss Emily Brent. L’Armstrong es va aproximar a la Vera. En Tony Marston va seguir fins a la finestra que hi havia oberta. En Blore es va posar a estudiar amb ingènua sorpresa una estatueta de llautó, preguntant-se, potser, si les seves estrambòtiques angularitats havien estat fetes pensant realment en una figura femenina. El general Macarthur estava d’esquena a la lleixa de la llar de foc, estirant-se els pèls del seu bigotet blanc. El sopar havia estat terriblement bo! Se sentia molt més animat. En Lombard anava passant les pàgines del Punch que, juntament amb d’altres revistes, hi havia al damunt de la taula que es trobava arran de la paret.

En Rogers anava passant amb la safata dels cafès. El cafè era bo…, era realment concentrat i molt calent.

Tots els invitats havien sopat bé. Estaven satisfets d’ells mateixos i de la vida. Les busques del rellotge van assenyalar un quart i cinc de deu. Tot era silenci; un silenci satisfet i confortable. La Veu trencà aquell silenci. Sense cap mena d’advertència, inhumana, penetrant…

—Senyores i senyors! Silenci, si us plau!

Tothom tingué un ensurt. Van mirar al seu voltant…, es van mirar els uns als altres, i a les parets. Qui estava parlant?

La Veu va continuar; era una veu clara i forta:

—Se’ls fan aquestes acusacions:

»Edward George Armstrong: vostè, el dia 14 de març del 1925, va causar la mort de Louisa Mary Clees.

»Emily Caroline Brent: el 5 de novembre del 1931, vostè fou responsable de la mort de Beatrice Taylor.

»William Henry Blore: vostè causà la mort de James Stephen Landor el 10 d’octubre del 1928.

»Vera Elizabeth Claythorne: el dia 11 d’agost del 1935, vostè va matar Cyril Ogilvie Hamilton.

»Philip Lombard: en una determinada data del mes de febrer del 1932, vostè fou culpable de la mort de vint-i-tres homes, membres d’una tribu de l’Àfrica occidental.

»John Gordon Macarthur: el dia 4 de gener del 1917, vostè va enviar deliberadament Arthur Richmond, amant de la seva esposa, a la seva mort.

»Anthony James Marston: vostè, el proppassat 4 de novembre, fou culpable de la mort de John i Lucy Combes.

»Thomas Rogers i Ethel Rogers: vostès, el 6 de maig del 1929, van ocasionar la mort de Jennifer Brady.

»Lawrence John Wargrave: vostè, el dia 10 de juny del 1930, fou culpable de la mort d’Edward Seton.

»Senyors acusats, tenen alguna cosa a dir en la seva defensa?





2


La Veu havia callat. Hi va haver un moment d’un silenci petrificant i tot d’una se sentí un estrèpit de por. En Rogers havia deixat caure la safata amb els cafès! Al mateix temps, des d’algun indret de fora del saló va arribar un xiscle i el so d’un cop sord.

En Lombard va ser el primer que es va moure. Va saltar cap a la porta i la va obrir de cop. A fora, caiguda i feta una massa informe, hi havia Mrs. Rogers. En Lombard va cridar:

—Marston.

L’Anthony va córrer a ajudar-lo. Entre tots dos van aixecar la dona i van portar-la cap al saló. El doctor Armstrong va anar-hi ràpidament. Els va ajudar a col·locar-la sobre el sofà, s’inclinà a sobre d’ella i a continuació digué ràpidament:

—No és res. S’ha desmaiat i prou. Tornarà en si en un moment.

En Lombard va dir a en Rogers:

—Vagi a buscar una mica de brandy.

En Rogers, amb la cara pàl·lida i les mans tremoloses, va dir en veu baixa: «Sí, senyor», i va desaparèixer ràpidament del saló.

—Qui era el qui parlava? —va cridar la Vera—. On era? Sonava…, sonava…

El general Macarthur va dir tot embarbussant-se:

—Què hi passa, aquí? Quina broma pesada és aquesta?

Les mans li tremolaven. Tenia les espatlles enfonsades. De sobte semblava que tingués deu anys més.

En Blore s’estava eixugant la cara amb un mocador. Només el jutge Mr. Wargrave i Miss Brent semblaven haver romàs comparativament impassibles. Miss Emily Brent estava asseguda amb l’esquena ben dreta i el cap ben alt. A les seves dues galtes hi tenia unes taques rodones d’un color pujat. El jutge seia amb el seu posat habitual, amb el cap enfonsat coll avall. Amb una mà es gratava suaument l’orella. Només els ulls mostraven activitat, fent tot de llambregades pel saló; uns ulls desconcertats però en una alerta intel·ligent.

Fou novament en Lombard qui va actuar. Com que l’Armstrong estava ocupat amb la dona que s’havia desmaiat, en Lombard tenia altre cop les mans lliures per a prendre la iniciativa.

—La veu? —va dir—. Ha sonat com si estigués en aquesta habitació.

—Qui ha estat? —va cridar la Vera—. Qui ha estat? No ha estat pas ningú de nosaltres.

Tal com els ulls del jutge, els d’en Lombard també van passejar-se per l’habitació. Van descansar un moment en la finestra oberta i en Philip va fer que no amb el cap, ben decidit. De sobte, els seus ulls es van il·luminar. Va avançar ràpidament cap a la porta que hi havia prop de la llar de foc; aquella porta duia a l’habitació del costat.

Amb un gest ràpid, va agafar-ne el pom i la va obrir de cop. Va passar a l’altra habitació i immediatament va fer una exclamació de satisfacció.

—Ah, vet aquí —va dir.

Els altres s’apilonaren darrere seu. Només Miss Brent va romandre asseguda en la seva cadira, sola i amb l’esquena ben recta.

Dins de l’altra habitació hi havia una taula que havia estat situada junt a la paret que donava al saló. A sobre de la taula, hi havia un gramòfon; era un tipus de gramòfon antiquat amb una trompa molt gran. La boca de la trompa estava adossada a la paret i en Lombard, bo i enretirant-la cap a una banda, va assenyalar els llocs on s’havia barrinat tres foradets a la paret, sense que es veiessin. Ajustant altre cop el gramòfon, va col·locar l’agulla a sobre del disc i immediatament es va tornar a sentir:

—Se’ls fan aquestes acusacions…

La Vera va cridar:

—Apagui’l! Apagui’l! És horrible!

En Lombard va obeir.

—Vull creure que es tracta d’una broma de mal gust, vergonyosa i despietada —va dir el doctor Armstrong amb un sospir d’alleujament.

La veu clara i prima del jutge Mr. Wargrave va mormolar:

—Així que vostè pensa que és una broma, oi?

El doctor se’l va mirar fit a fit.

—Quina altra cosa podria ser?

El jutge s’acaricià suaument el llavi superior amb la seva mà.

—En aquests moments, no estic en condicions de donar la meva opinió —va dir.

L’Anthony Marston va interrompre’ls bo i dient:

—Escoltin, hi ha una cosa que han oblidat. Qui dimonis ha engegat aquest fòtil?

En Wargrave va mormolar:

—Sí, penso que això ho hem de mirar d’esbrinar.

Va començar a passar cap al saló i els altres van seguir al darrere.

En Rogers acabava d’arribar amb un got de brandy. Miss Brent estava inclinada sobre la forma gemegant de Mrs. Rogers. El seu marit es va esmunyir amb destresa per entre les dues dones.

—Senyores, permetin que li parli. Ethel… Ethel…, no passa res. Escolta, que em sents? Calma’t.

Mrs. Rogers panteixava violentament. Els seus ulls, uns ulls espantats, llambregaven una i altra vegada tot el seguit de cares que l’envoltaven. La veu d’en Rogers tenia un to de peremptorietat.

—Calma’t, Ethel.

—Ara ja es trobarà bé, Mrs. Rogers —li deia el doctor Armstrong tranquil·litzadorament—. Ha tingut un ensurt molt gros i prou.

—M’he desmaiat, senyor? —digué.

—Si.

—Ha estat la Veu, aquesta veu esgarrifosa, semblava que es tractés d’un judici.

La cara se li va tornar altre cop verda, i es va posar a parpellejar.

—On és aquest brandy? —va dir el doctor Armstrong, en un to sec.

En Rogers l’havia deixat a sobre d’una tauleta. Algú el va donar al doctor i ell es va inclinar sobre la dona que panteixava, bo i dient-li:

—Begui’s això, Mrs. Rogers.

Va beure-s’ho ennuegant-se una mica i esbufegant. L’alcohol li va anar bé. Els colors li van tornar a la cara.

—Ja em trobo bé; ha estat només…, que he tingut un ensurt —va dir.

—Oi tant que l’ha tingut. També l’he tingut jo —va dir ràpidament en Rogers—. Tant, que m’ha fet caure la safata. Tot un munt de mentides amb molt mala intenció, això és el que ha estat! M’agradaria saber…

Hi hagué una interrupció. Només era una tos…, una tosseta seca, però va servir per aturar de ple les seves exclamacions. Va ullar el jutge Mr. Wargrave, i aquest va tornar a estossegar. Després va dir:

—Qui ha posat el disc en el gramòfon? Ha estat vostè, Rogers?

—No sabia què era. Davant de Déu, juro que no sabia què era, senyor. Si ho hagués sabut, mai no ho hauria fet —va exclamar Rogers.

—Això probablement és cert —va dir el jutge en un to sec—. Però serà millor que s’expliqui, Rogers.

El majordom es va eixugar la cara amb un mocador i va dir amb tota sinceritat:

—Només feia que obeir ordres, senyor, i prou.

—Ordres de qui?

—De Mr. Owen.

—Vegem si ho entenc bé, això —va dir el jutge Mr. Wargrave—. Quines eren les ordres de Mr. Owen…, exactament?

—Havia de posar una placa en el gramòfon. La trobaria en un calaix i la meva muller havia d’engegar el gramòfon quan jo entrés al saló amb la safata de cafès.

—Una història ben extraordinària.

—És la veritat, senyor. Ho juro per Déu, que és veritat. No sabia pas què era…, ni per un moment. Hi havia un nom a sobre de la placa… Vaig creure que no era més que una peça musical —va exclamar en Rogers.

En Wargrave va mirar a en Lombard.

—Hi havia cap títol?

En Lombard va fer que sí amb el cap. Després va somriure, ensenyant les seves dents blanques i incisives, i va dir:

—Ben cert, senyor. Hi deia «El Cant del cigne».





3


El general Macarthur, de sobte, els va interrompre, exclamant:

—Tot això és absurd…, absurd! Fer unes acusacions com aquestes! Hem d’actuar. Aquest Owen, sigui qui sigui…

Miss Emily Brent el va interrompre bo i dient, en un to sec:

—Això mateix, qui és?

El jutge va interposar-s’hi parlant amb l’autoritat que li donava el fet d’haver-se passat tota una vida en els tribunals.

—Això és exactament el que hem d’esbrinar, amb molt de compte. Primer de tot suggeriria que vostè, Rogers, portés la seva muller al llit. Després, torni.

—Sí, senyor.

—Ja l’ajudo, Rogers —va dir el doctor Armstrong.

Recolzant-se en els dos homes, Mrs. Rogers va sortir de l’habitació amb passes vacil·lants. Quan se’n van haver anat, en Tony Marston va dir:

—A vostès no ho sé, però a mi no m’aniria malament una copa.

—A mi tampoc —va dir en Lombard.

—Vaig a veure si trobo alguna cosa per algun lloc —va dir en Tony.

Va sortir de l’habitació i al cap d’un instant va tornar.

—Ho he trobat tot a fora, en una safata, a punt per a entrar-ho.

En Tony Marston va deixar la seva càrrega amb molt de compte. Els minuts següents es van esmerçar en servir les begudes. El general Macarthur va demanar un whisky sol i el jutge va fer el mateix. Tothom s’adonava que necessitava un estimulant. Només Miss Emily Brent va demanar un vas d’aigua, que li fou servit.

El doctor Armstrong va tornar a entrar a l’habitació.

—Es troba força bé —va dir—. Li he administrat un sedant. Què són això, begudes? A mi també me n’anirà bé una.

Alguns dels altres van repetir i una mica més tard Rogers va tornar a entrar a l’habitació. El jutge Mr. Wargrave es va fer càrrec de la causa. El saló es va convertir en una sala de justícia improvisada. El jutge va dir:

—Vegem Rogers, anem al fons de la qüestió. Qui és aquest Mr. Owen?

En Rogers se’l va mirar i digué:

—L’amo de tot això, senyor.

—Això ja em consta. El que jo vull que em digui és què en sap vostè d’aquest home.

En Rogers va fer un gest negatiu amb el cap, bo i dient:

—No puc dir-ne res, senyor. Veurà, no l’he vist mai.

A la sala hi hagué una lleugera commoció. El general Macarthur va dir-li:

—No l’ha vist mai. Què vol dir?

—Encara no fa ni una setmana que som aquí, senyor, la meva muller i jo. Se’ns va llogar per carta, mitjançant una agència, la Regina Agency de Plymouth.

En Blore va assentir amb el cap.

—Una empresa sòlida —va avançar.

—Té aquesta carta? —va demanar en Wargrave.

—La carta llogant-nos? No, senyor. No me la vaig guardar pas.

—Segueixi. Els van llogar, tal com diu, per carta.

—Sí, senyor. Havíem d’arribar en un dia determinat. Hi vam arribar. Tot estava en ordre, aquí. Hi havia molt de menjar i tot estava molt bé. Només calia treure la pols i coses així.

—Què va passar després?

—No res, senyor. Se’ns va manar —també per carta— que preparéssim tot d’habitacions per a una recepció, i en el correu d’ahir a la tarda vaig rebre una altra carta de Mr. Owen. Em deia que ni ell ni Mrs. Owen no podrien arribar a temps i que ho féssim tot tan bé com poguéssim, i em donava les instruccions sobre el sopar i el cafè i sobre allò de posar la placa en el gramòfon.

—Suposo que aquesta sí que la deu tenir, oi? —va dir secament el jutge.

—Sí, senyor, la tinc aquí.

Se la va treure de la butxaca i el jutge la hi va prendre.

—Hum! —va fer—. L’encapçalament diu «Ritz Hotel» i és mecanografiada.

En Blore, amb un ràpid moviment, es desplaçà al costat seu.

—Em permet que hi doni un cop d’ull?

Amb una estrebada la hi va prendre de les mans i va donar-hi un cop d’ull, bo i mormolant:

—Una màquina marca Coronation. Força nova…, sense cap defecte. El paper de la marca Ensign…, del tipus que es fa servir més. D’això no en podrà treure res. Podria haver-hi empremtes digitals, però ho dubto.

En Wargrave se’l va mirar amb sobtada atenció. L’Anthony Marston estava dret al costat d’en Blore, mirant per sobre de la seva espatlla.

—Té uns noms de fonts ben capriciosos, oi? «Ulick Norman Owen». Quina tirallonga.

El vell jutge va dir amb un petit sobresalt:

—Li n’estic agraït, Mr. Marston. M’ha fet adonar d’un punt curiós i suggestiu. —Va mirar-se a tots els altres i projectant el coll cap enfora com una tortuga enutjada, va dir—: Crec que ha arribat el moment en què tots nosaltres compartim totes les informacions que tinguem. Crec que seria bo que tothom facilités tota la informació que tingués respecte de l’amo d’aquesta casa. —Va fer una pausa, i aleshores va continuar dient—: Tots nosaltres som els seus invitats. Crec que fora bo que cada un de nosaltres expliqués amb exactitud com és que ha estat invitat.

Hi hagué una petita pausa i aleshores Miss Emily Brent va parlar amb decisió.

—Hi ha una cosa molt peculiar en tot això —va dir—. Jo vaig rebre una lletra amb una signatura que no era pas gens fàcil de llegir. Donava entenent que es tractava d’una senyora que vaig conèixer en un determinat indret estiuenc, fa dos o tres anys. Em va semblar que hi deia o bé Ogden, o bé Oliver. Conec una Mrs. Oliver i també una Miss Ogden. Estic ben segura, però, que no he conegut mai cap persona anomenada Owen, ni hi he tingut cap mena d’amistat.

—Té aquesta lletra, Miss Brent? —va dir el jutge Mr. Wargrave.

—Si, l’aniré a cercar per tal d’ensenyar-la-li.

Va sortir del saló i un moment després va tornar amb una carta. El jutge la va llegir i va dir:

—Ja ho començo a entendre… Miss Claythorne?

La Vera explicà les circumstàncies en què havia aconseguit la seva feina de secretària. Després, el jutge va dir:

—Marston?

—Vaig rebre un cable —va dir l’Anthony— d’un company meu. En Bagder Berkely. Em va sorprendre perquè tenia idea que aquest bordegàs se n’havia anat a Noruega. Em va dir que em deixés caure per aquí.

En Wargrave va tornar a assentir digué:

—Doctor Armstrong?

—A mi em van demanar que vingués des d’un punt de vista professional.

—Ja ho entenc. No havia conegut aquesta família, anteriorment?

—No. A la carta hi mencionava un col·lega meu.

—Per tal de donar-hi versemblança… —va dir el jutge—. Sí, i amb aquell col·lega suposo que en aquells moments no s’hi devia pas poder posar en contacte, oi?

—Bé, doncs…, no.

En Lombard, que havia estat fitant en Blore, va dir tot d’una:

—Escolti, acabo de pensar que…

El jutge va aixecar la mà.

—Esperi un moment…

—Però, és que…

—Cada cosa al seu temps, Mr. Lombard. Ara estem mirant d’esbrinar els motius pels quals ens trobem reunits aquí aquesta nit. General Macarthur?

El general, bo i estirant-se el bigoti, va mormolar:

—Vaig rebre una carta —d’aquest Owen— en què em parlava d’uns quants companys meus que vindrien aquí, i em demanava que l’excusés pel fet de no enviar-me una invitació en regla. Ho sento, no em vaig guardar la carta.

—Mr. Lombard? —va dir en Wargrave.

El cervell d’en Lombard havia estat rumiant. Havia de donar-se a conèixer, sí o no? Va prendre una decisió i digué:

—Una cosa per l’estil. Una invitació, la menció d’amics comuns…, d’acord, hi vaig picar. Vaig estripar la carta.

El jutge Mr. Wargrave va dirigir la seva atenció a Mr. Blore. Amb l’índex es va donar uns copets al llavi superior, i la seva veu esdevingué perillosament cortès.

—Fa poc que hem viscut una experiència més aviat inquietant. Una veu aparentment mancada de cos ens ha parlat a tots nosaltres citant-nos pel nostre nom i fent unes determinades i ben precises acusacions en contra nostre. Dintre de poc ens les haurem amb aquestes acusacions. En aquests moments, però, m’interessa un aspecte secundari. Entre els noms que han estat donats, hi ha hagut el d’un tal William Henry Blore. Per tot el que sabem, entre nosaltres no hi ha ningú que es digui Blore. El nom de Davis, però, no ha estat esmentat. Què ens en pot dir d’això, Mr. Davis.

—Sembla que he de descobrir el meu joc. Suposo que serà millor que admeti que el meu nom no és Davis —va dir en Blore sorrudament.

—Vostè és en William Henry Blore?

—Això mateix.

—I jo afegiré una altra cosa —va dir en Lombard—. No solament va amb un nom fals, Mr. Blore, sinó que a més aquesta nit m’he adonat que vostè és un mentider de primera. Pretén haver nascut a Natal, a Sud-àfrica i jo estic disposat a jurar que vostè no ha trepitjat Sud-àfrica en tota la seva vida.

Tots els ulls es dirigiren cap a Mr. Blore. Uns ulls irats i plens de sospites. L’Anthony Marston va avançar un pas cap a ell, amb els punys tancats.

—Vegem bandarra —va dir—, què ens en diu de tot això?

En Blore va tirar el cap enrere i va prémer les seves barres quadrades.

—Pel que fa referència a mi, s’equivoquen, senyors —va dir—. Porto les meves credencials i les poden ben veure. Sóc un ex-membre del Departament d’Investigació Criminal. Estic al front d’una agència de detectius a Plymouth i vaig rebre l’encàrrec de fer aquesta feina.

—Per part de qui? —va preguntar Mr. Wargrave.

—D’aquest Owen. Va adjuntar un gir postal molt bonic i em va donar instruccions sobre què volia que fes. Havia d’afegir-me a aquest grup, simulant ser un invitat més. Em va donar els noms de vostès. Els havia de vigilar a tots.

—Li van donar cap raó?

En Blore va dir amargament:

—Les joies de Mrs. Owen. Renoi amb Mrs. Owen! No crec pas que existeixi aquesta persona.

El jutge es va donar altra vegada uns copets al llavi amb l’índex; aquest cop, apreciativament.

—Crec que les seves conclusions són encertades —va dir—. Ulick Norman Owen! En la carta de Miss Brent, per bé que la signatura del cognom sigui un gargot i prou, els noms de pila són raonablement clars —Una Nancy—; en els dos casos, com veuran, les inicials són les mateixes. Ulick Norman Owen - Una Nancy Owen; en tots dos casos es converteixen en U. N. Owen. O fent-hi jugar una mica la fantasia, en UNKNOWN![1]

—Però això és fantàsticament…, demencial! —va dir cridant la Vera.

El jutge va assentir amb suavitat i digué:

—Oi tant, jo no tinc pas cap dubte que hem estat invitats aquí per un dement —probablement un boig perillós i homicida.





IV





1


Hi hagué uns moments de silenci; un silenci causat pel descoratjament i pel desconcert. Després, la veu prima i clara del jutge va reprendre, un cop més, el fil de la qüestió.

—Ara procedirem cap a l’etapa següent de la nostra investigació. De primer, però, afegiré a la llista les meves pròpies credencials.

Va agafar una carta de la seva butxaca i la va llançar sobre la taula.

—Això pretén ser d’una vella amiga meva: Lady Constance Culmington. Fa anys que no la veig. Se’n va anar cap a l’Orient. És exactament el tipus de carta vaga i incoherent que ella m’escriuria; em demana amb insistència que em trobi amb ella aquí i es refereix a l’amfitrió i a l’amfitriona en els termes més vagues que existeixen. Tal com observaran, es tracta de la mateixa tècnica. Només ho dic perquè concorda amb l’altra evidència que tenim; de tota aquesta evidència en sorgeix un punt interessant. Sigui qui sigui que ens hagi seduït perquè vinguéssim aquí, aquesta persona sap moltes coses nostres o s’ha pres la molèstia de mirar de saber-les. Aquest individu, sigui qui sigui, té coneixement de la meva amistat amb Lady Constance…, i està familiaritzat amb el seu estil epistolar. Sap unes quantes coses sobre els col·legues del doctor Armstrong i sobre on paren actualment. Sap el sobrenom de l’amic de Mr. Marston i la classe de telegrames que envia. Té un coneixement exacte d’on era de vacances Miss Brent fa un parell d’anys i del tipus de gent que hi va trobar. Ho sap tot sobre els antics companys del general Macarthur. —Va fer un pausa, i a continuació va afegir—: Com veuran, sap moltes coses. I a partir de tot allò que sap sobre nosaltres, ha fet unes determinades i ben precises acusacions.

Immediatament es desfermà una autèntica babel.

—Un feix de mentides maleïdes! Difamacions són! —va cridar el general Macarthur.

—Això és una iniquitat! —va cridar Vera bo i panteixant—. És horrorós!

—Una mentida, una horrorosa mentida…, no ho hem fet això; cap de nosaltres… —va dir en Rogers amb la veu ronca.

—No sé pas què pretén aquest boig del dimoni! —va grunyir l’Anthony Marston.

La mà alçada del jutge Mr. Wargrave va calmar el tumult. Escollint amb molt de compte les seves paraules, va dir:

—Vull dir-los una cosa. El nostre amic desconegut, m’acusa de la mort d’un tal Edward Seton. Recordo en Seton perfectament bé. Va comparèixer davant meu en un judici que es va celebrar en el mes de juny de l’any 1930. Se l’acusava de la mort d’una dona d’edat avançada. Tingué una defensa molt bona i quan va prestar declaració, va causar molt bona impressió al jurat. No obstant això, d’acord amb l’evidència recollida era, amb tota certesa, culpable. Vaig fer una recapitulació de tota aquesta evidència i el jurat va acordar que el veredicte fos de culpabilitat. En pronunciar la seva sentència de mort jo vaig coincidir amb el veredicte. Es va presentar una apel·lació en què es pretenia que s’havien obtingut una sèrie d’informacions errònies. L’apel·lació fou desestimada i l’home va ser convenientment executat. Vull que sàpiguen tots vostès que la meva consciència està del tot tranquil·la pel que fa a aquest assumpte. Vaig complir amb el meu deure i res més. Vaig pronunciar una sentència de mort per a un assassí que havia estat condemnat amb tota justícia.

Ara se’n recordava, l’Armstrong. El cas Seton! El veredicte es va rebre amb una gran sorpresa. Durant els dies en què se celebrava el judici, va coincidir amb en Matthews, del Consell Reial, en un restaurant on estava sopant. En Matthews estava molt segur de la seva innocència.

—No tinc cap mena de dubte sobre el veredicte. L’absolució és pràcticament segura.

Després va sentir els comentaris que es van fer: el jutge s’havia posat d’una manera frontal en contra seu. Havia fet canviar totalment d’opinió el jurat i aquest el va considerar culpable. Havia estat, però, una cosa legal. El vell Wargrave coneixia la llei. Semblava com si hagués tingut mania personal a l’acusat. Tots aquests records van passar ràpidament per la ment del doctor. Abans de tenir temps de considerar si la seva pregunta era prou assenyada, va demanar impulsivament:

—El coneixia, vostè, Mr. Wargrave, a en Seton? Vull dir abans del judici.

Aquells ulls de rèptil mig clucs que tenia el jutge se’l miraren fit a fit. En una veu clara i freda, va dir:

—Jo no el coneixia en absolut a en Seton, abans del judici.

L’Armstrong va pensar: «Aquest tipus menteix; jo sé que menteix».





2


La Vera Claythorne va parlar amb veu tremolosa.

—M’agradaria parlar d’aquella criatura…, d’en Cyril Hamilton —va dir—. Jo era la seva institutriu. Li tenien prohibit que se n’anés lluny nedant. Un dia, quan jo estava distreta, es va escapar. Jo em vaig posar a nedar darrere seu…, no vaig arribar-hi a temps…, va ser terrible…, però no va ser pas culpa meva. En la investigació que va portar a terme el jutge de primera instància, aquest em va exonerar de tota culpabilitat. I la seva mare…, es va portar tan bé amb mi! Si ni tan sols ella no me’n considerà culpable, per què…, s’havia de dir això tan espantós? No és just…, no ho és…

Li va sobrevenir una crisi nerviosa i es va posar a plorar amargament.

El general Macarthur li va donar uns copets a l’esquena, bo i dient-li:

—Au, vinga, no plori. Oi tant que no és cert. Aquest individu és un boig. Un boig! I s’ha ficat una idea fixa al cap! A més, entén naps per cols. —Es va posar ben recte i va redreçar les seves espatlles—. El millor és no fer-ne cap cas d’aquestes coses —va cridar irat—. No obstant això, crec que el meu deure és de dir que no hi ha res de veritat, res, en allò que s’ha dit sobre…, d’això…, sobre el jove Arthur Richmond. En Richmond era un dels meus oficials. El vaig enviar a una missió de reconeixement i fou mort. Això és una cosa corrent en temps de guerra. Vull dir que em sap molt de greu…, aquesta infàmia sobre la meva esposa. Era la millor dona del món. Absolutament…, era com la dona del Cèsar!

El general Macarthur es va asseure. Amb una mà tremolosa es va estirar el bigoti. L’esforç que havia fet en parlar de tot això li havia resultat molt feixuc.

En Lombard va prendre la paraula. Tenia el posat divertit.

—Pel que fa a aquells natius… —va dir.

—Què va passar? —va preguntar en Marston.

En Philip Lombard va fer una rialleta.

—El relat és del tot cert! Els vaig abandonar! Era qüestió de salvar la pell. Ens vam perdre en un indret despoblat. Jo i un parell més vam agafar tot el menjar que hi havia i vam desaparèixer.

El general Macarthur va dir severament:

—Va abandonar els seus homes…, i va deixar que es morissin de fam?

—Suposo que no va ser ben bé l’acte que havia de fer un pukka sahib[2] —va dir en Lombard—, però salvar la pell és el deure primordial d’un home. I als natius no els fa res morir, ho dic de debò. No s’ho prenen igual que ens ho prenem els europeus.

Vera va aixecar el rostre que havia enfonsat entre les seves mans, i mirant-se’l fit a fit, va dir:

—Va deixar que es…, morissin?

En Lombard va contestar:

—Vaig deixar que es morissin.

Els seus ulls juganers es van mirar els ulls horroritzats de la jove.

—Estic pensant que… John i Lucy Combes deuen ser aquelles dues criatures que vaig atropellar prop de Cambridge. Una mala sort terrible —va dir l’Anthony Marston lentament, i en un to perplex.

—Per a ells o per a vostè? —va dir àcidament el jutge Mr. Wargrave.

—Bé, estava pensant que…, per a mi, però per descomptat que té raó, senyor, va ser una mala sort terrible per a ells. És clar que es va tractar purament d’un accident. Van sortir corrents d’una d’aquelles casetes. Em van retirar la llicència durant un any. Una molèstia terrible.

El doctor Armstrong va dir tot acalorat:

—Això de córrer tant és molt dolent…, molt dolent! Els joves com ara vostè són un perill per a la comunitat.

L’Anthony es va arronsar d’espatlles i va dir:

—De velocitat n’hi haurà sempre. Això sí, les carreteres angleses són impossibles. No s’hi pot circular a una marxa decent.

Va mirar al seu entorn buscant el seu got, el va agafar de la taula, se’n va anar cap a la tauleta auxiliar i es va posar un altre whisky amb soda. Sense mirar enrere, va dir:

—Bé, sigui com sigui, no va ser falta meva. Va ser purament un accident.





3


En Rogers, el criat, s’havia estat humitejant els llavis i retorçant-se les mans. En una veu baixa i deferent, digué:

—Em permet dir una paraula, senyor?

En Lombard va fer:

—Endavant, Rogers.

En Rogers es va aclarir la veu i es va passar la llengua, un cop més, pels seus llavis ressecs.

—Hem estat esmentats, senyor, jo i Mrs. Rogers. I una tal Miss Brady. No hi ha res de cert, en absolut, sobre tot això, senyor. La meva muller i jo vam estar amb Miss Brady fins que va morir. Sempre va tenir molt poca salut, senyor, des del dia en què vam arribar a casa seva. Aquella nit hi hagué una tempesta, senyor; la nit en què es va posar tan malament. El telèfon estava espatllat. No vam poder fer venir el doctor. Jo el vaig anar a buscar a peu, senyor, però va arribar massa tard. Vam fer tot el que vam poder per ella, senyor. Ens hi vam lliurar completament. Tothom els dirà el mateix. Mai ningú no ha pronunciat cap paraula en contra nostre. Cap ni una.

En Lombard es va mirar pensativament la cara d’aquell home, amb els seus tics nerviosos, els seus llavis ressecs i l’espant que es llegia en els seus ulls. Va recordar l’estrèpit que va fer la safata quan li va caure a terra amb els cafès. Va pensar: «De debò?», però no ho va dir en veu alta.

En Blore va parlar, i va parlar d’aquella manera cordial però intimidatòria i oficial que tenia.

—Però quan va morir, els va tocar alguna coseta, oi? —va dir.

En Rogers va adreçar-se i va dir tot encarcarat:

—Miss Brady ens va deixar alguna cosa com a herència, en reconeixement dels nostres fidels serveis. M’agradaria saber per què no ho havia de fer?

En Lombard va dir:

—I de vostè, Mr. Blore, que ens en diu?

—De mi?

—El seu nom també hi era, a la llista.

En Blore es va posar vermell.

—En Landor, vol dir? Allò va ser pel robatori del banc; del London and Commercial.

El jutge Mr. Wargrave es va bellugar en el seu seient i va dir:

—Ho recordo. No me’n vaig pas ocupar, però recordo el cas. En Landor va ser declarat culpable d’acord amb l’evidència que vostè va proporcionar. Va ser vostè l’oficial de la policia que es va encarregar del cas?

—Vaig ser jo —va contestar en Blore.

—En Landor va ser condemnat a cadena perpètua i va morir a Dartmoor un any després. Estava delicat de salut.

—Era un malfactor. Va ser ell qui va deixar sense sentits el vigilant nocturn. L’evidència va ser ben clara en contra seu.

En Wargrave va dir lentament:

—Crec que el van felicitar per l’habilitat amb què va portar l’afer.

En Blore va dir sorrut:

—Em van ascendir. —I en una veu pastosa, va afegir—: Només vaig fer que complir el meu deure.

En Lombard va esclafir una riallada; una rialla feta així de sobte, molt sonora.

—Quina colla de gent més amant dels seus deures i més respectuosa amb les lleis que sembla que som. Excloent-m’hi a mi. I què me’n diu de vostè, doctor…, i del seu petit error professional? Una operació il·legal va ser, oi?

Miss Emily Brent l’ullà amb profunda aversió i se’n va separar una mica.

El doctor Armstrong, molt segur de si mateix, va bellugar el seu cap faceciosament.

—No entenc res de res —va dir—. Quan s’ha pronunciat aquell nom, a mi no m’ha dit absolutament res. Quin nom ha dit… Clees? Close? No puc pas recordar haver tingut mai cap pacient que es digués així, o que jo hagi tingut res a veure amb cap tipus de defunció. Per a mi tot això resulta un veritable misteri. És clar que veig que es parla d’alguna cosa de fa molts anys. Potser es podria tractar d’alguna de les operacions que vaig fer a l’hospital. Aquestes persones, moltes vegades venen massa tard. Aleshores, quan el pacient es mor, sempre es creuen que és culpa del cirurgià.

Va sospirar tot movent el cap negativament. Després, va pensar: «Estava begut —això és el que va passar—, estava begut… I vaig operar! Tenia el nervis desfets —les mans tremoloses. La vaig matar, ben cert que sí. Pobra dona —una dona gran— una cosa senzilla si jo hagués estat sobri. Vaig tenir sort que a la nostra professió hi hagi lleialtat. La monja ho va saber, és clar, però s’ho va callar. Déu meu, quin xoc vaig tenir! Allò em va fer reaccionar. Però qui ho pot haver sabut…, després de tants anys?».





4


Al saló es féu el silenci. Tothom mirava, dissimuladament o obertament a Miss Emily Brent. Van passar un o dos minuts, però, abans que ella s’adonés d’aquesta expectació. Les celles s’alçaren en el seu front estret, i va dir:

—Que estan esperant que digui alguna cosa? Doncs no tinc res a dir.

—Res, Miss Brent? —va dir el jutge.

—Res.

I va prémer els llavis amb força.

El jutge es va colpejar la cara amb suavitat i va dir-li amb dolcesa:

—Es reserva la seva defensa?

—No hi ha cap defensa a fer —va dir Miss Brent fredament—. Sempre he actuat segons els dictats de la meva consciència. No tinc cap retret a fer-me.

Es respirava un sentiment d’insatisfacció. Miss Brent, però, no era cap persona que es deixés influir per l’opinió pública. Continuà asseguda, inflexible.

El jutge es va aclarir la veu una o dues vegades i digué:

—La nostra investigació s’atura aquí. Ara, Rogers, digui’m qui hi ha en aquesta illa a més de nosaltres i de la seva esposa?

—Ningú, senyor. Absolutament ningú.

—N’està segur?

—Ben segur, senyor.

En Wargrave va dir:

—Encara no sé veure ben clar els propòsits del nostre desconegut amfitrió en fer que ens reuníssim aquí. Però sóc de l’opinió que aquest individu, sigui qui sigui, no és prou equilibrat, en el sentit exacte en què s’entén aquesta paraula. Pot ser perillós. En opinió meva, faríem bé d’anar-nos-en d’aquest lloc, tan aviat com poguéssim. Jo suggereixo que ens n’anem aquesta nit.

—Perdoni, senyor, però no hi ha cap embarcació en aquesta illa —va dir en Rogers.

—Que no hi ha cap embarcació?

—No, senyor.

—I com es comuniquen amb la terra ferma?

—Per mitjà d’en Fred Narracott; ve cada matí, senyor. Porta el pa i la llet, i el correu, i se n’emporta les comandes que li fem.

—Aleshores la meva opinió és que fóra bo que tots ens n’anéssim demà al matí tan prompte arribi l’embarcació d’en Narracott.

Hi va haver un cor d’assentiments i una sola veu que en dissentí. Va ser la de l’Anthony Marston, que estigué en desacord amb la majoria.

—Això és una mica anti-esportiu, no és veritat? —va dir—. Hauríem de descobrir aquest misteri abans d’anar-nos-en. Tot això és com una novel·la de detectius. És apassionant de debò.

—A la meva edat, jo ja no tinc ganes d’aquestes «emocions», com vostè les anomena —va dir el jutge.

Fent una rialleta, l’Anthony va dir:

—La vida legal engavanya! Jo estic a favor del delicte! A la seva salut!

Va agafar el seu whisky i se’l va veure d’un sol glop. Potser massa de pressa i tot. Es va ennuegar —es va ennuegar molt fort. La cara se li va contorsionar i se li va tornar tota morada. Gairebé no podia ni respirar…, després es va escórrer de la cadira cap a terra i el vas li va caure de la mà.





V





1


Va ser tan sobtat i tan inesperat, que tothom es va quedar sense alè. Tothom es va quedar fitant estúpidament aquella figura rebregada que hi havia a terra. Aleshores el doctor Armstrong es va posar dret d’un bot i se n’hi va anar. Quan va aixecar el cap, tenia els ulls desconcertats. En una veu molt baixa, i en un to esbalaït, va xiuxiuejar:

—Déu meu! És mort.

Ningú no va copsar el que deia. Almenys de seguida. Mort? Mort? Aquell jove déu noruec, en el bo i millor de la seva salut i de la seva força? Colpejat així, en un instant? Els joves plens de salut no morien d’aquesta manera, ennuegant-se en beure’s un whisky amb soda… No, això no s’ho podien pas creure.

El doctor Armstrong tenia clavada la vista en la cara del mort. Va ensumar els seus llavis blaus i contorsionats. Després va agafar el got amb el qual l’Anthony Marston havia estat bevent.

—És mort? Vol dir que aquest jove només ennuegant-se…, s’ha mort? —va dir el general Macarthur.

—Digui-li ennuegar-se a això, si vol —respongué el metge—. De fet s’ha mort ben bé per asfíxia.

El doctor, ara, ensumava el got. Va sucar el seu dit en les escorrialles que hi havien quedat, i anant amb molt de compte, tot just es va llepar aquell dit amb la punta de la llengua. La seva expressió, de sobte, experimentà un canvi.

—No sabia pas que un home es podia morir d’aquesta manera…, ennuegant-se! —va dir el general Macarthur.

—Enmig de la vida, amb nosaltres hi ha la mort —va dir en una veu molt clara Miss Emily Brent.

El doctor Armstrong es va posar dret i va dir bruscament:

—No, un home no es mor només perquè s’ennuegui. La mort d’en Marston no ha estat pas allò que en podríem dir una mort natural.

Vera va gairebé xiuxiuejar:

—Hi havia…, alguna cosa…, en el whisky?

L’Armstrong va fer que sí amb el cap.

—Sí, però no puc dir exactament què. Tot sembla assenyalar que hi havia alguna mena de cianur. No se sent cap olor específica d’àcid prússic; probablement ha estat cianur de potassi. Actua força instantàniament.

—Era en el seu vas? —preguntà secament el jutge.

—Sí.

El doctor se’n va anar amb grans camades fins a la tauleta on hi havia les begudes. Va destapar l’ampolla de whisky, va olorar-la i en va tastar. Després va tastar l’aigua de soda i va moure el cap negativament.

—Totes dues coses estan en perfecte estat.

—Vol dir —va dir en Lombard— que es deu haver posat allò en el got ell mateix?

L’Armstrong va assentir amb una expressió curiosament insatisfeta, i va dir:

—Així ho sembla.

—Un suïcidi? —va dir en Blore—. Ho trobo molt estrany.

La Vera va dir lentament:

—Mai no hauria dit que ell pogués posar fi a la seva vida. Estava tan ple de vida. S’ho estava…, com ho diria…, passant tan bé! Aquesta tarda, quan baixava amb el cotxe per aquella pista que va des d’aquell turó fins al poble, semblava…, semblava…, oh, no sé pas com dir-ho!

Tothom sabia, però, allò que volia dir. L’Anthony Marston, en la plenitud de la seva joventut i de la seva virilitat, semblava un ésser immortal. I ara, jeia a terra trencat i rebregat.

—Hi ha cap altra possibilitat que el suïcidi? —va dir el doctor Armstrong.

Tothom va fer que no, lentament, amb el cap. No hi podia haver cap altra explicació. A les ampolles no s’hi havia pas posat res. Tothom havia vist com l’Anthony Marston se n’anava cap a la taula i se servia. D’això se’n desprenia que qualsevol quantitat de cianur que hi hagués en el seu got, l’hi havia d’haver posat ell mateix. I malgrat tot, per què s’havia de suïcidar l’Anthony Marston?

—Sap una cosa doctor, a mi això no em convenç —va dir en Blore pensatiu—. Jo no crec pas que Mr. Marston fos d’aquests tipus d’homes que se suïciden.

—Estic d’acord amb vostè —va contestar l’Armstrong.





2


Ho van deixar córrer. Què més hi podien afegir? Entre l’Armstrong i en Lombard van portar el cos inert de l’Anthony Marston cap al seu dormitori i el van tapar amb un llençol.

Quan van tornar a baixar, els altres estaven tots drets en un sol grup, una mica tremolosos, tot i que la nit no era pas freda. Miss Emily Brent, va dir:

—Més valdrà que ens n’anem a dormir. Ja és tard.

Eren més de les dotze. El suggeriment era força assenyat —tanmateix, tothom dubtava. Semblava com si s’enganxessin els uns als altres per tal de donar-se confiança.

—Sí, hem de dormir una mica —va dir el jutge.

—Encara he de desparar la taula de sopar —va dir en Rogers.

—Faci-ho demà al matí —va dir en Lombard amb una certa brusquedat.

—Com se troba la seva muller? —li va dir l’Armstrong.

—Vaig a veure-ho.

Al cap d’un o dos minuts va tornar.

—Està dormint con un angelet.

—Molt bé —va dir el doctor—. No la molesti.

—No senyor. Endreçaré una mica les coses del menjador i m’asseguraré que tot està ben tancat; després, me n’aniré a dormir.

En Rogers va travessar el saló i se’n va anar cap al menjador.

Els altres se’n van anar escales amunt, formant una lenta processó no gens ben disposada a anar-se’n cap a dalt.

Si allò hagués estat una casa vella, amb fustes que cruixissin, plena d’ombres fosques i de parets emplafonades, es podia haver creat un ambient de por, però aquella casa era l’essència de la modernitat. No hi havia racons foscos, no es podia fer córrer cap plafó, estava inundada de llum elèctrica, tot era nou, brillant i lluent. No hi havia res d’amagat en aquesta casa, res d’ocult. No posseïa cap mena d’atmosfera inquietant. Semblava, però, que era justament això el que més esglaiava…

Es van dir bona nit al replà superior. Cada un d’ells se’n va anar cap a la cambra i cada un d’ells, gairebé sense ser-ne conscient, va tancar la porta amb clau…





3


En la seva acollidora habitació de tons suaus, el jutge Mr. Wargrave es va treure la roba i es va preparar per anar-se’n al llit. Pensava en l’Edward Seton. Se’n recordava molt bé. El seu cabell ros, els seus ulls blaus, aquell costum que tenia de mirar-te directament a la cara, que li donava un aspecte de franquesa molt agradable. Això és el que havia impressionat el jurat tan favorablement.

En Llewellyn, el fiscal de la Corona, havia potinejat una mica el judici, havia estat massa vehement, havia mirat de demostrar massa coses. En canvi, en Matthews, l’advocat defensor, ho havia fet molt bé. Les seves consideracions havien estat clares. Els seus interrogatoris i contra-interrogatoris havien estat implacables. L’habilitat que havia tingut en saber manejar el seu client, en la tribuna dels testimonis, havia estat magistral.

I en Seton havia superat molt bé la dura prova dels interrogatoris i dels contra-interrogatoris. No s’havia esvalotat, ni s’havia mostrat massa vehement. El jurat va quedar-ne impressionat. A en Matthews potser li va semblar que tot estava llest i que només faltaven les aclamacions.

El jutge va donar corda al seu rellotge, amb molt de compte, i el va deixar a la tauleta de nit. Recordava amb tota exactitud la impressió que li havia causat el fet d’estar assegut allí, en aquell judici, escoltant, prenent notes, traient-li el suc a tot, catalogant tots els trossets d’evidència que perjudicaven el presoner. Aquell cas li havia agradat! L’al·locució d’en Matthews va ser de primera. La d’en Llewellyn, que va venir després, no va aconseguir esborrar la bona impressió que havia causat la de l’advocat defensor. I aleshores vingué la seva recapitulació…

El jutge Mr. Wargrave es va treure les dents postisses amb molta cura, i les va ficar dins d’un vas d’aigua. Els seus llavis encongits s’enfonsaven boca endins. Ara tenia una boca cruel i predadora. Fent baixar les seves parpelles, el jutge va somriure. A en Seton li havia aixafat ben bé la guitarra!

Rondinant lleugerament a causa del seu reuma, es va ficar al llit i va apagar la llum.





4


A baix, al menjador, en Rogers estava esmaperdut. Es mirava les figuretes de porcellana que hi havia al centre de la taula, tot mormolant:

—Que és estrany! Hauria jurat que n’hi havia deu.





5


El general Macarthur es girava i es regirava en el llit. No podia agafar el son. En la foscor no parava de veure el rostre d’Arthur Richmond. Li havia agradat l’Arthur; n’havia estat molt de l’Arthur. També li havia agradat que a la Leslie se li fes simpàtic.

Era tan capriciosa la Leslie. Quina quantitat de joves més ferms que menyspreava la Leslie, pronunciant simplement la paraula «avorrit». Deia: «Que n’és d’avorrit!». I ja estava. Però l’Arthur Richmond no l’havia pas trobat avorrit. S’havien entès bé des del començament. Parlaven tots dos de teatre, de música i de pel·lícules. Ella li aixecava la camisa, se’n reia, el feia enfadar. I ell, en Macarthur, estava encantat pensant que la Leslie s’interessava pel xicot d’una manera tan maternal.

Sí, maternal! Va ser un enze acabat en no adonar-se que en Richard tenia vint-i-vuit anys i la Leslie vint-i-cinc. En Macarthur se l’estimava, la Leslie. Encara la podia veure ara, amb la seva cara en forma de cor, els seus ulls bellugadissos de color gris fosc i aquella massa arrissada de cabell castany. S’estimava la Leslie i hi confiava absolutament.

Allí, a França, enmig d’aquell infern, s’asseia i pensava en ella tot mirant-se la fotografia que portava a la butxaca de pit de la seva capa. I de sobte…, es va assabentar de tot!

Va passar exactament com passa en les novel·les. Una carta que s’envia dins d’un altre sobre. Els havia estat escrivint a tots dos i va posar la carta que havia escrit a en Richard en el sobre adreçat al seu marit. Ara, al cap de tants anys, encara podia experimentar el xoc que va tenir…, el mal… Déu meu, si li’n va arribar a fer de mal!

I allò feia temps que durava. La carta ho deia ben clar. Els finals de setmana! El darrer permís d’en Richmond… Leslie, la Leslie i l’Arthur!

Maleït sigui aquell tipus! Maleïda la seva cara riallera, aquella manera tan cordial que tenia de dir: «Sí, senyor». Mentider i hipòcrita! El lladre de la dona d’un altre!

La seva ràbia freda i assassina es va anar congriant de mica en mica. Va aconseguir anar continuant com si res…, sense deixar entreveure res. Va mirar que el seu capteniment amb en Richard fos exactament el mateix. Ho va aconseguir? A ell li va semblar que sí. En Richmond no va sospitar res. Els canvis de temperament s’explicaven fàcilment en un lloc com aquell, en què els nervis dels homes petaven contínuament a causa de la tensió. Només el jove Armitage se’l va mirar encuriosit una o dues vegades. Era un xicot molt jove, però havia sabut percebre alguna cosa. Potser l’Armitage va sospitar alguna cosa…, quan va arribar aquell moment.

Va enviar en Richmond a la mort, deliberadament. Només un miracle l’hagués pogut tornar sa i estalvi. Aquell miracle, però, no es produí. Sí, havia enviat Richmond a la mort i no li’n sabia pas greu. Havia estat ben fàcil. D’equivocacions se’n feia tothora i s’enviava molts oficials a la mort innecessàriament. Tot era pànic i confusió. Més endavant, els seus homes podria ser que diguessin: «Al vell Macarthur se li va escapar el timó de les mans, va fer alguns disbarats colossals, va sacrificar alguns dels seus millors homes».

No podrien pas dir res més.

El jove Armitage, però, era diferent. S’havia mirat el seu oficial superior d’una manera molt estranya. Potser havia copsat que a en Richmond se l’estava enviant, deliberadament, a la mort. (I després d’acabada la guerra…, que potser havia parlat, l’Armitage?).

La Leslie no va sospitar res. La Leslie devia plorar la mort del seu amant (almenys així ho suposava), però els seus plors ja s’havien acabat quan ell va tornar a Anglaterra. Mai no li va dir que ho havia sabut tot. Van continuar vivint junts com si res…, només que, en una certa manera, ella ja no li va tornar a semblar real de debò, mai més. Després, tres o quatre anys més tard, va tenir una pulmonia doble i es va morir. Això feia molts anys que havia passat. Quinze…, setze anys?

Va deixar l’exèrcit i se’n va venir a viure a Devon —va comprar el tipus de caseta que sempre li havia agradat de tenir. Amb uns veïns agradables, en un indret del món agradable. S’hi podia caçar i pescar una mica, i els diumenges anava a l’església. (No hi anava, però, el dia en què es llegia allò de quan David envia Uries a la primera línia de combat. Allò no ho podia suportar. Li proporcionava una sensació desagradable).

Tothom li va demostrar molta amistat. En fi, al principi. Més endavant, va començar a tenir la desagradable sensació que la gent parlava d’amagat seu. Semblava que se’l miraven d’una manera diferent. Com si haguessin sentit dir alguna cosa —algun fals rumor… (L’Armitage? I si l’Armitage hagués parlat?).

A conseqüència d’aquella sensació, va començar d’evitar la gent —es va cloure en si mateix. Era desagradable notar que la gent parlava d’un.

I tot allò feia tant de temps que havia passat, que aleshores…, aleshores ja tant se valia tot. La Leslie s’havia esfumat en la distància, i l’Arthur Richmond també. Res d’allò que havia passat ja no semblava que tingués cap importància. Aquella sensació va ser la causant, però, que la seva vida esdevingués solitària. Va començar d’esquivar els seus vells amics de l’Exèrcit. (Si l’Armitage hagués parlat, tots ho sabrien).

I ara, aquesta nit, una veu amagada havia escampat als quatre vents aquella vella història oculta. Havia sabut fer bé el seu paper, en aquell moment? Havia sabut inhibir les seves emocions? Havia sabut mostrar els sentiments adients —indignació, disgust— però no culpabilitat o desconcert? Era difícil de dir-ho. De segur que ningú no s’havia pogut prendre l’acusació seriosament. Hi havia hagut un munt d’altres bajanades també molt rebuscades. A aquella noia tan simpàtica, la veu l’havia acusat d’ofegar una criatura! Quina bèstia! Es tractava ben bé d’un boig que anava engegant acusacions absurdes a tort i a dret! A Miss Emily Brent, també l’havia acusat —que a més era neboda del vell Tom Brent del Regiment. L’havia acusat d’assassinat! Qualsevulla persona podia veure, amb els ulls mig tapats, que aquella dona era d’allò més pietosa —era d’aquell tipus de persones que són carn i ungla amb el rector.

Quin cas més terriblement curiós aquest! Una gran atzagaiada, vet aquí. Des que van arribar…, quan va ser que van arribar? Bufa, però si ha estat aquesta tarda! Semblava que feia molt de temps. Va pensar: «Em pregunto quan en sortirem d’aquí. Demà, és clar, quan la motora vingui de terra ferma».

Era curiós, però justament ara no tenia pas gaires ganes d’anar-se’n, de l’illa… Tornar a terra ferma, altre cop a la seva caseta, altre cop els mateixos problemes i les mateixes preocupacions… Per la finestra oberta, podia sentir com s’estavellaven les onades contra les roques —ara una mica més fort que abans, durant la tarda. També s’aixecava una mica de vent. Va pensar: «El millor d’una illa ho descobreixes quan hi ets… Ja no pots anar lluny…, has arribat al final de tot…». De sobte es va adonar que no volia anar-se’n, de l’illa.





6


La Vera Claythorne estava estirada al llit, ben desperta, mirant al sostre. El llum que tenia al costat estava encès. La foscor li feia por. Pensava: «Hugo… Hugo… Com és que et sento tan a prop meu aquesta nit…? En algun lloc, ben a prop… On és realment? No ho sé, mai no ho sabré. Se’n va anar —volant— de la meva vida».

No era possible que mirés de no pensar en l’Hugo. El sentia prop d’ella. Li calia pensar en ell —recordar… Cornualla… Les roques negres…, aquella sorra groga tan suau. Mrs. Hamilton, robusta, de bon caràcter. En Cyril, sempre renillant una mica, estirant-li la mà.

—Vull anar nedant fins a la roca, Miss Claythorne… Per què no hi puc anar?

Aixecar la vista, i trobar-se amb els ulls de l’Hugo que se l’estaven mirant. Aquelles tardes, un cop en Cyril se n’havia anat al llit…

—Vingui a donar un tomb amb mi, Miss Claythorne.

—Potser sí que ho faré…

La decorosa passejada per la platja. A la llum de la lluna, amb aquell aire tan dolç de l’Atlàntic. I després, els braços de l’Hugo rodejant-la.

—T’estimo, t’estimo. Ho saps que t’estimo, Vera?

Sí que ho sabia (o s’ho pensava).

—No et puc demanar que et casis amb mi. No tinc ni un penic. Amb prou feines em puc mantenir a mi. Mira quin cas: un cop, durant l’espai de tres mesos, vaig tenir la possibilitat d’acabar sent ric. En Cyril no va néixer fins tres mesos després de morir en Maurice. Si hagués estat una nena… —Si aquell nen hagués estat una nena, l’Hugo ho hauria heretat tot. L’Hugo va reconèixer que això l’havia decebut—. No m’havia pas fet il·lusions, és clar. En certa manera, però, allò per mi va ser un cop. Oh, bé, les coses són com són! I en Cyril és una criatura agradable. Me l’estimo molt.

I se l’estimava, era cert. Sempre estava a punt per jugar amb el seu nebodet o per distreure’l com fos. En el temperament de l’Hugo no hi cabia el rancor.

En Cyril no era gaire fort. Era una criatura escarransida —no tenia vitalitat. Era un tipus de criatura que potser no arribaria a gran…

I després…?

—Miss Claythorne, per què no puc nedar fins a la roca?

Quin renill més irritant, que es repetia i es repetia…

—És massa lluny, Cyril.

—Però Miss Claythorne…

Vera s’aixecà. Se’n va anar cap al tocador i es va empassar tres aspirines bo i pensant: «M’agradaria tenir alguna cosa d’aquestes que serveixen per a fer dormir». Es va dir: «Si jo em suïcidés, prendria una sobredosi de veronal —o una cosa així— i no pas cianur!». Li va agafar una esgarrifança en recordar la cara convulsa i morada de l’Anthony Marston.

En passar per davant de la lleixa de la llar de foc, es va mirar aquells rodolins emmarcats.


Deu indiets se n’anaren a sopar;

un d’ells es va ennuegar i aleshores en quedaren nou.



Es va dir: «És horrible…, just el que ens ha passat aquesta nit…».

Per què havia volgut morir l’Anthony Marston? Ella no volia pas morir… La mort era…, per a les altres persones.





VI





1


El doctor Armstrong estava somniant… En el quiròfan hi feia molta calor… Podia ser que hi tinguessin la temperatura tan alta? La suor li relliscava per la cara. Tenia les mans enganxoses. Se li feia difícil d’agafar bé l’escalpel… Que bonic que era, tan punxegut… Amb un ganivet com aquest, era fàcil de matar algú. I evidentment, ell estava matant algú…

Ara el cos de la dona tenia un altre aspecte. Havia estat un cos voluminós i difícil de moure. Ara era un cos menut i magre. I el cap quedava amagat. Qui era aquella persona que havia de matar? No podia recordar-se’n. I en canvi, ho havia de saber! Li ho preguntava a la monja? La germana se l’estava mirant. No, no li ho podia pas preguntar. Es va adonar que sospitava alguna cosa.

Però qui era aquella persona de la taula d’operacions? No li havien d’haver tapat la cara d’aquella manera… Si almenys li pogués veure la cara… Ah!, això estava més bé. Una jove infermera de pràctiques estava estirant el drap que tapava la cara d’aquella dona.

Era l’Emily Brent, és clar. Havia de matar l’Emily Brent. Que n’eren de maliciosos els ulls d’aquella dona. Els seus llavis es movien. Què deia?

—Enmig de la vida, amb nosaltres, hi ha la mort…

Ara la dona reia. «No infermera, no li torni a posar el drap sobre la cara. He de veure-ho tot. L’he d’anestesiar. On és l’èter. L’he d’haver portat, l’èter. Què n’ha fet de l’èter, germana? Château Neuf du Pape? Sí, això també anirà bé. Tregui-li el drap, infermera».

I tant! Des de bon principi que ho sabia! «És l’Anthony Marston! Té el rostre morat i convuls. No és mort, però, riu. Li dic que està rient! Fa moure la taula d’operacions. Vigili, home, vigili. Infermera, aguanti la taula…, aguanti…, la».

El doctor Armstrong es va despertar amb un sobresalt. Ja era l’endemà al matí. La llum del sol entrava a doll dins de l’habitació. I algú s’estava recolzant sobre seu…, l’estava sacsejant. Era en Rogers. En Rogers que amb una cara tota pàl·lida deia:

—Doctor…, doctor!

El doctor Armstrong es va despertar del tot. Es va incorporar i va dir secament:

—Què passa?

—La meva muller, doctor. No puc pas despertar-la. Déu meu! No puc pas despertar-la. I…, i em sembla que no està pas com cal.

El doctor Armstrong es va moure amb rapidesa i eficiència. Es va posar la bata i va seguir en Rogers.

Es va inclinar sobre el llit, on la dona jeia tranquil·lament de costat. Va aixecar-li una mà freda, va pujar-li una parpella, i uns moments més tard es va redreçar i es va separar del llit.

—És…, és…?

Va passar-se la llengua pels seus llavis ressecs.

—Sí, és morta.

Els ulls del doctor van reposar pensatius en l’home que hi havia davant seu. Van seguir cap a la tauleta de nit, cap al rentamans i van tornar cap a la dona jacent.

—Ha estat…, ha estat…, el cor, doctor? —va dir en Rogers.

El doctor Armstrong va deixar passar una estona abans de respondre. Després digué:

—Com estava normalment, de salut?

—Tenia una mica de reuma —digué en Rogers.

—L’havia estat atenent algun doctor, darrerament?

—Un doctor? —va dir en Rogers mirant-lo fixament—. No hem anat a veure cap doctor, des de fa anys; cap dels dos.

—Tenia raons per creure que patís del cor?

—No, doctor. Mai no vaig pensar que tingués res.

—Dormia bé? —va preguntar el doctor.

Ara els ulls d’en Rogers l’evitaren i es va començar a fregar les mans, i a tòrcer-les i retòrcer-les intranquil, mentre mormolava:

—No és que dormís d’allò més bé…, no.

—Prenia alguna cosa que la fes dormir? —va dir el doctor en un to sec.

En Rogers el fità sorprès.

—Prendre alguna cosa? Per a fer-la dormir? No, que jo sàpiga. No, segur que no prenia res.

L’Armstrong se’n va anar cap al rentamans. Hi havia unes quantes ampolles. Una loció per al cabell, aigua de lavanda, cascara, una crema de cogombre per a les mans, un líquid per a glopejar, un dentifrici i una certa quantitat d’Elliman’s. En Rogers el va ajudar bo i obrint els calaixos del tocador. Després van mirar en una calaixera. Enlloc no hi havia rastre de gotes ni de pastilles per a dormir. Aleshores en Rogers va dir:

—Ahir no va prendre res, senyor, llevat d’allò que vostè li va donar…





2


Quan el gong que anunciava el desdejuni va sonar a les nou en punt, tothom estava llevat esperant que els cridessin. El general Macarthur i el jutge havien estat estirant les cames per la terrassa exterior, intercanviant una sèrie de comentaris inconnexos sobre la situació política. La Vera Claythorne i en Philip Lombard havien anat fins al punt més alt de l’illa, darrere de la casa. Allí hi descobriren en William Henry Blore que estava dempeus mirant cap a la terra ferma.

—Encara no es veu cap senyal de la motora —va dir—. Estava mirant si la veia.

—Devon és un comtat dormilega —va dir la Vera somrient—. Tot ho fan tard, normalment.

En Philip Lombard mirava cap a l’altra banda, cap al mar.

—Quin temps creu que farà —va dir tot d’una.

Donant un cop d’ull al cel, en Blore va respondre:

—A mi em sembla que farà bo.

En Lombard va arrugar els llavis com si anés a xiular i va dir:

—Acabarem tenint vent abans del vespre.

—Ràfegues de vent, oi? —va dir en Blore.

Des d’allà baix els arribà el so del gong. En Philip Lombard va dir:

—El desdejuni? De primera, ja començava a tenir una mica de gana.

Mentre baixaven pel fort pendent cap a la casa, en Blore va remugar a en Lombard:

—Sap una cosa, no em puc acabar d’empassar…, que aquell jove es volgués matar. Hi he estat pensant tota la nit.

Vera anava una mica més avançada. En Lombard va afluixar una mica el pas i va dir:

—Que potser té alguna altra teoria?

—Em caldrien algunes proves. Per començar, el motiu. Suposo que es tractava d’una persona benestant.

Miss Emily Brent va treure el cap per la finestra del saló per tal de poder-los veure i els va preguntar en un to sec:

—Que ve l’embarcació?

—Encara no —va dir Vera.

Van entrar a prendre el desdejuni. Hi havia una safata molt gran a sobre del trinxant amb ous, cansalada viada, te i cafè. En Rogers va aguantar la porta per tal que tothom passés cap endins i després la va tancar des de fora.

—Aquest home fa mala cara aquest matí —va dir Miss Emily Brent.

El doctor Armstrong, que estava dret ran de la finestra, s’escurà la gorja i va dir:

—Hauran de perdonar qualsevol…, d’això…, qualsevol mancança que es pugui produir aquest matí. En Rogers ha fet tot el que ha pogut, ell tot sol, per tal de tenir el desdejuni a punt. D’això… Mrs. Rogers no s’ha pogut llevar aquest matí.

—Què li passa a aquella dona? —va dir Miss Emily Brent secament.

El doctor Armstrong va dir amb tota naturalitat:

—Comencem a esmorzar. Els ous s’estan refredant. Després voldré parlar amb vostès d’unes quantes coses.

Tothom va entendre la insinuació. Els plats es van anar omplint i el cafè i el te foren servits. Tothom va començar a esmorzar. Per consentiment mutu, hom va considerar tabú el tema de l’illa. Es van tocar temes d’actualitat, d’una forma inconnexa. Les notícies de l’estranger, els esdeveniments del món de l’esport, o la darrera reaparició del monstre de Loch Ness.

Després, quan es va haver desparat taula, el doctor Armstrong va tirar una mica enrere la seva cadira, es va escurar la gorja ben escurada, i va començar a parlar.

—He cregut que era millor que tots vostès haguessin acabat d’esmorzar abans de donar-los aquesta trista notícia. Mrs. Rogers ha mort mentre dormia.

Tot van ser expressions de sorpresa i de sobresalt. Vera va exclamar:

—Que espantós! Des que vam arribar, hi ha hagut dues morts en aquesta illa!

El jutge Mr. Wargrave, mig cloent els ulls i amb la seva veu prima, clara i precisa, Va dir:

—Hum…, és ben extraordinari això…, quina ha estat la causa de la seva mort?

El doctor Armstrong va arronsar les espatlles.

—És impossible de dir-ho, així, sense més ni més.

—Vol dir que s’hauria de fer una autòpsia?

—Jo, per descomptat, no estendria pas cap certificat de defunció. No en sé res absolutament, de l’estat de salut d’aquesta dona.

—Era una persona que semblava molt nerviosa —va dir la Vera—. I ahir va tenir un xoc molt gros. Pot haver estat una aturada cardíaca, oi?

—És ben cert que el seu cor es va aturar —va dir secament el doctor Armstrong—, però el que cal saber és allò que el va fer aturar.

De la boca de Miss Emily Brent, van sortir-ne dues paraules que amb tota la seva força i claredat van caure sobre els qui l’escoltaren:

—La consciència —va dir.

L’Armstrong es va girar cap a ella.

—Què vol dir amb això exactament, Miss Brent?

Amb els seus llavis aspres ben premuts, va dir:

—Tots vostès ho van sentir. Tant a ella com al seu marit, se’ls va acusar d’haver donat mort, deliberadament, a la seva antiga mestressa; una senyora anciana.

—I vostè creu…?

—Jo crec que aquella acusació era certa —va dir Miss Emily Brent—. Tots vostès la van veure anit. Es va ensorrar del tot i va sofrir un esvaïment. No va poder resistir el xoc de sentir com li recordaven la seva pròpia perversitat. Va morir literalment de por.

El doctor Armstrong no n’estava gens convençut.

—És una teoria possible —va dir—. No es pot pas prendre en consideració, però, sense saber amb exactitud quin era el seu estat de salut. Si tenia el cor dèbil o què…

—Si ho prefereixen, diguin-ne un acte de justícia divina —va dir Miss Emily Brent en veu baixa.

Tothom quedà sorprès i Mr. Blore va dir incòmode:

—Això és portar les coses una mica massa lluny, Miss Brent.

Miss Emily Brent se’l va mirar amb una lluïssor als ulls. Va alçar el mentó i va dir:

—Considera impossible que un pecador sigui abatut per la còlera divina? Doncs jo, no!

El jutge es va colpejar suaument la barbeta i va mormolar en una veu lleugerament irònica:

—Estimada senyora, les experiències que he tingut sobre la maldat humana m’han fet veure que la Providència ens deixa la tasca d’establir culpabilitats i posar càstigs a nosaltres, els mortals…, i el procés que se segueix acostuma a estar ple de dificultats. I no hi ha dreceres.

Miss Emily Brent va arronsar les espatlles. En Blore va dir secament:

—Què va menjar i beure ahir a la nit, quan se’n va anar al llit?

—No res —va dir el doctor Armstrong.

—No va prendre res? Ni una tassa de te? Ni un vas d’aigua? M’hi jugo qualsevol cosa que es va prendre una tassa de te. Aquest tipus de persones sempre ho fa.

—En Rogers m’ha assegurat que no es va prendre res en absolut.

—Ah —va dir en Blore—. Ell potser dirà que no!

El seu to va ser tan especial que el doctor se’l va mirar severament.

—Així que és això el que pensa? —va dir en Philip Lombard.

—Bé, per què no? —va dir en Blore agressivament—. Tots vam sentir anit aquella acusació. Pot ser una pura mentida, o res més que una follia. Però potser no. Admetin, per un moment, que sigui cert el que es va dir. Que en Rogers i la seva muller es van treure del damunt aquella senyora anciana. On ens portaria això? Fins ara s’havien sentit del tot feliços i segurs…

Vera el va interrompre i en una veu molt baixa, va dir:

—No, jo no crec pas que Mrs. Rogers s’hagués trobat mai segura.

A en Blore va fer l’efecte que el molestés una mica la interrupció. La seva mirada va semblar que digués: «Amb les dones sempre passa el mateix». I continuà, en veu alta:

—Potser sí, potser no. En fi, tal com veien que els anaven les coses no els semblava que tinguessin cap perill immediat. Però de cop i volta, anit, un boig desconegut els ho tira per terra. Què passa? La dona sofreix un col·lapse, i s’enfonsa completament. Recordin que el seu marit no la va deixar de petja quan la dona va tornar en si. No tot era interès d’espòs! I tant que no! No parava quiet. Estava mort de por pensant què podria ser que digués la seva muller. Els diré què passava: havien comès un assassinat i se n’havien sortit bé. Però si ara es començaven a remenar les coses, què passaria? M’hi jugo deu contra un que la dona es delataria. No tenia prou tremp per aguantar ferma i defensar-se ni que fos a base de falsos arguments. Era un perill vivent per al seu marit, vet aquí. Amb ell no hi hauria por. Ell mentiria amb tota naturalitat, fins al dia del judici…, però d’ella no en podia pas estar segur! I si ella se li ensorrava, s’hi jugava el coll! Així doncs, va posar alguna cosa a la tassa del te i es va assegurar que la seva boca romangués tancada per sempre més.

L’Armstrong va dir lentament:

—A la tauleta de nit, no hi havia cap tassa buida…, no hi havia absolutament res. Ho vaig mirar.

En Blore va dir, amb un esbufec:

—I tant que no hi havia res! La primera cosa que va fer, quan la seva dona s’ho va haver begut, va ser agafar la tassa i el plat i rentar-ho tot amb molt de compte.

Es va fer una pausa. Després, el general Macarthur va dir en un to dubtós:

—Pot ser que hagi estat així, però jo crec gairebé impossible que un home fes això…, amb la seva dona.

En Blore va esclafir una petita rialla i va dir:

—Quan a un home l’hi va la pell, no es para gens ni mica a pensar en els seus sentiments.

Es va fer una altra pausa. Abans que ningú pogués tornar a parlar, es va obrir la porta i va entrar en Rogers. Mirant-los a tots, d’un a un, va dir:

—Desitgen que els porti alguna cosa més? Lamento que hi hagi hagut tan poc pa torrat, però passa que ens hem quedat sense pa. El d’avui encara no ens ha arribat del continent.

El jutge Mr. Wargrave es va agitar en la seva cadira.

—A quina hora ve la motora, normalment? —va preguntar.

—Entre set i vuit, senyor. De vegades es fan les vuit tocades i tot. No sé pas què pot estar fent en Fred Narracott aquest matí. Si no es trobés bé, enviaria el seu germà.

—Quina hora és? —va preguntar en Philip Lombard.

—Tres quarts i cinc de deu, senyor.

En Lombard va alçar les celles i va fer tot de cops de cap afirmatius. En Rogers es va quedar plantat una bona estona. De sobte, el general Macarthur va dir expeditivament:

—Lamento molt això de la seva senyora, Rogers. El doctor ens ho acaba de contar.

—Sí, senyor. Gràcies, senyor —va fer en Rogers amb una inclinació de cap.

Va agafar la safata de la cansalada viada i se’n va anar. Novament es féu el silenci.





3


A la terrassa exterior, en Philip Lombard estava dient:

—Pel que fa a aquesta motora…

En Blore se’l va mirar, va assentir amb el cap i va dir:

—Sé allò que està pensant, Mr. Lombard. Jo m’he fet la mateixa pregunta. La motora ja fa prop de dues hores que hauria d’haver vingut. I no ho ha fet. Per què?

—Hi ha trobat alguna resposta? —va preguntar en Lombard.

—No ha estat pas per accident, heus aquí el que penso. Això forma part del mateix afer. Tot va lligat.

—Vostè creu que no vindrà, oi? —va dir en Philip Lombard.

Darrere seu parlà una veu, impacient i irascible:

—La motora no vindrà pas —va dir.

En Blore va girar lleugerament les seves espatlles quadrades i va ullar pensativament la darrera persona que havia parlat.

—Vostè tampoc no ho creu, general?

El general Macarthur va dir, secament:

—I tant que no vindrà. Nosaltres estem esperant que la motora ens tregui de l’illa i heus aquí el que passarà: no sortirem pas de l’illa… Ningú de nosaltres no en sortirà mai més… És la fi, saben? La fi de tot. —El general es va quedar un moment indecís; després, en una estranya veu baixa va afegir—: Aquí hi ha pau, una pau autèntica. Això és arribar a la fi, no haver de continuar endavant, ja… Sí, hi ha pau…

De cop i volta es va girar i se’n va anar. Va travessar la terrassa i després —tangencialment— va seguir pendent avall cap al mar, fins a la punta de l’illa on hi havia tot de roques soltes que es ficaven dins de l’aigua. Caminava una mica insegur, com un home que només està mig despert.

—Vet aquí un altre sonat. Fa la cara que tots acabarem així —va dir en Blore.

—No crec pas que vostè hi acabi, Blore.

L’ex-inspector esclafí una rialla.

—Faria falta alguna cosa molt grossa perquè jo em guillés. —I va afegir, secament—: Tampoc no crec pas que vostè hi acabi així, Mr. Lombard.

—En aquests moments em trobo ben bé del cap, gràcies —va dir en Lombard.





4


El doctor Armstrong va sortir a la terrassa i es va quedar vacil·lant. A la seva esquerra hi havia en Blore i en Lombard. A la seva dreta en Wargrave caminava lentament amunt i avall amb el cap baix. L’Armstrong, després d’uns moments d’indecisió, es va girar cap al jutge. En aquell moment, però, en Rogers va sortir ràpidament de la casa.

—Perdoni, senyor, podria parlar amb vostè?

L’Armstrong es va tombar. En veure’l es va espantar. El rostre d’en Rogers mostrava una forta alteració emocional. Tenia la cara d’un color verd grisós i li tremolaven les mans. Allò contrastava tant i tant amb el control que havia demostrat uns minuts enrere, que l’Armstrong va quedar desconcertat.

—Perdoni, senyor, podria parlar amb vostè un moment? A dins, senyor.

El doctor tornà enrere i entrà altre cop a la casa junt amb el majordom esfereït.

—Què li passa, doncs? —va dir l’Armstrong—. Assereni’s, home.

—Aquí dins, senyor, vingui aquí dins.

Va obrir la porta del menjador. El doctor va passar i en Rogers el va seguir, tancant la porta darrere seu.

—Bé —va dir l’Armstrong—, què passa?

Els músculs del coll d’en Rogers es van moure. S’estava empassant saliva. Després, va dir d’una tirada:

—Passen coses, senyor, que jo no entenc.

—Coses? Quines coses? —va dir asprament l’Armstrong.

—Vostè creurà que estic boig, senyor. Dirà que això no és res. Però ha de tenir alguna explicació, senyor. Ha de tenir alguna explicació. Perquè no s’entén.

—Bé, home, digui’m de què es tractés. No continuï parlant com si es tractés d’una endevinalla.

En Rogers es va tornar a empassar saliva i va dir:

—Es tracta d’aquelles figuretes, senyor. Les del centre de la taula. Les figuretes de porcellana. N’hi havia deu, ho puc jurar.

—Sí, deu. Les vam comptar anit, en havent sopat —va dir l’Armstrong. En Rogers se li va acostar més.

—Això mateix, senyor. Però anit, quan vaig desparar la taula, ja només n’hi havia nou, senyor. Me’n vaig adonar i ho vaig trobar estrany, però no hi vaig pensar més. Però ara, senyor, aquest matí… Quan he anat a parar taula per al desdejuni, no m’hi he fixat. Estava trastornat, és clar. Però ara, senyor, quan he anat a desparar-la… Miri-ho vostè mateix, si no em creu. Només n’hi he vist vuit, senyor! Només vuit! No s’entén, oi que no? Només vuit…





VII





1


Després d’esmorzar, Miss Emily Brent va suggerir a Vera Claythorne que podrien pujar altre cop al cim de l’illa, per tal de mirar si veien venir l’embarcació. La Vera li va venir bé.

El vent s’havia tornat més fresquet. En el mar apareixien petites crestes blanques. No havia sortit cap vaixell de pesca…, i de la motora, no se’n veia cap senyal. Ni el mateix poble de Sticklehaven no es podia pas veure, només es veia el turó que hi havia al seu darrere. Hi havia un penya-segat prominent de roca roja que tapava justament la petita badia.

—L’home que ens va portar ahir —va dir Miss Emily Brent— semblava una persona de fiar. És ben estrany, realment, que vingui tan tard aquest matí.

La Vera no va contestar. Estava lluitant per controlar la sensació de pànic que s’anava apoderant d’ella. Enfadada, es va dir a si mateixa: «Has de mantenir la calma. Això no és normal en tu. Sempre has tingut uns nervis excel·lents». Una mica més tard, va dir en veu alta:

—Desitjo que vingui. Vull…, vull anar-me’n d’aquí.

—No tinc pas cap dubte que tots volem el mateix —va dir Miss Emily Brent, secament.

—És tot tan extraordinari… Sembla que res…, que res no tingui cap sentit.

L’anciana senyora es redreçà, i va dir amb energia:

—Estic molt enfadada amb mi mateixa per haver-me deixat prendre el pèl tan fàcilment. Aquella carta era realment absurda, quan una es para a examinar-la. Però quan la vaig rebre, no vaig pas dubtar gens, gens ni mica.

—Ja m’ho penso, ja —va mormolar Vera mecànicament.

—Una dóna les coses per descomptat amb massa facilitat —va dir Miss Emily Brent.

Vera va fer una profunda inspiració acompanyada d’una esgarrifança i va dir:

—Creu realment…, allò que ha dit quan estàvem esmorzant?

—Sigui una mica més precisa, estimada. A què es refereix en particular?

—Creu realment que en Rogers i la seva esposa van eliminar aquella senyora anciana? —va dir Vera en una veu molt baixa.

Miss Emily Brent va mirar cap al mar pensativa. Després, digué:

—Personalment, n’estic ben segura. I vostè, què creu?

—No sé pas què pensar.

—Tot sembla donar suport a aquesta idea —va dir Miss Brent—. La manera com es va desmaiar la dona. I recordi que l’home va deixar caure la safata dels cafès. Després, la manera en què va parlar…, no tenia l’aire de ser cert allò que deia. Oh, sí, lamento dir-ho però crec que ho van fer.

—Quin posat feia…, semblava espantada de la seva pròpia ombra! —va dir Vera—. No he vist mai una dona que tingués un posat tan espantat… Deu haver viscut sempre turmentada per aquell record…

—Recordo un escrit que tenia penjat a la meva cambra, quan era petita: «Estigues segura que el teu pecat t’acabarà descobrint». Allò era ben bé veritat. «Estigues segura que el teu pecat t’acabarà descobrint».

La Vera es va posar dreta de sobte i va dir:

—Però Miss Brent… Miss Brent…, en aquest cas…

—Sí, estimada?

—Els altres? Què passa amb els altres?

—No l’acabo d’entendre.

—Totes les altres acusacions…, no eren…, no eren pas certes. Però en canvi, si ara resultés que allò dels Rogers fos cert…

La Vera va aturar-se, incapaç de coordinar els seus caòtics pensaments.

Les celles de Miss Emily Brent, que, perplexa, havia arrufat, van tornar al seu estat de serenor.

—Ah, ja l’entenc —va dir—. Bé, tenim el cas d’aquest Mr. Lombard. Admet haver deixat morir vint homes.

—Només que eren nadius… —va dir Vera.

—Negres o blancs, són els nostres germans —va dir Miss Brent amb duresa.

La Vera es va dir a si mateixa: «Els nostres germans negres…, els nostres germans negres. Oh, em posaré a riure. Estic histèrica. No sóc pas jo mateixa…».

—Per descomptat que algunes de les acusacions eren molt rebuscades i ridícules —va continuar dient pensativament Miss Emily Brent—. La que es va fer contra el jutge, per exemple, que només va fer que complir el seu deure, tenint en compte el càrrec públic que ostentava. I la que es va fer contra l’ex-detectiu de Scotland Yard. I la que es va fer, també, en el meu cas. —Va fer una pausa, i després va continuar—: Naturalment, i considerant les circumstàncies, jo no pensava pas dir res la nit passada. No es tractava pas d’un assumpte del qual se’n pogués parlar en presència d’homes.

—No?

Vera escoltava amb interès. Miss Brent va continuar parlant serenament:

—Vaig tenir la Beatrice Taylor com a criada. No era pas una noia com cal, tal com vaig descobrir massa tard. Em va decebre molt. Era ben educada, molt neta i disposta. N’estava força contenta. Tot això, per descomptat, era pura hipocresia! Era una noia fàcil que no tenia gens de moral.

»Quin fàstic! Va passar un cert temps abans que descobrís que li havien “fet”, com alguns en diuen, una criatura. —Va fer una pausa i va arrufar, disgustada, el seu delicat nas—. Va ser un gran xoc per a mi. Els seus pares també eren unes persones decents que l’havien pujat molt estrictament. Tinc la satisfacció de dir que no van pas condonar el seu capteniment.

—Què va passar? —va dir la Vera mirant Miss Brent fit a fit.

—Naturalment, no la vaig tenir ni una hora més sota el meu sostre. Ningú no podrà dir mai que jo vaig condonar la immoralitat.

—Què…, li va passar? —va preguntar la Vera en un veu més baixa.

—Aquella noia enganyada, no contenta amb tenir un pecat a la seva consciència, en va cometre un altre d’encara més greu. Es va llevar la vida.

—Es va matar? —va dir la Vera, horroritzada, en una veu molt baixa.

—Sí, es va llançar al riu.

La Vera va sentir una esgarrifança. Va fitar el perfil tranquil i delicat de Miss Brent.

—Quin efecte li va fer saber allò que havia fet? No li va saber greu? No se’n va sentir culpable? —va dir.

Miss Emily Brent va redreçar ben bé l’esquena.

—Jo? No tenia res de què acusar-me.

—Però, i si va ser la seva…, duresa…, allò que li va fer prendre aquella decisió?

—La seva pròpia acció…, el seu propi pecat…, això es el que li va fer prendre aquella decisió. Si s’hagués captingut com una jove modesta i decent, no hauria passat res de tot allò.

Va girar el seu rostre cap a la Vera. En els seus ulls no s’hi reflectia cap sentiment de culpabilitat, cap desassossec. Eren durs i mostraven que pertanyien a una persona que es creia més justa i bona que els altres. Miss Emily Brent estava asseguda en el cim d’Indian Island revestida amb la seva cuirassa de virtut. Aquella dona soltera, menuda i d’edat avançada, ja no resultava una mica ridícula, va pensar la Vera. Tot d’una…, resultava terrible.





2


El doctor Armstrong va sortir del menjador i se n’anà un cop més cap a la terrassa. Ara el jutge seia en una cadira, mirant plàcidament cap al mar. En Lombard i en Blore estaven situats cap a l’esquerra, fumant junts però sense parlar. Tal com abans, el doctor va vacil·lar un moment. Els seus ulls van anar a parar sobre el jutge Mr. Wargrave amb una mirada especulativa. Volia aconsellar-se amb algú. Coneixia el cervell lògic i agut del jutge. No obstant això, no sabia ben bé què fer. El jutge Mr. Wargrave podia tenir un excel·lent cervell, però era un home gran. El doctor Armstrong creia que en aquella conjuntura, el que calia era un home d’acció. Va prendre una decisió.

—Lombard —va fer—, puc parlar un moment amb vostè?

En Philip se’l va mirar, sobtat.

—I tant que sí.

Els dos homes van sortir de la terrassa i van anar caminant pendent avall cap al mar. Quan van ser prou lluny perquè no se’ls pogués sentir, l’Armstrong va dir:

—Vull fer-li una consulta.

En Lombard arronsà les celles i va dir:

—Estimat amic, jo no tinc pas coneixements de medicina.

—No, no, vull dir sobre la situació general.

—Oh, això és diferent.

—Amb franquesa, què en pensa d’aquesta situació? —va dir l’Armstrong.

Em Lombard va reflexionar uns moments i digué:

—Resulta més aviat suggestiva, oi?

—Què en pensa sobre el que li ha passat a aquesta dona? Accepta la teoria d’en Blore?

En Philip va llançar una fumarada a l’aire i va dir:

—És perfectament possible, en si mateixa.

—Exactament.

El to d’Armstrong va sonar alleujat. En Philip Lombard no era cap babau. Aquest continuà:

—És a dir, acceptant la premissa que en aquella època Mr. i Mrs. Rogers s’haguessin carregat de debò aquella senyora. I no veig pas per què no hagués pogut ser així. Què pensa que van fer exactament? Van emmetzinar aquella anciana?

—Podria haver estat més senzill —va dir l’Armstrong lentament—. Aquest matí he preguntat a en Rogers de què patia Miss Brady. La seva resposta ha estat il·luminadora. No cal que entri en detalls mèdics, però hi ha una determinada afecció cardíaca en la qual el pacient fa ús del nitrit d’amil en cas de sobrevenir-li un atac; ha de trencar una ampolla d’amil i l’ha d’inhalar. Si no pot fer-ho…, bé, les conseqüències poden ser fàcilment fatals.

En Philip Lombard va dir, pensatiu:

—Així de senzill. Realment…, deu haver estat una temptació.

El doctor va fer que sí amb el cap.

—Sí, no cal portar a terme cap acció positiva. No s’ha d’obtenir arsènic, ni administrar-lo —no s’ha de fer res en particular—, tan sols negar-li quelcom! I a més en Rogers se’n va anar corrents, aquella nit, a cercar un doctor; tots dos van estar ben segurs que mai ningú no en podria saber res.

—I en el cas que algú en sabés alguna cosa, mai no es podria provar res en contra seu —va afegir en Philip Lombard.

De sobte, va arrufar les celles i va dir:

—Per descomptat…, això explica moltes coses.

—Com diu? —va fer l’Armstrong desconcertat.

—Vull dir —va dir Lombard— que el que em diu explica això d’Indian Island. Hi ha crims que no es pot pas provar que els cometessin els seus autors. Un exemple: el del matrimoni Rogers. Un altre exemple: el del vell Wargrave, que va cometre el seu crim estrictament dins de la llei.

—Vostè se la creu, aquella història? —va preguntar l’Armstrong bruscament.

En Philip Lombard va somriure.

—Oi tant que me la crec. En Wargrave va matar ben bé l’Edward Seton; el va matar igual que si l’hagués travessat amb un estilet! Però va ser prou llest per fer-ho en qualitat de jutge, amb la perruca i la toga posades. Per tant, no se’l pot acusar del seu crim d’una manera ordinària.

La ment de l’Armstrong es va il·luminar, tot d’una, com si l’hagués travessat un llampec.

Un assassinat en un hospital. Un assassinat en una taula d’operacions. No hi havia cap perill…, gens ni mica! Mentrestant!, en Philip Lombard estava dient:

—Vet aquí el perquè de Mr. Owen, vet aquí el perquè d’Indian Island!

L’Armstrong va fer una profunda inspiració.

—Ara estem arribant al nus de la qüestió. Per quina raó ens han congregat a tots aquí, realment?

—Vostè què creu? —va dir en Philip Lombard.

—Tornem un moment a la mort d’aquella dona —va dir abruptament el doctor Armstrong—. Quines són les teories possibles? Que en Rogers la va matar perquè li feia por que ho espatllaria tot. Segona possibilitat: la dona va perdre el seu tremp i ella mateixa va escollir el camí més fàcil.

—Un suïcidi, oi? —va dir en Philip Lombard.

—Què me’n diu d’això?

—Podria haver estat així…, sí…, si no hagués estat per la mort de Marston. Dos suïcidis en el termini de dotze hores…, és una mica massa per a empassar-nos-ho! I si em diu que a l’Anthony Marston, un gallet sense nervis i amb ben poc cervell, se li va arrugar el melic per haver aixafat dues criatures i haver fugit deliberadament…, bé, la idea em fa riure! I a més, com va poder aconseguir el verí? Per tot el que he sentit dir, el cianur de potassi no és pas el tipus de producte que un porta amunt i avall a la butxaca de l’armilla. Però ara entrem en una demarcació que li pertany a vostè.

—Ningú que estigui bé del cap no porta pas cianur de potassi a sobre. El qui podria portar-ne, suposem, fóra una persona que hagués d’heure-se-les amb un vesper —va dir l’Armstrong.

—O sigui un apassionat de la jardineria o un terratinent, oi? Aquest tampoc no és el cas, però, de l’Anthony Marston. Em penso que això del cianur costarà una mica d’explicar. O bé l’Anthony Marston ja es volia suïcidar, abans de venir aquí, i per tant va venir preparat…, o sinó…

—O sinó? —va preguntar l’Armstrong.

En Philip Lombard va somriure.

—Per què m’ho vol fer dir? Si ho té a la punta de la llengua vostè mateix.

—L’Anthony Marston va haver de ser assassinat, per força.





3


El doctor Armstrong va fer una profunda inspiració. Després, va dir:

—I Mrs. Rogers?

—Podria creure en el suïcidi de l’Anthony (amb dificultat), si no fos per Mrs. Rogers. Podria creure en el suïcidi de Mrs. Rogers (fàcilment), si no fos per l’Anthony Marston. I puc creure que en Rogers eliminés la seva muller —si no fos per la mort, sense explicació, de l’Anthony Marston. El que ens cal, però, és una teoria que ens expliqui aquestes dues morts que, una darrere l’altra, han sobrevingut tan ràpidament —va dir en Lombard.

—Potser el puc ajudar una mica a establir aquesta teoria —va dir l’Armstrong, i va repetir el que li havia contat en Rogers sobre la desaparició de les dues figuretes de porcellana.

—Si, les figuretes d’indiets de porcellana… —va dir en Lombard—. És cert que anit quan sopàvem eren deu. I ara, diu que n’hi ha vuit?

El doctor Armstrong va recitar:


Deu indiets se n’anaren a sopar;

un d’ells es va ennuegar i aleshores en quedaren nou.

Nou indiets es quedaren desperts fins molt tard;

un d’ells es va adormir i aleshores en quedaren vuit.



Els dos homes es miraren. En Philip Lombard va somriure i va llençar la seva cigarreta.

—Encaixa massa bé, redimoni, perquè sigui una coincidència! L’Anthony mor d’asfíxia, o s’ennuega, anit després de sopar, i aquesta Rogers s’adorm del tot a causa d’una venjança.

—I, per tant? —va preguntar l’Armstrong.

—I per tant —va seguir en Lombard— ens trobem amb un altre tipus de trencaclosques. Una influència malèfica! X! Mr. Owen! Un boig desconegut que n’està fent de les seves!

—Ah! —va comentar l’Armstrong amb un sospir d’alleujament—. Veig que està d’acord amb mi, però s’adona del que això significa? En Rogers va jurar que a l’illa no hi havia ningú més que nosaltres, ell i la seva dona.

—En Rogers va errat! O és possible que en Rogers menteixi!

—Jo no ho crec pas, que estigui mentint! L’home està espantat. Està tan espantat que gairebé està a punt de perdre el seny.

En Philip Lombard va assentir amb el cap.

—Aquest matí no vindrà cap motora —va dir.

—Això també encaixa. Són els petits arranjaments que Mr. Owen va anar fent amb anterioritat a la nostra arribada. Indian Island ha de quedar isolada fins que Mr. Owen hagi acabat la seva tasca.

L’Armstrong es va quedar pàl·lid.

—Però vostè se n’adona…, aquest home ha d’estar boig com un llum!

Quan en Philip Lombard va tornar a parlar, la seva veu tenia un timbre diferent.

—Hi ha una cosa que Mr. Owen no va preveure.

—Què és?

—Aquesta illa és poc més que una roca pelada. No ens costarà pas gens de fer una batuda. Aviat en farem sortir aquest cavaller anomenat U. N. Owen.

—Serà perillós —va advertir el doctor Armstrong.

En Philip Lombard esclafí una rialla.

—Perillós? Qui té por del llop ferotge? Jo seré perillós quan el pugui tenir a les meves mans! —Va fer una pausa i va dir—: Serà millor que enrolem en Blore per tal que ens ajudi. En una situació difícil, ens serà un home molt útil. A les dones serà millor que no els ho diguem. Pel que fa als altres, el general crec que no hi és tot i l’especialitat d’en Wargrave és la inactivitat en grau suprem. Nosaltres tres podrem fer-nos càrrec d’aquesta tasca.





VIII





1


A en Blore el van allistar fàcilment. Va estar d’acord, immediatament, amb llurs arguments.

—Això que vostè diu sobre les figuretes de porcellana canvia les coses. És cosa d’un boig, vet aquí! Només hi ha una cosa, però. No creu que la idea d’aquest Owen podria ser que li fessin la feina per poders, com si diguéssim?

—Vegem, expliqui’s.

—Bé, vull dir el següent: anit, després del xantatge que se’ns va fer, aquest jove Mr. Marston va tenir cucs i es va enverinar. Pel que fa a en Rogers, ell també va tenir cucs i es va carregar la seva dona! Tot això seguia els plans de l’U. N. O.

L’Armstrong va fer que no amb el cap bo i posant l’accent en allò que havia dit sobre el cianur. En Blore li va donar la raó.

—Si, ho havia oblidat —va dir—. No és pas gens natural de portar-ne a sobre. Però com va anar a parar a la seva beguda?

—Ja hi he estat pensant, ja —va dir en Lombard—. En Marston va beure unes quantes vegades ahir a la nit. Entre el moment en què va beure per darrer cop i el moment en què es va acabar la beguda anterior, hi va haver un espai de temps força gran. Durant aquest temps el seu vas va quedar abandonat en una taula o altra. Crec, per bé que no puc estar-ne segur, que va ser a la tauleta que hi ha ran de la finestra. La finestra estava oberta i algú va poder deixar caure una dosi de cianur en el seu vas.

—Sense que cap de nosaltres ho veiés, senyor meu? —va dir en Blore incrèdul.

—Tots nosaltres estàvem…, més aviat ocupats en altres coses —va dir secament en Lombard.

—Això és cert —va dir lentament l’Armstrong—. Tots havíem sofert una agressió. Anàvem amunt i avall, ens movíem per tota la sala. Estàvem argumentant, indignats, immersos en les nostres pròpies coses. Crec que això que diu podria haver passat…

En Blore va arronsar-se d’espatlles.

—La veritat és que ha d’haver estat així! En fi, senyors, anem per feina. Hi ha algú que, per casualitat, tingui un revòlver? Suposo que això serà demanar massa.

—Jo en tinc un —va dir en Lombard donant-se uns copets a la butxaca.

En Blore va fer uns ulls com unes taronges i en un to que és va notar massa que volia que semblés natural, va dir:

—Sempre el porta?

—Normalment, sí —va dir en Lombard—. M’he trobat en algunes situacions una mica delicades, sap?

—Oh! —va dir en Blore—. Bé, segurament que mai no s’ha trobat en una situació més delicada que aquesta! Si a l’illa s’hi amaga un boig, probablement que compta amb un petit arsenal d’armes de foc, a part, és clar, d’una o dues navalles i punyals.

—En aquest punt pot anar errat, Blore —va dir l’Armstrong tot fent una tosseta—. Hi ha molts boigs homicides que són gent molt tranquil·la i modesta. Persones agradabilíssimes.

—No crec pas que el nostre home sigui d’aquest tipus, doctor Armstrong —va dir en Blore.





2


Els tres homes van començar l’exploració de l’illa, que va resultar inesperadament senzilla. En la part nord-oest, cap a la costa, els penya-segats queien a plom fins al mar que els banyava, i tenien la superfície ben llisa. A la resta de l’illa no hi havia arbres i ben pocs llocs on amagar-se. Els tres homes treballaven amb molta cura i d’una manera metòdica, fent una batuda completa des del punt més alt de l’illa fins a la vora del mar, escodrinyant amb tot detall la més petita irregularitat de les roques que pogués assenyalar l’indret on hi podria haver l’entrada d’una cova. Però de coves no n’hi havia enlloc.

A la fi, vorejant l’aigua, van arribar allí on s’havia assegut el general Macarthur mirant cap al mar. Era un lloc en què s’estava molt tranquil amb l’acompanyament de la remor de les onades que anaven a petar contra les roques. L’ancià general estava assegut amb l’esquena ben recta i els ulls fits en l’horitzó. No va fer cap cas de l’arribada dels expedicionaris. Aquest capteniment va fer que com a mínim se sentissin una mica incòmodes.

En Blore va pensar: «Això no és normal, sembla com si estigués en trànsit o alguna cosa per l’estil». Es va escurar la gorja i en un to que volgué que resultés col·loquial, va dir:

—Vostè s’ha buscat un raconet ben bonic i ben tranquil.

El general va arrufar les celles i va llançar-li un cop d’ull per sobre de les espatlles.

—Queda tan poc temps, tan poc temps —va dir—. Desitjaria de debò que ningú no em molestés.

—No el destorbarem pas —va dir en Blore en un to genial—. Només estem fent un tomb per l’illa, per dir-ho així. Resulta que ens preguntem si hi podria haver algú que s’hi pogués amagar.

—Vostès no ho entenen…, no ho entenen gens ni mica —va dir cellajunt el general—. Vagin-se’n, facin el favor.

En Blore va fer unes passes enrere. En reunir-se amb els altres dos, va dir:

—És boig… No en traurem pas res de parlar-hi.

—Què li ha dit? —va preguntar en Lombard encuriosit.

En Blore va arronsar les espatlles i va dir:

—Alguna cosa sobre que no quedava temps i que no volia que se’l destorbés.

—Ara em pregunto… —va mormolar el doctor Armstrong arrufant les celles.





3


L’exploració de l’illa era pràcticament acabada. Els tres homes es trobaven en el punt més alt mirant cap a terra ferma. En el mar no es veia que hagués sortit cap embarcació. El vent era fresquet.

—No ha sortit cap embarcació de pesca —va dir en Lombard—. I ve una tempesta. Quin fàstic, des d’aquí no es pot veure el poble. Podríem fer algun senyal o alguna cosa.

—Podríem encendre una foguera aquesta nit —va dir en Blore.

—Qualsevulla cosa és més fàcil de creure que la veritat! —va dir en Lombard secament—. Tot deu haver estat previst, probablement.

—Què vol dir?

—Què vull dir? Potser es tracti d’un broma pesada, però jo penso que ens hem de quedar aquí aïllats; ningú no farà cap cas dels nostres senyals, o del que fem. És possible que a la gent del poble se’ls hagi dit que això es tracta d’una juguesca. En fi, se’ls deu haver fet creure alguna bestiesa o altra.

—I vostè es creu que ells s’ho hauran empassat, això? —va dir en Blore en un to que expressava els seus dubtes.

—És més fàcil de creure que la mateixa veritat! —va dir secament en Lombard—. Si s’hagués dit a la gent del poble que s’havia d’isolar l’illa fins que el desconegut Mr. Owen hagués mort tots els seus hostes sense fer gaire soroll…, vostè creu que això sí que s’ho haurien cregut?

—Hi ha moments en què ni jo mateix no m’ho puc arribar a creure —va dir el doctor Armstrong—. I tot i així…

Descobrint les dents, en Philip Lombard va dir:

—I tot i així…, això és exactament el que passa! Vostè ho ha dit, doctor!

En Blore estava mirant cap avall, cap a l’aigua del mar.

—Suposo que no hi deu haver ningú que pugui baixar per aquí, oi?

—Ho dubto —va dir l’Armstrong movent el cap negativament—. És molt dret. I on es podria amagar?

—Podria haver-hi un forat a la roca —va dir en Blore—. Si ara tinguéssim una barca, podríem donar la volta a l’illa remant.

—Si tinguéssim una barca ja estaríem tots a mig camí cap a terra ferma! —va dir en Lombard.

—Ben cert.

—Ens podríem assegurar que no hi hagi res en aquest penya-segat —va dir de cop i volta en Lombard—. Només hi ha un lloc on hi podria haver un recer, just aquí sota, una mica cap a la dreta. Si vostès poguessin aguantar una corda ben fort, em podrien baixar i ens n’asseguraríem.

—Ens en podríem assegurar —va dir en Blore—, però em semblaria absurd que hi fos, almenys així d’entrada! Vaig a veure si puc trobar alguna cosa que ens pugui fer servei.

En Blore va davallar cap a la casa amb passes lleugeres.

En Lombard va fer una llambregada cap al cel. Els núvols començaven a agombolar-se. El vent augmentava. Va ullar l’Armstrong d’esquitllada i va dir:

—Està molt silenciós, doctor. Què li passa?

—M’estava preguntant —va dir l’Armstrong lentament—, fins a quin punt està boig el vell Macarthur…





4


La Vera havia estat inquieta tot el matí. Havia estat evitant Miss Emily Brent amb una espècie d’esgarrifosa aversió. Miss Brent, per la seva banda, s’havia assegut en una cadira que havia posat en un indret tot just tombada la cantonada de la casa, per tal d’estar a recer del vent. Hi estava asseguda fent mitja. Cada cop que la Vera pensava en ella, li semblava veure la cara pàl·lida d’una dona ofegada amb tot d’algues marines embolicades pels seus cabells… Una cara que antany havia estat bonica —potser d’una manera impúdica— i que ara ja es trobava més enllà de la pietat o del terror. I Miss Emily Brent s’estava allí asseguda fent mitja plàcidament i virtuosament.

A la terrassa principal, el jutge Mr. Wargrave seia arrupit en una cadira petitona. Estava assegut amb la testa enfonsada dins del coll. Quan la Vera se’l mirava, veia un home jove amb els cabells rossos i els ulls blaus que tenia la cara atordida i espantada. Era l’Edward Seton. I en la seva imaginació, veia les mans velles del jutge com es posaven el birret al cap per tal de començar a pronunciar la sentència…

Al cap d’una estona, la Vera se’n va anar passejant lentament cap al mar. Va anar caminant fins a la punta més extrema de l’illa, on hi havia assegut el vell general mirant cap a l’horitzó. En arribar a prop seu, el general Macarthur es va bellugar i va tombar el cap; en la seva mirada s’hi copsava una estranya barreja d’interrogació i d’aprensió, que la va sobtar.

El general se la va mirar amb interès durant una bona estona. La Vera va pensar: «Que estrany. Sembla gairebé com si sabés…».

—Oh! És vostè —va dir—. Ha vingut…

Vera se li va asseure a la vora i va dir:

—Li agrada d’estar assegut aquí mirant el mar?

—Sí —va dir assentint suaument amb el cap—. És agradable. Trobo que és un bon lloc per quedar-s’hi a esperar.

—Per quedar-s’hi a esperar? —va dir la Vera bruscament—. Què espera?

—La fi —va dir suaument—. En fi suposo que vostè ja ho sap, oi? És així, oi que sí? Tots nosaltres estem esperant la fi.

—Què vol dir? —va preguntar en un to d’inseguretat.

—Cap ni un de nosaltres no sortirà d’aquesta illa. —Va dir amb gravetat el general Macarthur—. Aquest és el pla. Vostè el coneix perfectament, és clar. El que potser no pot entendre és l’alleujament que sento!

—L’alleujament? —va fer la Vera estranyada.

—Sí. Vostè és molt jove, és clar…, vostè encara no hi ha arribat. Però ja hi arribarà, ja! Al beneït alleujament que un sent quan sap que ja està tot llest, que ja no cal afeixugar-se més carregant el pes. Vostè també ho sentirà algun dia…

—No l’entenc —va dir la Vera amb la veu ronca, i es va començar a recargolar els dits d’una manera espasmòdica, Tot d’una va agafar por d’aquell soldat vell i tranquil…

—Miri, jo estimava la Leslie. L’estimava molt… —va dir mig distret.

—Era la seva esposa, aquesta Leslie? —va dir la Vera interrogativament.

—Sí, me l’estimava jo la Leslie. Vet aquí perquè ho vaig fer.

—Vol dir que… —va començar dient la Vera.

El general Macarthur va fer suaument que sí amb el cap.

—Ara ja no val la pena de negar-ho, ara que tots anirem morint.

»Vaig enviar en Richmond a la seva mort. Suposo que, en un cert sentit, va ser un assassinat. És ben curiós això.

»Un assassinat, i jo que sempre he estat un home que ha respectat la llei! Aleshores, però, no em va pas semblar un assassinat. No vaig tenir cap mena de remordiment. “Li ha estat bé”, això és el que vaig pensar. Però després…

—Després, què? —va fer la Vera amb una veu dura.

El general va moure vagament el cap d’un cantó a l’altre. Semblava desconcertat i un xic dolgut.

—No ho sé. No ho sé…, pas. Tot va ser diferent, sap? Jo no sé si la Leslie ho va endevinar mai o no… No ho crec pas. Però miri, per a mi ja no era la mateixa. Se n’havia anat molt lluny i jo ja no la podia abastar. I després, es va morir, i em vaig quedar sol…

—Sol…, ben sol… —va dir la Vera, i l’eco de la seva veu ressonà des de les roques.

—Vostè també se n’alegrarà quan arribi el moment final —va dir el general Macarthur.

La Vera es va posar dreta i va dir en un to tallant:

—No sé pas què vol dir!

—Ja ho sé jo filla meva, ja ho sé jo… —va dir el general.

—Vostè no sap res. Ni tan sols ho entén…

El general Macarthur es va posar a mirar el mar altre cop. Semblava que ja no s’adonava de la presència de la Vera al costat seu. Aleshores amb una veu molt dolça i suau, va dir:

—Leslie…?





5


Quan en Blore va tornar de la casa amb una corda enrotllada a sota el braç, va trobar l’Armstrong on l’havia deixat, mirant cap a l’estimball. En Blore va dir, panteixant:

—On és Mr. Lombard?

—Se n’ha anat a provar alguna de les seves teories —va dir l’Armstrong amb indiferència—. D’aquí un moment tornarà. Escolti, Blore, estic preocupat.

—Jo diria que tots n’estem, de preocupats.

El doctor va moure la mà amb un gest d’impaciència.

—És clar, és clar. No vull pas dir en aquest sentit. Estic pensant en el vell Macarthur.

—Què li passa?

—A qui estem buscant és a un boig, oi? —va fer en un to macabre el doctor Armstrong—. Què me’n diu d’en Macarthur?

—Vol dir que és un homicida? —va dir en Blore, incrèdul.

—No ho hauria d’haver dit —va fer l’Armstrong no gens convençut—. Ni per un moment. Perquè, és clar, jo no sóc pas cap especialista en malalties mentals. De fet, ni tan sols hi he mantingut cap conversació, des d’aquest punt de vista, no l’he estudiat pas.

—Guillat, sí! —va dir en Blore, posant en quarantena aquelles insinuacions—. Però no hagués dit mai…

L’Armstrong el va interrompre bo i fent un petit esforç, com el que fa un home que aconsegueix asserenar-se.

—És probable que tingui raó! Maleït sigui tot això; hi ha d’haver algú que està amagat en aquesta illa! Ah!, vet aquí en Lombard.

Es van posar a lligar la soga amb molt de compte, i en Lombard va dir:

—Faré tots els possibles per trobar alguna cosa. Vigilin quan tot de sobte es tensi la soga.

Una mica més tard, mentre tots dos observaven la davallada d’en Lombard, en Blore va dir:

—Baixa com una cabra, oi?

La seva veu tenia un to una mica estrany. El doctor Armstrong va dir:

—Diria que, per la pràctica que demostra, de jove deu haver fet muntanyisme.

—Potser sí. —Es va produir un silenci—. En conjunt és un individu peculiar —va dir l’ex-inspector—. Sap el que penso? Que no m’acaba de fer el pes.

—En quin sentit? —preguntà pensatiu l’Armstrong.

En Blore va grunyir, i tot seguit va contestar-li:

—No ho sé…, exactament, però jo no me’n fiaria ni un pèl.

—Suposo que deu haver viscut una vida plena d’aventures —va dir l’Armstrong.

—M’hi jugaria qualsevol cosa que algunes de les seves aventures les ha hagut de mantenir ben amagades.

Va fer una pausa i després va continuar:

—Vostè ha portat algun revòlver, doctor?

—Jo? Déu meu, no —va dir l’Armstrong mirant-se’l sorprès—. Per què l’havia de portar?

—I per què l’havia de portar Mr. Lombard?

—Suposo que…, per hàbit —va dir l’Armstrong sense gaire convenciment.

En Blore va fer un esbufec.

De sobte, la corda va fer una estrebada. Durant uns moments van tenir les mans ocupades. Al cap d’un estoneta, quan la corda va tornar al seu estat d’abans, en Blore va dir:

—Hi ha hàbits i hàbits! Mr. Lombard agafa un revòlver quan se’n va a llocs remots i aïllats, molt bé, però no hi ha dubte que també agafa un fogonet de petroli, un sac de dormir i una certa quantitat d’insecticida contra les xinxes! Però aquest hàbit no li havia pas de fer portar tot aquest equip aquí! Només és a les novel·les que les persones porten revòlvers com si fos la cosa més normal del món.

El doctor Armstrong va moure el cap perplex. Tots dos es van abocar cap a l’estimball i van esguardar el que feia en Lombard. El xicot ho anava escodrinyant tot i de seguida van veure que allò havia estat en va. Al cap d’una estona, en Lombard va aparèixer per la vora del penya-segat. Es va eixugar la suor del front i va dir:

—Bé, aquí no hi és pas. És a la casa, o enlloc.





6


La casa aviat va ser escorcollada. Primer van començar per les dependències annexes i després es va ocupar de l’edifici en si. Un regle de fusta de Mrs. Rogers, que van trobar en un armari de la cuina, els va servir d’ajuda per a repassar-ho tot molt més bé. Però enlloc no hi havia cap espai amagat que no es fes servir per a res. Tot era absolutament normal i ben a la vista; es tractava d’una estructura moderna on no hi havia cap tipus d’amagatall. Per començar, van inspeccionar la planta baixa. Quan, a continuació, pujaven cap als dormitoris, van veure per la finestra que hi havia al replà que en Rogers portava una safata amb tot de còctels cap a la terrassa. En Philip Lombard va dir, faceciosament:

—Aquest bon home és un animal esplèndid. Ell segueix endavant amb el seu posat impassible.

—En Rogers és un majordom de primera —va dir l’Armstrong en un to apreciatiu—. Això sí que ho he de dir d’ell!

—La seva muller també era força bona cuinera —va dir en Blore—. Aquell sopar d’ahir a la nit…

Es van ficar a la primera habitació. Cinc minuts després es trobaven altre cop al replà. No s’hi amagava ningú, ni hi havia cap amagatall possible.

—Aquí hi ha una escaleta —va dir en Blore.

—Duu a l’habitació dels criats —va dir l’Armstrong.

—A sota de la teulada hi deu haver un espai buit, per a les cisternes, els dipòsits d’aigua, etc. És la possibilitat més bona que hi ha i l’única! —va dir en Blore.

I fou aleshores, mentre estaven allí, que van sentir aquell soroll que venia de dalt. Una petjada suau i furtiva a sobre d’ells.

Tots tres la van sentir. L’Armstrong va agafar fort el braç d’en Blore. En Lombard va aixecar un dit per avisar que no fessin soroll.

—Silenci, escoltem.

El soroll es va tornar a repetir; hi havia algú que es movia a sobre, amb suavitat i d’una manera furtiva.

—En realitat, aquest que es mou a sobre és a dins del dormitori —va xiuxiuejar l’Armstrong—. Es troba a la cambra on hi ha el cos de Mrs. Rogers.

En Blore va contestar, també amb un xiuxiueig:

—És clar! És el millor amagatall que podia haver escollit! No és fàcil que hi vagi ningú. Vegem…, ara facin tan poc soroll com puguin.

Van pujar les escales de puntetes. Al replanet que hi havia davant de la porta del dormitori, s’hi van aturar altre cop. Sí, a la cambra hi havia algú. Es va sentir un lleuger cruixit que venia de dins.

—Ara —va fer en Blore molt baixet.

Va obrir la porta de cop i va entrar; els altres dos van entrar enganxats darrere seu. Tots tres es van aturar en sec. A l’habitació hi havia en Rogers i tenia les mans plenes de peces de vestir.





7


En Blore va ser el primer de refer-se i va dir:

—Dispensi, d’això, Rogers. Hem sentit que algú es movia aquí dins i hem pensat, bé…

Va callar.

—Perdonin, senyors —va dir en Rogers—. Estava agafant les meves coses, per tal de canviar d’habitació. Suposo que no tindran cap objecció si n’agafo una de les dels invitats, que estigui lliure? La més petita que hi hagi.

Com que s’havia dirigit al doctor Armstrong, fou aquest qui li va respondre:

—I tant que no. I tant que no. Ja pot anar fent.

El doctor va evitar de mirar cap a la figura que hi havia al llit, coberta amb un llençol.

—Gràcies, senyor —va dir en Rogers.

El majordom va sortir de l’habitació carregat amb les seves pertinences i va baixar les escales cap al pis de sota. L’Armstrong, se’n va anar cap al llit, i aixecant el llençol va donar un cop d’ull a la cara tranquil·la de la difunta. Ara no mostrava cap senyal de por. Només buidor. L’Armstrong va dir:

—Tant de bo tingués les meves coses aquí. M’agradaria saber de quina substància es tractava.

Després, es va tombar cap als altres dos i va afegir:

—Enllestim. Tinc la sensació que no trobarem pas res.

En Blore estava mirant de fer girar el forrellat d’una boca d’entrada baixa que hi havia a la cambra.

—Sembla mentida com es desplaça aquest personatge sense fer gens de fressa —va dir—. Fa un parell de minuts o així que ens hem adonat que era al jardí i ningú de nosaltres tres no l’ha pas vist pujar les escales.

—Suposo que és per això que ens hem pensat que aquí dalt hi havia algú altre que es movia.

En Blore es va ficar per aquell lloc, fosc com una gola de llop. En Lombard va agafar una llanterna de la seva butxaca i el va seguir. Cinc minuts més tard, en el replà de més amunt hi havia tres homes que es miraven els uns als altres. Anaven bruts, amb tot de teranyines que els penjaven i tenien un posat malagradós.

A l’illa no hi havia ningú més que ells vuit.





IX





1


—Pel que es veu, hem anat errats tota l’estona! —va dir en Lombard, a poc a poc. Hem anat muntant-nos un malson fet de superstició i de fantasia, i tot a causa de la coincidència de dues morts!

—Bé, però tot i amb això, la nostra argumentació continua sent vàlida —va dir l’Armstrong en un to de veu greu—. Dimoni! Jo sóc un doctor i en sé alguna cosa, de suïcidis. L’Anthony Marston no era un tipus suïcida.

—No podia haver estat, dic jo, un accident? —va fer en Lombard sense gaire convenciment.

En Blore, gens convençut per allò que sentia, va fer un esbufec.

—Un accident d’allò més estrany —va grunyir.

Hi hagué una pausa.

—Pel que fa a la dona… —va començar en Blore.

—Mrs. Rogers?

—Sí. És possible, oi, que hagués pogut estar un accident?

—Un accident? —va dir en Philip Lombard—. En quin sentit?

Va semblar que en Blore es trobava una mica incòmode. El color del seu rostre, que era com el dels rajols, va pujar de to. Com si les paraules li sortissin gairebé a sotragades va dir:

—Miri, doctor, vostè li va donar alguna mena de narcòtic, sap.

L’Armstrong se’l va mirar fit a fit.

—Narcòtic? Què diu ara?

—Anit. Vostè mateix va dir que li havia donat alguna cosa que la fes dormir.

—Oh, allò, sí. Un sedant inofensiu.

—Què era exactament?

—Li vaig donar una dosi suau de trional. Un preparat perfectament innocu.

En Blore es va posar més vermell, encara.

—Escolti, parlant sense embuts, no li’n va pas donar una sobredosi, oi? —va dir.

—No sé pas què vol donar entenent? —va dir irat el doctor Armstrong.

—És possible, oi, que hagués pogut cometre una equivocació? —va dir en Blore—. Aquestes coses passen de tant en tant.

—No va passar res d’això —va dir l’Armstrong severament—. Això que suggereix és ridícul. —El doctor va fer una pausa i en un to fred va afegir—: O és que suggereix que li vaig donar una sobredosi a posta?

En Philip Lombard va intervenir ràpidament bo i dient:

—Escoltin, vostès dos, hem de mantenir la calma. No comencem a llançar-nos acusacions els uns als altres.

—Jo només suggeria que el doctor podia haver comès un equivocació —va dir en Blore sorrut.

El doctor Armstrong va fer un esforç per somriure. Ensenyant les dent amb un somriure trist, va dir:

—Els doctors no ens podem permetre el luxe de cometre equivocacions d’aquesta mena, amic meu.

—No seria pas la primera que n’hagués comès —va dir deliberadament en Blore—, si ens hem de creure allò que va dir el gramòfon.

L’Armstrong va empal·lidir. En Philip Lombard, irat, va dir ràpidament a en Blore:

—Per quina raó es posa a ofendre el doctor? Tots nosaltres ens trobem en el mateix vaixell. Hem de mirar de sortir-nos-en plegats. I què me’n diu vostè de la seva taca com a perjur?

En Blore va fer un pas endavant amb els punys tancats. En una veu gruixuda, va dir:

—Al diable el perjuri! Això és una mentida podrida! Pot matar-me, si vol, Mr. Lombard, però voldria saber unes coses, i una d’aquestes coses es refereix a vostè.

—A mi? —va dir en Lombard arronsant les celles.

—Sí. Vull saber per què va portar un revòlver a allò que havia de ser una agradable reunió social.

—Ho vol saber, oi?

—Sí, ho vull saber, Mr. Lombard.

—Sap una cosa, Blore —va dir inesperadament en Lombard— vostè no és tan imbècil com sembla.

—Potser no. Què passa amb el revòlver?

En Lombard va somriure.

—El vaig portar perquè em va semblar que aquí em trobaria amb problemes.

—Ahir a la nit no ens ho va pas dir això —va dir en Blore recelós.

En Lombard va fer que no amb el cap.

—No ens ho volia dir, oi? —va persistir en Blore.

—En part, no —va dir en Lombard.

—Va, vinga, digui’ns-ho tot.

Lentament, en Lombard va dir:

—Vaig deixar que tothom pensés que a mi m’havien fet venir de la mateixa manera que a la majoria dels altres. Això no era ben cert, però. De fet, hi va haver un misteriós Johnny… Morris es deia, que em va oferir cent guinees perquè vingués aquí i tingués els ulls ben oberts, em va dir que jo tenia la reputació de ser el tipus adequat per a una situació difícil.

—I bé! —va demanar impacient en Blore.

—Això és tot —va dir en Lombard amb un somriure sorneguer.

—Però ben segur que aquell home li va dir alguna cosa més, oi! —va preguntar el doctor Armstrong.

—Oh, no, no em va dir res més. Es va tancar com una cloïssa. Podia agafar-ho o deixar-ho córrer, aquestes foren les seves paraules. Jo estava malament de diners i ho vaig agafar.

En Blore no semblava pas gens convençut.

—Per què no ens ho va dir anit, tot això? —preguntà.

—Amic meu… —va començar en Lombard, arronsant-se d’espatlles d’una manera molt eloqüent—, com podia saber que aquesta nit passada no s’estava produint exactament l’eventualitat amb què jo havia d’heure-me-les? Vaig mirar de passar desapercebut i vaig contar una història ambigua.

—Però ara…, pensa de forma diferent? —va dir perspicaçment el doctor Armstrong.

La cara d’en Lombard va canviar. Es va enfosquir i va endurir-se-li.

—Sí —va dir—. Ara penso que em trobo en el mateix vaixell que vostès. Aquelles cent guinees van ser com el trosset de formatge amb què Mr. Owen em va enxampar en el seu parany amb tots vostès. —I va afegir, lentament—: Perquè ens trobem atrapats en un parany…

»Ho podria jurar! Hi va haver la mort de Mrs. Rogers! La d’en Tony Marston! La desaparició d’indiets de la taula del menjador! I tant que sí! La mà de Mr. Owen s’hi veu clarament, en tot això…, però on dimoni es troba aquest Mr. Owen?

A baix el gong va sonar, solemnement, anunciant l’hora de dinar.





2


En Rogers estava dret al costat de la porta del menjador. En veure els tres homes que baixaven les escales, va avançar una o dues passes cap a ells i en una veu baixa i angoixada, va dir:

—Espero que el dinar estigui prou bé. Hi ha pernil dolç i llengua freda, i he fet bullir unes quantes patates. També hi ha formatge, galetes i fruites en conserva.

—Sembla que estarà prou bé. Així que encara tenim existències, eh?

—Hi ha molt de menjar, senyor…, d’aquell en conserva. El rebost està ben proveït. Això suposo que es fa necessari, senyor, en una illa que es pot trobar amb les comunicacions amb terra ferma tallades durant un període de temps considerable.

En Lombard va assentir amb el cap. En Rogers, bo i seguint els tres homes al menjador, va murmurar:

—Em preocupa que en Fred Narracott no hagi vingut avui. És particularment inoportú, podríem dir-ne.

—Sí —va fer en Lombard— particularment inoportú, ho descriu molt bé.

Miss Brent va entrar a la sala. Li havia caigut un cabdell de llana a terra i tot just l’estava acabant de cabdellar. En prendre el seu seient a taula va remarcar:

—El temps està canviant. Fa un vent bastant fort i en el mar hi ha onades amb crestes escumoses.

El jutge Mr. Wargrave va entrar. Caminava amb passes lentes i mesurades. Des de sota de les seves poblades celles va llançar tot de llambregades als altres ocupants del menjador i va dir:

—Veig que han tingut un matí molt actiu.

En la seva veu hi havia un lleuger plaer maliciós.

La Vera Claythorne va entrar corrents. Esbufegava una mica.

—No sé si m’hauré fet esperar. He arribat tard? —va dir ràpidament.

—No arriba pas la darrera. El general encara no és aquí —va dir Miss Emily Brent.

Tothom va seure a taula. En Rogers es va adreçar a Miss Brent i li va dir:

—Comencem, senyora, o bé vol que esperem?

—El general Macarthur està assegut allà baix vora el mar —va dir la Vera—. No crec pas que pugui sentir el gong des d’allí i a més… —va afegir vacil·lant—, avui trobo que està una mica estrany.

En Rogers va dir ràpidament:

—Baixaré i l’informaré que el dinar és a punt.

—Hi aniré jo mateix —va saltar el doctor Armstrong—. Vostès comencin.

Va sortir de la sala. Darrere seu, va sentir la veu d’en Rogers que deia:

—Què prefereix, senyora, llengua freda o pernil dolç?





3


Les cinc persones que seien al voltant de la taula semblava que tenien dificultats a trobar temes de conversa. A fora se sentien tot de ratxes de vent que anaven i venien. La Vera es va estremir una mica i va dir:

—Farà una bona tempesta.

En Blore va posar el seu granet d’arena a la conversa; amb ganes d’animar-la una mica, va dir:

—Ahir, en el tren de Plymouth, hi havia un vell que només feia que dir que venia una tempesta. És meravellós com coneixen el temps aquests llops de mar.

En Rogers va passar per la taula recollint els plats que s’havien fet servir. De sobte, es va aturar amb els plats a les mans i en un to de veu estrany, com espantat, va dir:

—Hi ha algú que ve corrents…

Tothom ho va remarcar, se sentien uns peus que corrien per la terrassa. Al cap d’un moment tothom es va adonar del que passava, tothom se’n va adonar, sense que ningú no ho digués… Com si obeïssin a un acord mutu, tots es van posar drets i es van quedar mirant cap a la porta. El doctor Armstrong hi va aparèixer, esbufegant.

—El general Macarthur… —va començar a dir.

—Mort!

La paraula va sortir amb força dels llavis de la Vera.

—Sí, és mort… —va dir l’Armstrong.

Es va fer un silenci…, un llarg silenci. Les set persones es van mirar les unes a les altres, sense saber què dir.





4


La tempesta es desfermà just en el moment en què els dos homes entraven per la porta el cos de l’ancià general. Els altres estaven drets en el saló. Quan la pluja va començar a caure, es va sentir, tot d’una, com una mena de xiuxiueig acompanyat d’un fort rugit.

Mentre en Blore i l’Armstrong passaven carregats escales amunt, la Vera Claythorne es va girar sobtadament i se’n va anar cap al menjador desert. Estava tal com l’havien deixat. El plat dels dolços era a sobre del trinxant, sense tocar, a punt d’ésser servit. La jove se’n va anar cap a la taula. Un parell de minuts més tard, quan ella encara hi era, va entrar en Rogers sense fer soroll. Quan la va veure, es va sobresaltar. Aleshores els seus ulls la van mirar interrogativament, mentre deia:

—Oh, senyoreta, venia…, venia a veure…

En una veu tan forta i aspra que ella mateixa se’n va quedar sorpresa, la Vera va dir:

—Ho ha encertat, Rogers. Miri-ho vostè mateix. Només n’hi ha set…





5


El cos del general Macarthur, el van posar a sobre del seu llit. Després de fer-ne un darrer examen, l’Armstrong va abandonar l’habitació i va baixar les escales: al saló s’hi va trobar els altres; s’havien aplegat tots junts. Miss Brent feia mitja. La Vera Claythorne estava dreta al costat de la finestra mirant com plovia. En Blore estava assegut molt correctament en una cadira, amb les mans sobre els genolls. En Lombard caminava amunt i avall sense parar. Al fons del saló, el jutge Mr. Wargrave estava assegut en una butaca molt còmoda. Tenia els ulls mig closos. Quan el doctor va entrar a l’habitació, van obrir-se-li. En una veu clara i penetrant, va dir:

—I bé, doctor?

El doctor Armstrong estava molt pàl·lid.

—No es tracta de cap atac de cor, ni de cap cosa per l’estil. A en Macarthur l’han colpejat al clatell amb una porra o amb una cosa semblant.

Es va sentir un murmuri general, però la veu clara del jutge es va fer sentir un cop més per sobre de totes.

—Ha trobat l’arma que ha estat utilitzada?

—No.

—No obstant això, vostè està segur del que diu?

—N’estic ben segur.

—Ara ja sabem exactament on som —va dir en veu baixa el jutge Mr. Wargrave.

No hi havia cap dubte de qui s’havia fet càrrec de la situació. Aquell matí, en Wargrave havia estat assegut tot arrupit en una cadira de la terrassa, abstenint-se de qualsevulla mena d’activitat externa. En aquell moment es feia càrrec del comandament de la situació amb la facilitat que li donava el seu llarg hàbit en l’exercici de l’autoritat. Ara presidia la sala d’una manera ben notòria. Escurant-se la gorja, va tornar a parlar bo i dient:

—Aquest matí, senyors, mentre estava assegut a la terrassa, he estat observant les seves activitats. Aquestes oferien ben pocs dubtes sobre el que es proposaven. Estaven fent una exploració de l’illa per tal de trobar-hi un assassí desconegut, oi?

—Exactament, senyor —va dir en Philip Lombard.

—Sens dubte hauran arribat a la mateixa conclusió que també jo vaig arribar —va continuar dient el jutge—, és a dir, que les morts de l’Anthony Marston i de Mrs. Rogers ni eren accidentals, ni eren suïcidis. Sens dubte també hauran arribat a una determinada conclusió sobre els propòsits de Mr. Owen en atreure’ns cap a aquesta illa?

—Aquí hi ha un boig! Un dement! —va exclamar en Blore amb la veu ronca.

El jutge va fer una tosseta.

—Això és gairebé cert però no afecta pràcticament aquesta qüestió. La nostra preocupació principal, ara, és aquesta: salvar les nostres vides.

—No hi ha ningú a l’illa, li ho dic jo.

—Ningú! —va dir l’Armstrong en una veu tremolosa.

El jutge es va acariciar la barbeta i va dir, en una veu suau:

—En el sentit en què vostè ho diu, no. Jo he arribat a aquesta conclusió, a primera hora d’aquest matí. Fins i tot els podia haver dit que la seva exploració resultaria infructuosa. No obstant això, estic ben convençut que «Mr. Owen» (per donar-li el nom que ell mateix ha adoptat) és a l’illa. N’estic ben convençut, d’això. Tenint en compte el projecte que duu a terme, és a dir, ni més ni menys que aplicar la justícia a una sèrie d’individus, per una sèrie de crims que la llei no pot castigar, només hi ha una manera en què això es podia acomplir. Mr. Owen només podia venir a l’illa d’una manera. I aquesta manera és ben clara. Mr. Owen és un de nosaltres…





6


—Oh, no, no, no…

Va ser la Vera qui explotà, gairebé gemegant.

El jutge la va ullar amb una mirada penetrant i li va dir:

—Estimada senyoreta, aquest no és el moment de refusar d’acceptar els fets tal com són. Tots nosaltres ens trobem en un perill molt greu. Un de nosaltres és Mr. Owen. I no sabem qui. De les deu persones que van arribar a aquesta illa, tres queden definitivament excloses. De l’Anthony Marston, de Mrs. Rogers i del general Macarthur, ja no en podem tenir cap sospita. Ens en queden set; una és, si em permeten l’expressió, un indiet fals.

Va fer una pausa i va mirar al seu entorn.

—He d’entendre que tots vostès hi estan d’acord, amb això?

—És una cosa fantàstica, però suposo que té raó —va dir l’Armstrong.

—Jo no en tinc pas cap dubte —va dir en Blore—. I si m’ho permet, li diré que tinc una bona idea…

Un ràpid gest de la mà del jutge Mr. Wargrave el va deturar.

—Ara en parlarem d’això —va dir en una veu baixa—. De moment, tot el que desitjo és saber si tots hi estan d’acord amb el que he dit.

—Les seves argumentacions semblen lògiques —va dir Miss Emily Brent tot fent mitja—. Estic d’acord en que un de nosaltres està posseït pel dimoni.

—No m’ho puc pas creure…, no puc… —va mormolar la Vera.

—Lombard? —va preguntar en Wargrave.

—Hi estic d’acord, absolutament.

El jutge va assentir satisfet amb el cap, i va dir:

—Ara examinem l’evidència. Per començar, tenim raons per sospitar d’alguna persona en particular? Mr. Blore, crec que vostè volia dir alguna cosa.

Esbufegant una mica, en Blore va dir:

—En Lombard té un revòlver. La nit passada, no ens va dir la veritat. Ho admet.

En Philip Lombard va riure burleta i va dir:

—Suposo que serà millor que em torni a explicar.

Ho va fer donant les seves raons d’una manera breu i succinta.

—Què hi ha que provi això que vostè diu —va fer en Blore en un to aspre—. No hi ha res que ho pugui corroborar.

El jutge va estossegar.

—Malauradament —va dir— tots ens trobem en aquesta posició. Només ens podem recolzar en la nostra pròpia paraula. —Es va abocar cap endavant, i va afegir—: Ningú de vostès no ha copsat, encara, com n’és de peculiar, la nostra situació. Segons el meu parer, només podem adoptar que un procediment. Hi ha algú de nosaltres a qui puguem eliminar definitivament de tota sospita, basant-nos en alguna evidència que obri en poder nostre?

—Jo sóc un professional ben conegut —es va afanyar a dir el doctor Armstrong—. La mera idea que se’m pugui considerar sospitós de…

Un gest de la mà del jutge va fer aturar, novament, el qui estava parlant, abans que aquest hagués pogut acabar de fer-ho. El jutge Mr. Wargrave, amb la seva veu prima i clara, va dir:

—També jo sóc una persona ben coneguda! Però senyor meu, això no prova res en absolut. Hi ha hagut doctors que han enfollit, abans que ara. Hi ha jutges que s’han tornat boigs. També se n’han tornat —va afegir ullant a en Blore—, de policies.

—De totes maneres, suposo que n’exclourà les dones —va dir en Lombard.

El jutge va aixecar les celles. En aquell to «àcid» tan famós, que coneixien tan bé els advocats defensors, va dir:

—Entenc que vostè afirma que les dones no estan subjectes a manies homicides?

—En absolut —va dir en Lombard irritat—. Però tot i així, a penes sembla possible…

Va callar. El jutge Mr. Wargrave, amb aquella mateixa veu àcida i prima, es va adreçar a l’Armstrong, bo i dient-li:

—Em sembla entendre, doctor Armstrong, que una dona hauria estat físicament capaç de donar el cop que va matar el pobre Macarthur?

—Perfectament capaç —va dir el doctor reposadament—, si hagués tingut un instrument adient, com ara una porra de goma o un garrot.

—No caldria que fes un esforç extraordinari?

—Gens ni mica.

El jutge Mr. Wargrave va fer moure el seu coll i digué:

—Les altres dues morts han esdevingut a causa de l’administració d’alguna droga. Aquesta, ningú no podrà disputar que l’hauria pogut portar a terme una persona que tingués una força física ben insignificant.

—Crec que vostè està boig —va cridar enutjada la Vera.

Els ulls del jutge es van moure lentament fins que van descansar en la jove. Es tractava de la mirada impassible d’un home molt acostumat a sospesar el gènere humà en una balança. La Vera va pensar: «M’està mirant com…, com sí jo fos un espècimen», pensà amb autèntica sorpresa. «I no li faig pas gaire goig!».

En un to mesurat, el jutge li estava dient:

—Estimada senyoreta, miri de refrenar els seus sentiments. Jo no l’estic pas acusant.

Després, va fer una inclinació a Miss Brent bo i dient-li:

—Espero, Miss Brent, que vostè no estarà pas ofesa per la meva insistència en què tots nosaltres som igualment sospitosos?

Miss Emily Brent estava fent mitja. Sense aixecar el cap, i en un to de veu ben fred, va respondre:

—La idea que se’m pogués acusar de llevar la vida d’un semblant, i no parlem de la vida de tres semblants, és, per descomptat, del tot absurda per a qualsevulla persona que sàpiga alguna cosa sobre el meu caràcter. Ara bé, entenc perfectament que tots nosaltres som uns desconeguts, per a tots els altres, i que en les circumstàncies actuals ningú no pot pas ser exonerat, sense una prova suficientment completa. Entre nosaltres, tal com ja els he dit abans, hi ha un dimoni.

—Aleshores tots hi estem d’acord —va dir el jutge—. No podem admetre cap exculpació amb l’única excusa del caràcter o de la posició.

—Què me’n diu d’en Rogers? —va dir en Lombard.

El jutge el va fitar impertorbable.

—Què li passa a en Rogers?

—Bé, a mi em sembla que en Rogers ha de quedar del tot descartat —va dir en Lombard.

—Ah, sí? I per què? —va preguntar el jutge Mr. Wargrave.

—Per començar, no té el talent suficient per a fer-ho. I, per altra banda, la seva muller ha estat una de les víctimes —va fer en Lombard.

El jutge va tornar a arronsar les seves poblades celles, i va dir:

—Quan jo estava en actiu, jove, varen aparèixer davant meu tota una sèrie de persones acusades de l’assassinat de les seves esposes, i varen ser considerades culpables.

—Oh, hi estic d’acord. L’assassinat de l’esposa és perfectament possible, gairebé diria que és natural! Però no un assassinat d’aquest tipus! Miri, puc creure que en Rogers matés la seva muller perquè tingués por que ella se li enfonsés i el delatés, o perquè n’estigués tip, o perquè volgués lligar amb una noieta agradable força menys granada que ella. Però el que no puc fer és veure’l com un Mr. Owen dement, que administra una justícia folla i que comença per la seva pròpia dona per un crim que van cometre tots dos.

—Vostè accepta el que es diu com si fos pura evidència —va fer el jutge Mr. Wargrave—. A nosaltres no ens consta pas que en Rogers i la seva esposa conspiressin per matar la seva mestressa. Això pot haver estat una afirmació falsa, feta per tal que en Rogers semblés que es trobava en la mateixa posició que nosaltres. El terror que anit demostrava sentir Mrs. Rogers podia haver estat a causa d’haver-se adonat que el seu marit estava trastocat.

—Bé —va dir en Lombard—, admetem que sigui com vostè diu. U. N. Owen és un de nosaltres. No podem acceptar cap excepció. Tots nosaltres som candidats a ser Mr. Owen.

—El que jo vull donar entenent —va dir el jutge Mr. Wargrave—, és que no s’ha de permetre que hi hagi excepcions basant-nos en el caràcter, en la posició, o en la probabilitat. El que hem d’esbrinar, ara, és la possibilitat de poder eliminar una o més persones, tenint en compte fets comprovats. Diguem-ho més senzillament: entre nosaltres, hi ha una o més persones que no hagin tingut la possibilitat d’administrar ni el cianur a l’Anthony Marston, ni una sobredosi de somnífer a Mrs. Rogers, i que no hagin tingut cap oportunitat de pegar el cop que va matar el general Macarthur?

La cara més aviat pansida que tenia en Blore es va il·luminar. Es va abocar endavant i va exclamar:

—Ara l’escolto, senyor meu! D’això és tracta! Som-hi, doncs! Pel que fa al jove Marston, no crec que en puguem treure res. Ja ha estat suggerit que, des de fora, algú va deixar caure alguna cosa a les escorrialles del seu got, abans que el tornés a omplir per darrer cop. Això, una persona que s’hagués trobat a dins de la sala encara ho hauria pogut fer més fàcilment. No puc pas recordar si en Rogers era o no amb nosaltres, però qualsevol dels altres ben segur que ho hauríem pogut fer. —Es va aturar un moment, i després va continuar dient—: Ara, fixem-nos en Mrs. Rogers. Les persones amb més possibilitats van ser el seu marit i el doctor. Qualsevol dels dos ho hauria pogut fer en un tancar i obrir d’ulls.

El doctor Armstrong es va posar dret d’un bot. Estava tremolant.

—Protesto. Això és absolutament gratuït. Juro que la dosi que vaig donar a aquella dona era perfectament…

—Doctor Armstrong. —La veu prima i àcida que es va sentir era molt convincent. Amb una sotragada, el doctor es va aturar a la meitat de la seva frase. La veu prima i freda va continuar dient—: La seva indignació és molt natural. No obstant això, ha d’admetre que ens hem d’encarar amb els fets. O bé vostè, o bé en Rogers, van poder administrar la dosi fatal amb molta més facilitat. Considerem ara la posició en què ens trobem les altres persones aquí presents. Quina possibilitat vaig tenir jo, l’inspector Blore, Miss Brent, Miss Claythorne o Mr. Lombard, d’administrar el verí? Se’ns pot eliminar completament del tot a nosaltres? —El jutge va fer una pausa; després, va afegir—: Jo crec que no.

—Jo no vaig estar mai a prop d’aquella dona! —va dir la Vera enutjada—. Tots vostès ho poden confirmar.

El jutge Mr. Wargrave va esperar una estona i digué:

—Segons em sembla recordar, les coses van anar d’aquesta manera, em voldran corregir si m’equivoco? L’Anthony Marston va portar Mrs. Rogers fins al sofà i Mr. Lombard i el doctor Armstrong van anar-hi a continuació. El doctor va dir a en Rogers que anés a buscar una mica de brandy. Aleshores algú va preguntar d’on havia sortit la veu que acabàvem de sentir. Després ens en vam anar tots cap a l’habitació del costat, excepte Miss Brent, que es va quedar en aquesta habitació —sola amb la dona inconscient.

Les galtes de Miss Emily Brent es van tenyir una mica de color. Va parar de fer mitja i va dir:

—Això és indignant!

La veu prima i implacable va seguir dient:

—Quan vam tornar a aquesta habitació, vostè, Miss Brent, estava inclinada sobre la dona que jeia en el sofà.

—És el simple sentiment d’humanitat una ofensa criminal? —va dir Miss Emily Brent.

—Jo només estic establint els fets —va dir el jutge Mr. Wargrave—. Després en Rogers va entrar a la sala amb el brandy que, per descomptat, havia tingut la possibilitat d’adulterar abans de venir. Hom va fer veure el brandy a la dona, i una mica més tard el seu marit i el doctor Armstrong la van ajudar a pujar cap a la seva habitació, on el doctor Armstrong li va administrar un sedant.

—Això és el que va passar exactament —va dir en Blore—. I això deixa fora de tota sospita el jutge, Mr. Lombard, a mi mateix, i Miss Claythorne.

La seva veu sonava forta i exultant. El jutge Mr. Wargrave, mirant-lo de forma penetrant amb els seus ulls freds, va mormolar:

—Ah, sí? Hem de tenir en compte totes les possibles eventualitats.

En Blore va fitar-lo i va dir:

—No l’entenc.

—A dalt, a la seva cambra, Mrs. Rogers jeu al llit —va dir el jutge Mr. Wargrave—. El sedant que li ha donat el doctor comença a fer-li efecte. Es troba en un estat vagament ensonyat i condescendent. Suposem que en aquell moment se sent un copet a la porta i que una persona entra i li porta, per exemple, una tauleta o alguna cosa per beure tot indicant-li que «el doctor diu que s’ho ha de prendre». S’imagina per un moment que no s’ho empassarà obedient i sense pensar-s’ho dues vegades?

Es va produir un silenci. En Blore va moure els peus i va corrugar les celles. En Lombard va dir:

—Aquesta història no me la crec ni un moment. A més, cap de nosaltres no va abandonar aquesta habitació, després, durant moltes hores. Hi va haver la mort d’en Marston i tota la pesca.

—Algú podia haver sortit, més tard, de la seva habitació —va dir el jutge.

—Però aleshores s’hauria trobat amb què allí hi havia en Rogers —va objectar en Lombard.

L’Armstrong es va remenar en el seu seient i va dir:

—No. En Rogers va baixar a desparar taula i a posar el rebost en ordre. Aleshores, qualsevol persona se n’hauria pogut anar cap a l’habitació d’aquella dona sense que el veiés ningú.

—Ben segur, doctor, que, en una hora tan avançada, Mrs. Rogers ja hauria estat profundament adormida sota la influència del medicament que vostè li va administrar, oi? —va dir Miss Emily Brent.

—Sí, és molt possible. Però no és ben segur. Fins que no has receptat medicaments a un pacient, més d’una vegada, no pots pas dir quina serà la seva reacció a una sèrie de preparats diferents. De vegades es dóna el cas que passa un temps considerable abans que un sedant faci efecte. Això depèn de la idiosincràsia particular del pacient respecte d’un medicament específic.

—És natural que vostè digui això, doctor. A vostè el beneficia…, no?

El rostre del doctor Armstrong es va tornar a enfosquir d’ira. Però aquella veu prima, freda i impassible va tornar a aturar les paraules que anaven a aflorar als seus llavis.

—No en traurem res de fer-nos recriminacions. Són els fets allò amb què ens les hem d’heure. Crec que hem deixat ben clara la possibilitat que allò que jo he esbossat hagi pogut ocórrer. Estic d’acord en què el seu coeficient de probabilitats no és pas gaire elevat; això també depèn, però, de qui hagi pogut ser aquella persona. L’aparició de Miss Brent o de Miss Claythorne fent aquest encàrrec no hauria pas ocasionat cap sorpresa en la ment de la pacient. En canvi, l’aparició meva, la de Mr. Blore, o la de Mr. Lombard no hauria resultat pas gens usual, per no dir una altra cosa, tot i que continuo creient que una visita com aquella hauria estat rebuda sense despertar cap mena d’autèntica sospita.

—I això…, on ens porta? —va dir en Blore.





7


Acariciant-se el llavi, i amb un posat d’allò més indiferent i inhumà, el jutge Mr. Wargrave va dir:

—Hem parlat del segon crim i hem arribat a la conclusió que cap de nosaltres no pot quedar completament exonerat de sospita. —El jutge va fer una pausa i a continuació va dir—: Ara arribem a la mort del general Macarthur. Aquesta mort ha tingut lloc aquest matí. Demano a tothom que consideri que té una coartada, que ho digui amb totes les paraules. Jo mateix els diré de seguida que no tinc cap coartada vàlida. He estat tot el matí assegut a la terrassa meditant la singular posició en què ens trobem tots nosaltres. He estat assegut tot el matí en aquella cadira de la terrassa fins que ha sonat el gong, però suposo que hi deu haver hagut alguns períodes de temps durant el matí en què ningú no m’ha pogut observar i durant els quals m’hauria estat possible de baixar fins a la vora del mar, matar el general, i tornar a la meva cadira. Només tinc les meves paraules per demostrar que no he deixat en cap moment la terrassa. En les circumstàncies en què ens trobem, amb això no n’hi ha prou. Hi ha d’haver alguna prova.

—Jo he estat tot el matí amb Mr. Lombard i amb el doctor Armstrong. Ells li ho corroboraran —va dir en Blore.

—Però se n’ha anat a la casa a buscar una corda —va dir-li el doctor Armstrong.

—Sí que ho he fet —va dir en Blore—, però he anat directament a la casa i he tornat directament allà on eren vostès. Ja ho saben.

—Ha tardat molt… —va dir l’Armstrong.

En Blore es va tornar vermell.

—Què dimonis vol dir amb això, doctor Armstrong? —va preguntar.

—Només he dit que ha tardat molt —va repetir l’Armstrong.

—He hagut de buscar-la, no és veritat? No es pot pas trobar una corda prou llarga en un minut.

—Durant l’absència de l’inspector Blore, vostès dos han estat junts? —va preguntar el jutge Mr. Wargrave.

—Ben segur que sí —va dir tot acalorat l’Armstrong—. És a dir, en Lombard se n’ha anat uns quants minuts. Jo m’he quedat on era.

—Volia veure les possibilitats que podia haver-hi d’utilitzar l’heliografia per a comunicar-nos amb la terra ferma —va dir en Lombard amb un somriure—. Volia veure quin indret seria el més adient. Només m’he absentat un minut o dos.

L’Armstrong va assentir amb el cap i va dir:

—És cert. No ha tardat el temps necessari per cometre un assassinat, li ho puc ben assegurar.

—Cap de vostès dos ha mirat el seu rellotge? —va preguntar el jutge.

—Bé, no.

—Jo no en portava —va dir en Philip Lombard.

—Un o dos minuts és una expressió vaga —va dir el jutge amb un to de veu neutre.

Va tombar el cap cap a la figura de Miss Emily Brent, que estava asseguda amb l’esquena ben dreta i amb la mitja reposant en la seva falda.

—Miss Brent?

—He anat a passejar amb Miss Claythorne fins al cim de l’illa. Després m’he assegut a la terrassa, al sol.

—No crec pas haver-l’hi vist —va dir el jutge.

—No, he estat en un lloc que hi ha un cop tombada la cantonada de la casa, cap a l’est. Allí no hi feia vent.

—I hi ha estat asseguda fins a l’hora de dinar?

—Sí.

—Miss Claythorne?

La Vera va contestar de bon grat i d’una manera entenedora.

—De bon matí, he estat amb Miss Brent. Després, he baixat cap a la vora del mar i he parlat amb el general Macarthur.

El jutge Mr. Wargrave la va interrompre per preguntar-li:

—Quina hora era?

Per primer cop, la resposta de la jove va resultar vaga.

—No ho sé —va dir—. Potser era una hora abans de dinar, penso, potser menys.

—Això ha estat abans que nosaltres hi parléssim —va dir en Blore—, o després?

—No ho sé. Estava…, estava molt estrany —va dir la Vera, i es va estremir.

—En quin sentit estava estrany —va voler saber el jutge.

—Ha dit que tots moriríem —digué la Vera en una veu baixa—. Ha dit que estava esperant que arribés la fi. M’ha…, m’ha espantat…

El jutge va assentir amb el cap i va preguntar:

—Què ha fet aleshores?

—He tornat cap a la casa. Després, just abans de dinar, he tornat a sortir i he pujat cap al darrere de la casa. Tot el dia he estat terriblement inquieta.

El jutge Mr. Wargrave es va acariciar la barbeta i va dir:

—Queda en Rogers. Per més que dubto que les seves declaracions afegeixin res de nou al gruix dels nostres coneixements.

Un cop cridat davant del tribunal, en Rogers va tenir ben poca cosa a dir. Havia estat ocupat tot el matí fent les feines de la casa i preparant el dinar. Abans d’aquest àpat, havia portat còctels a la terrassa i després se n’havia anat a canviar les seves coses, des de l’àtic a una altra habitació. Durant el matí no havia mirat per la finestra i no havia vist res que pogués tenir cap relació amb la mort del general Macarthur. Podia jurar amb tota seguretat que quan va parar la taula per al dinar, a sobre hi havia vuit figuretes de porcellana.

Quan en Rogers va haver acabat la seva declaració, es va produir una pausa. El jutge Mr. Wargrave es va escurar la gorja. En Lombard va murmurar a la Vera Claythorne:

—Ara tindrà lloc la recapitulació dels fets.

A continuació, el jutge va dir:

—Hem portat a terme una investigació sobre les circumstàncies que envolten aquestes tres morts, que hem fet tan bé com ho hem pogut. Tot i que en alguns casos s’evidencia una certa probabilitat, segons la qual unes determinades persones hi podrien haver estat implicades, tampoc no podem pas assegurar, d’una manera concloent, que les altres persones puguin ser considerades lliures de tota mena de complicitat. Reitero la meva ferma creença en què, de les set persones que estem reunides en aquesta sala, una és un criminal perillós, i probablement un dement. No tenim cap indici de qui pot ser aquesta persona. Tot el que podem fer, en aquesta conjuntura és considerar quines mesures podem prendre per a establir comunicació amb terra ferma i demanar ajuda, i en el cas que l’ajuda es retardi (la qual cosa és molt possible donat l’estat del temps), quines mesures hem d’adoptar per tal d’assegurar la nostra seguretat.

»Vull demanar a tots vostès que considerin això amb molt de compte i que em facin tots els suggeriments que se’ls acudeixin. Mentrestant els aconsello que estiguin en guàrdia. Fins ara l’assassí ha tingut la tasca ben senzilla ja que les seves víctimes no sospitaven res. D’ara endavant, la nostra tasca és de sospitar de tots i cada un de nosaltres.

»L’home previngut en val dos. No prenguin cap risc i estiguin atents al perill. Això és tot.

En Philip Lombard va murmurar per sota el nas:

—Ara el tribunal es retirarà…





X





1


—Vostè s’ho creu tot això? —va preguntar la Vera.

Estava asseguda amb en Philip Lombard a l’ampit de la finestra de la sala d’estar. A fora continuava plovent a bots i barrals i el vent rugia i llançava tot de ratxes esgarrifoses contra els vidres. En Philip Lombard va decantar el cap una mica cap a un costat, abans de respondre, i després va dir:

—Vol dir si crec que el vell Wargrave té raó quan diu que l’assassí és un de nosaltres?

—Sí.

—És difícil de contestar —va dir lentament en Philip Lombard—. Miri, per lògica, té raó, però tot i així…

La Vera va manllevar-li els mots de la boca:

—Tot i així, sembla tan increïble!

—Tot aquest afer és ben increïble! Però després de la mort d’en Macarthur, no podem pas tenir cap dubte d’una cosa. No es tracta en absolut ni d’accidents, ni de suïcidis. Es tracta ben bé d’assassinats. Tres assassinats, fins ara.

La Vera va sentir una esgarrifança.

—És com un malson espantós —va dir—. Em continua fent l’efecte que aquestes coses no poden succeir.

En Lombard, comprenent el que volia dir, va fer:

—Ja l’entenc. D’aquí una mica se sentiran uns copets a la porta i li entraran la tassa de te que es pren en despertar-se.

—Oh, com m’agradaria que fos així!

—Sí, però no ho serà! —va dir en Philip Lombard en un to greu—. Tots formem part d’aquest somni! I d’ara endavant hem d’estar molt en guàrdia.

Baixant la veu, la Vera va dir:

—Si, si és un d’ells, qui li sembla que és?

De cop en Philip Lombard va fer un gran somriure, i va dir:

—Veig que ens exceptua a nosaltres dos? Bé, això està molt bé. Jo ja sé molt bé que no sóc l’assassí, i no em sembla pas que hi hagi cap arrel de boig en vostè, Vera. Em fa l’efecte que vostè és una de les noies més sanes i més assenyades que he conegut. Em jugaria la meva reputació a favor del seu seny.

—Gràcies —va dir la Vera amb un petit somriure forçat.

—Vinga, Miss Vera Claythorne —va dir—, no em torna el compliment?

La Vera va vacil·lar un moment i després va dir:

—Miri, vostè ha admès que no considera la vida particularment sagrada, però tot i així no me’l puc imaginar com a…, com a l’home que va gravar aquell disc del gramòfon.

—Té tota la raó —va dir en Lombard—. Si jo cometés un o més assassinats, ho faria únicament per allò que en pogués treure. Aquesta liquidació en massa no està en la meva línia d’actuació. Bé, aleshores ens eliminarem nosaltres dos i ens concentrarem en els nostres cinc companys de presó. Quin d’ells és U. N. Owen? Bé, com a hipòtesi i sense que hi hagi res que ho acrediti, jo optaria per en Wargrave!

—Oh! —va exclamar la Vera.

Semblava sorpresa. Va recapacitar una estoneta i després va dir:

—Per què?

—És difícil de dir, exactament. Però per començar, és un home vell que ha estat presidint tribunals molts anys. És a dir, ha fet el paper d’un Déu Totpoderós durant força mesos de cada un d’aquests anys. Això, a la llarga, deu pujar al cap. Un ha d’acabar veient-se a si mateix com un ésser omnipotent que té a les seves mans el poder sobre la vida i la mort, i és possible que al seu cervell ara hi hagi passat alguna cosa i que vulgui fer un pas endavant convertint-se en Botxí i en Jutge Suprem.

—Si, suposo que això és possible… —va dir lentament la Vera.

—Per qui opta, vostè? —va dir en Lombard.

—Pel doctor Armstrong —va dir la Vera sense dubtar gens mi mica.

En Lombard va xiular baixet.

—Pel doctor, eh? Miri, jo l’hauria posat l’últim de la llista.

—Oh, no! —va dir la Vera movent el cap d’un cantó a l’altre—. Dues de les morts ho han estat a causa d’un verí. Això més aviat assenyala cap a un doctor. I a més, no podem pas deixar de considerar que l’única cosa que sabem segur que es va prendre Mrs. Rogers va ser el somnífer que ell li va donar.

—Sí, això és cert —va admetre en Lombard.

—Si un doctor es tornés boig —va insistir la Vera— hauria de passar molt de temps abans que ningú en sospités. I els doctors treballen massa hores i porten una sobrecàrrega nerviosa molt gran.

—Sí —va dir en Philip Lombard—, però dubto que hagués pogut matar en Macarthur. No hauria tingut prou temps durant el breu interval en què el vaig deixar, no, és a dir, a menys que baixés com un llamp cap a la vora del mar i tornés a pujar també com un llamp, però dubto molt que estigués prou entrenat per a fer tot això i que no se li notés gens.

—No va pas haver-ho de fer aleshores —va dir la Vera—, més endavant va tenir una altra oportunitat.

—Quan?

—Quan van baixar a cridar el general per anar a dinar.

En Philip va tornar a xiular molt baixet, i va dir:

—Així que vostè pensa que ho va fer aleshores? Havia de tenir molta sang freda per a fer-ho.

—Quin risc hi havia? —va dir la Vera impacient—. Aquí, és l’única persona que té coneixements de medicina. Podia jurar que el difunt almenys feia una hora que era mort, i qui el contradiria?

En Philip se la va mirar pensatiu.

—Sap que ha tingut una idea molt bona? —va dir—. Em pregunto…





2


—Qui és, Mr. Blore? És això el que jo vull saber. Qui és?

El rostre d’en Rogers mostrava senyals d’una gran tensió. Amb les mans engrapava ben fort el drap de treure la pols que havia estat fent servir just en aquells moments.

—Ah, amic meu, aquesta és la qüestió —va dir l’ex-inspector Blore.

—Sa senyoria ha dit que ha estat un de nosaltres. Però qui? Això és el que vull saber. Qui és aquest dimoni en forma humana?

—Això —va dir en Blore— és el que tots nosaltres voldríem saber.

—Però vostè ja en té una idea, Mr. Blore —va dir astutament en Rogers—. Vostè ja en té una, oi que sí?

—Jo en puc tenir una —va dir en Blore lentament—. Però pot estar molt lluny de ser certa. Tot el que li puc dir és que si es tracta de la persona que jo penso, aquesta persona és tremendament freda, sí, molt freda.

En Rogers es va eixugar la suor que tenia al front i en una veu rogallosa, va dir:

—Això és com una mena de malson, vet aquí el que és.

Mirant-se’l curiosament, en Blore li va dir:

—Té alguna idea vostè, Rogers?

El majordom va fer que no amb el cap i amb aquella veu rogallosa, va dir:

—No, senyor. No tinc cap idea, ni una. I això és el que em té amb l’ai al cor. No tenir-ne cap…





3


El doctor Armstrong va dir violentament:

—Hem de sortir d’aquí, n’hem de sortir, n’hem de sortir! Sigui com sigui!

El jutge Mr. Wargrave va mirar pensatiu a través de la finestra de la saleta de fumadors. Jugava amb el cordó de les seves ulleres.

—Per descomptat que no pretenc pas passar per un especialista en la predicció del temps —va dir—, però diria que és molt difícil que hi hagi cap embarcació que pugui arribar fins aquí, encara que se sabés el mal tràngol en què ens trobem, en menys de vint-i-quatre hores, i encara, només en el cas que deixi de fer aquest vent tan fort.

El doctor Armstrong va enfonsar el cap entre les seves mans tot lamentant-se:

—I mentrestant, tots podem haver estat assassinats en els nostres llits!

—Espero que no —va dir el jutge Mr. Wargrave—. Penso prendre totes les precaucions possibles per tal que això no succeeixi.

Pel cap del doctor Armstrong hi va passar el pensament que un vell com el jutge s’aferrava a la vida amb més tenacitat que la que empraria una persona jove. En la seva carrera professional, s’havia meravellat d’aquest fet en moltes ocasions. Ell mateix potser era vint anys més jove que el jutge i, tot i això, tenia un instint de conservació immensament inferior.

El jutge Mr. Wargrave, mentrestant, pensava: «Assassinats en els nostres llits! Aquests doctors tots són iguals, pensen a base de frases fetes. Tenen una ment ben vulgar».

—Recordi que ja hi ha hagut tres víctimes —va dir el doctor.

—És cert. Però recordi que no estaven preparades per a l’atac. Nosaltres ja estem previnguts.

—Què podem fer —va dir amargament el doctor Armstrong—. Tard o d’hora…

—Jo crec que podem prendre algunes mesures —va dir el jutge Mr. Wargrave.

—No tenim ni tan sols la idea de qui pot ser… —va dir l’Armstrong.

El jutge es va acariciar la barbeta i va mormolar:

—Miri, jo no diria ben bé això.

L’Armstrong se’l va mirar fit a fit.

—Vol dir que vostè la té?

—Si em parla d’una evidència autèntica, com ara la que fa falta en un tribunal —va dir cautelosament el jutge Mr. Wargrave—, admeto que no la tinc. Però repassant tot aquest afer, a mi em sembla que hi ha coses que assenyalen clarament a una determinada persona. Sí, crec que sí.

El doctor Armstrong el va fitar tot dient:

—No l’entenc.





4


Miss Brent era a dalt, a la seva cambra. Va agafar la seva Bíblia i se’n va anar a seure a la vora de la finestra. Va obrir el llibre, i, després d’una estona de vacil·lació, el va deixar de banda i se’n va anar cap al tocador. D’un calaix en va treure una llibreteta de tapes negres. La va obrir i va començar a escriure.


Ha succeït una cosa terrible. Ha mort el general Macarthur. (El seu cosí es va casar amb Elsie MacPherson). No hi ha cap dubte que ha estat assassinat. Després de dinar el jutge ens ha fet un parlament molt interessant. Està convençut que l’assassí és un de nosaltres. Això vol dir que un de nosaltres està posseït pel dimoni. Jo això ja ho havia sospitat. Qui és de tots nosaltres? Tothom s’ho pregunta. Només ho sé jo…

Durant una bona estona, es va estar asseguda sense moure’s. Els seus ulls van anar deixant de veure la realitat i es van anar entelant. El llapis se li movia per entre els dits d’una manera inconsistent, com si estigués ebri. En unes lletres majúscules, vacil·lants i imprecises, va escriure: EL NOM DE L’ASSASSÍ ÉS BEATRICE TAYLOR… Va tancar els ulls. De sobte, va tornar a la realitat amb un sobresalt. Va mirar cap a la llibreta, i amb una exclamació irada va ratllar els caràcters que configuraven la darrera frase, que havia gargotejat d’una manera desigual i vaga. En una veu baixa, va dir:

—Ho he escrit jo, això? He estat jo? Em dec estar tornant boja…





5


La tempesta augmentava en intensitat. El vent brumia contra tots els costats de la casa. Tothom es trobava a la sala d’estar. Tots estaven asseguts amb un posat molt lànguid, i tots molt junts, sotjant-se els uns als altres subreptíciament. Quan en Rogers va portar la safata amb els tes, tothom es va posar dret d’un bot.

—Corro les cortines? —va preguntar—. Sembla que així quedarà una mica més acollidor.

En rebre l’assentiment general, va fer córrer les cortines i va encendre els llums. La sala es va fer més acollidora. Les ombres que pesaven a sobre d’ells van esdevenir una mica més lleugeres. Segur que demà s’acabaria la tempesta i que vindria algú, arribaria una embarcació…

—Vol servir el te, Miss Brent? —va dir la Vera Claythorne.

—No, faci-ho vostè jove —va dir l’anciana Miss Brent—. Aquesta tetera és molt pesant. I he perdut dos cabdells de llana de color gris. És tan empipador.

La Vera se’n va anar cap a la tauleta auxiliar, on hi havia el te. Es va sentir el dring agradable de la porcellana. La normalitat tornava.

El te! L’estimat i ordinari te de cada tarda! En Philip Lombard va fer una frase alegroia. En Blore li va respondre d’igual manera. El doctor Armstrong va contar una cosa faceciosa, el jutge Mr. Wargrave, a qui ordinàriament no agradava el te, xarrupava amb un gest d’aprovació.

En aquesta plàcida atmosfera, hi va irrompre en Rogers. En Rogers estava alterat. En un to nerviós i sense pensar-s’hi gens ni mica va dir:

—Perdonin, senyors, però algú de vostès sap què se n’ha fet de la cortina del bany?

El cap d’en Lombard es va aixecar amb una estrebada.

—La cortina del bany? —va dir—. Què dimonis vol dir, Rogers?

—No hi és, senyor, ha desaparegut sense deixar rastre. Estava fent córrer totes les cortines i m’he trobat que la del lav…, que la del bany no hi era.

—Hi era aquest matí? —va demanar el jutge Mr. Wargrave.

—Oi tant, senyor.

—Quin tipus de cortina era? —va preguntar en Blore.

—Era de seda escarlata, senyor.

—I ha desaparegut? —va fer en Lombard.

—Desaparegut, senyor.

Tots es van mirar, els uns als altres. En Blore va dir feixugament:

—Bé, després de tot, què importa? És cosa de boigs, però també ho són les altres coses. De totes maneres, no té cap importància. No es pot matar ningú amb una cortina de seda. Oblidem-ho.

—Sí, senyor. Gràcies, senyor —va dir en Rogers.

El majordom se’n va anar, tancant la porta darrere seu.

A la sala, havia tornat a davallar-hi aquell núvol de por. Altre cop es van mirar subreptíciament els uns als altres.





6


Es va servir el sopar, que va ser consumit fàcilment, i es desparà taula. Un menjar senzill, fet en la major part a base de llaunes de conserves. Després, a la sala d’estar, hi havia una tensió tan forta que gairebé no es podia suportar. A les nou en punt, Miss Emili Brent es va posar dreta i va dir:

—Me’n vaig al llit.

—Jo també me n’hi aniré —va dir la Vera.

Les dues dones van pujar les escales i en Lombard i en Blore les van acompanyar. Un cop a dalt, els dos homes van esguardar com totes dues entraven en llurs respectius dormitoris i com tancaven les portes. Van sentir com feien passar els baldons i com feien donar la volta a les claus. Amb un somriure, en Blore va dir:

—No cal pas que els diguem que tanquin amb pany i clau.

—Bé, sigui com sigui, aquesta nit elles ja estan ben segures —va fer en Lombard.

Un cop dit això, en Philip Lombard va tornar a agafar les escales i en Blore va seguir darrere seu.





7


Una hora més tard, els quatre homes se’n van anar cap a dormir. Van pujar tots junts. Del menjador estant, on estava parant la taula per a l’esmorzar, en Rogers els va veure pujar. Va sentir que es paraven al replà de dalt i aleshores va sentir la veu del jutge que deia:

—No crec pas que calgui que els digui, senyors, que tanquin les seves portes amb pany i clau.

—I encara més —va dir en Blore—, posin una cadira sota el pom de la porta. Hi ha certes maneres d’obrir panys des de fora.

—Estimat Blore —va murmurar en Lombard—, el problema que hi ha amb vostè és que sap massa coses!

—Bona nit, senyors —va dir en un to greu el jutge—. Tant de bo ens tornem a veure tots demà sans i estalvis!

En Rogers va sortir del menjador i va començar a pujar les escales, silenciosament. Va veure quatre figures que es ficaven a dins de quatre cambres i va sentir com es feien girar quatre panys i es passaven quatre baldons. Va assentir amb el cap i va murmurar:

—Això està molt bé.

Va tornar a baixar cap al menjador. Sí, tot estava a punt per a l’endemà al matí. Els seus ulls es van aturar un moment en la plataforma emmirallada que hi havia al centre de la taula i en les set figures de porcellana. Un sobtat somriure va transformar el seu rostre, mentre mormolava:

—M’asseguraré que aquesta nit no hi pugui haver ningú que ens faci una mala passada.

Travessant la sala, va tancar la porta que donava al rebost amb clau. A continuació, passant cap al saló per l’altra porta, va ajustar ben bé aquesta darrera porta i també la va tancar amb clau, guardant-se-la després a la butxaca. Tot seguit, apagant els llums, va pujar corrents escales amunt i es va ficar al seu dormitori.

A dins només hi havia un lloc on s’hi hauria pogut amagar algú i va mirar-hi immediatament. Després, tancant amb clau i fent passar el baldó, es va preparar per ficar-se al llit. Va dir-se a si mateix:

—Aquesta nit no ens faran cap més mala passada amb els indiets. Ja me n’he assegurat…





XI





1


En Philip Lombard tenia l’hàbit de despertar-se a trenc d’alba. Aquell matí va fer el mateix. Es va redreçar sobre un colze i va escoltar. El vent havia disminuït una mica però encara bufava fort. De soroll de pluja no en podia pas sentir… A les vuit, el vent va tornar a bufar amb més força, però aleshores en Lombard ja no ho podia sentir. S’havia tornat a adormir.

A dos quarts de deu es va asseure en un cantó del llit i es va mirar el rellotge. Se’l va acostar cap a l’orella. Va obrir els llavis, ensenyant totes les dents amb aquell somriure de llop tan característic d’en Lombard i en veu alta, va dir amb molta suavitat:

—Crec que ha arribat el moment de fer alguna cosa amb tot això.

A dos quarts i cinc de deu, tustava lleugerament la porta encara tancada de l’habitació d’en Blore. Aquest l’obrí amb compte. Tenia els cabells embullats i els seus ulls, plens de son, encara no hi veien prou clar. En Philip Lombard li va dir amb afabilitat:

—Dormint sense parar, eh? Bé, això vol dir que té la consciència tranquil·la.

—Què passa? —va dir en Blore en un to tallant.

—L’ha cridat algú, o li han portat el te? Sap quina hora és? —va respondre en Lombard.

En Blore va mirar per sobre de l’espatlla cap a un petit rellotge de viatge que tenia a la tauleta de nit, i va dir:

—Són dos quarts i cinc de deu. No m’ho hauria cregut mai que pogués dormir tant. On és en Rogers?

—Faré una resposta eco, on? —va dir en Philip Lombard.

—Què vol dir? —va dir l’altre en un to aspre.

—Vull dir que en Rogers no hi és. No és al seu dormitori, ni enlloc. No hi ha cap pot al foc i ni tan sols no s’ha encès la cuina.

En Blore va murmurar una paraulota i tot seguit va dir:

—On dimoni pot ser? En algun lloc de l’illa? Esperi que em posi alguna cosa. Anem a veure si els altres en saben res.

En Philip Lombard va assentir amb el cap. Va avançar per la fila de portes tancades i va descobrir que l’Armstrong ja s’havia llevat i que gairebé ja estava vestit. Al jutge Mr. Wargrave, talment com s’havia hagut de fer amb en Blore, se’l va haver de despertar. La Vera Claythorne ja estava vestida. L’habitació de Miss Emily Brent estava buida.

El petit grup de persones va anar mirant per la casa. L’habitació d’en Rogers, tal com havia constatat en Philip Lombard, estava desocupada. Al llit, hi havia dormit, i la seva navalla d’afaitar, l’esponja i el sabó estaven humits.

—De fet, s’ha llevat —va dir en Lombard.

En una veu baixa que intentava fer sonar segura i confiada, la Vera va dir:

—No creuen pas que estigui amagat en algun lloc, esperant-nos, oi?

—Estimada jove —va dir en Lombard—, jo m’espero qualsevol cosa de qualsevol persona! El meu consell és que ens estiguem tots junts fins que el trobem.

—Ha de ser en algun lloc de l’illa —va dir l’Armstrong.

En Blore, que s’havia unit a ells, vestit però encara sense afaitar, va dir:

—On s’ha ficat Miss Brent? Un altre misteri?

Però en arribar a la sala, Miss Emily Brent hi entrava per la porta del davant. Portava posat un impermeable.

—Continua fent tan mala mar com sempre. No crec pas que surti cap embarcació avui —va dir.

—Ha estat voltant sola per l’illa, Miss Brent? No se n’adona que això ha estat una imprudència molt gran? —va dir en Blore.

—Li asseguro, Mr. Blore, que vaig amb els ulls ben oberts —va dir Miss Brent.

En Blore va grunyir.

—Ha vist en Rogers enlloc? —va demanar.

Miss Emily Brent va arronsar les celles.

—En Rogers? No, aquest matí no l’he vist. Per què?

El jutge Mr. Wargrave, afaitat, vestit i amb les dents postisses al seu lloc, baixava les escales. Se’n va anar cap a la porta del menjador que estava oberta i va dir:

—Ah, veig que la taula ja està preparada per al desdejuni.

—Ho devia fer anit —va dir en Lombard.

Tots van entrar al menjador, bo i mirant-se els plats i els coberts que estaven ben arrenglerats, la fila de tasses que hi havia en el trinxant i les estoretes rodones de feltre, de sobre la taula, preparades per a rebre-hi la cafetera. Vera fou la primera que ho va veure. Va agafar el braç del jutge i la forta engrapada dels seus dits atlètics va fer fer una ganyota de dolor al vell jutge.

—Els indiets! —va cridar—. Mirin!

Al bell mig de la taula només hi havia sis figuretes de porcellana.





2


Poc després, el van trobar. Estava en el safareig que hi havia al final del pati. Havia estat tallant llenya per tal de poder encendre la cuina. A la mà encara hi tenia la petita destral que havia fet servir. Hi havia una destral molt més grossa, una cosa força pesant, que estava recolzada contra la porta, la fulla de la destral tenia una taca d’un color marró apagat que es corresponia exactament amb el color de la profunda ferida que en Rogers tenia al clatell…





3


—Això està ben clar —va dir l’Armstrong—. L’assassí el deu haver anat seguint a poc a poc, deu haver alçat una vegada la destral i la deu haver deixat caure a sobre del cap d’en Rogers, quan aquest estava inclinat cap a terra.

En Blore estava ocupat examinant el mànec de la destral i un sedàs de la cuina d’aquells per a la farina. El jutge Mr. Wargrave va preguntar:

—Calia gaire força per fer-ho, doctor?

—Una dona ho podria haver fet —va dir l’Armstrong amb gravetat—, si és això el que vol saber.

Va llambregar el voltant seu. La Vera Claythorne i Miss Emily Brent s’havien retirat cap a la cuina.

—La jove ho podria haver fet fàcilment, és de constitució atlètica. En aparença, Miss Brent sembla fràgil, però aquest tipus de dones moltes vegades té una força molt gran. I han de pensar que una persona desequilibrada té una quantitat de força que ningú no sospitaria mai.

El jutge va assentir pensativament. En Blore, que havia estat agenollat, es posà dret bo i sospirant, va dir:

—No hi ha cap empremta digital. Després de fer-ho ha eixugat el mànec.

Es va sentir una rialla, tothom es va tombar de cop. La Vera Claythorne estava a fora, al pati. Xisclant amb força i barrejant els seus xiscles amb violents esclats de riure, cridava:

—Hi ha abelles a l’illa? Diguin. On és que es va a buscar la mel? Ha!, ha!

Tothom se la va mirar sense comprendre res. Semblava com si aquella jove assenyada i equilibrada s’hagués tornat boja davant dels seus ulls. Amb aquella veu tan estrident i anormal, va continuar dient:

—No em mirin d’aquesta manera! Com si pensessin que m’he tornat boja. El que estic preguntant és ben normal. Abelles, ruscs, abelles! Oh, és que no ho entenen? Que no han llegit aquella bestiesa de cançó? És a tots els seus dormitoris, l’han posada allí per tal que se l’estudiïn! Ens hi hauríem d’haver fixat si haguéssim tingut una mica de sentit comú. «Set indiets tallaven fusta». I després el pròxim vers. M’ho sé tot de memòria. Mirin! «Sis indiets jugaven amb un rusc». I és per aquesta raó que estic preguntant, hi ha abelles en aquesta illa? No és graciós tot això? No és tremendament graciós…?

Es va tornar a posar a riure, amb molta violència. El doctor Armstrong va avançar cap a ella. Va aixecar la mà i li va donar una bufetada a la galta. La Vera va fer un esbufec, després un singlot, i es va empassar saliva. Va quedar-se quieta un moment, i després va dir:

—Gràcies…, ja em trobo més bé, ara.

La seva veu tornava a ser tranquil·la i controlada. La veu de l’eficient senyoreta encarregada dels jocs.

Es va girar i va travessar el pati cap a la cuina, tot dient:

—Miss Brent i jo els estem preparant el desdejuni. Podrien portar una mica de llenya per a encendre el foc?

La marca que havia deixat a la seva galta la mà del doctor es distingia tota vermella.

Mentre la Vera se n’anava cap a la cuina, en Blore va dir:

—Bé, ho ha fet molt bé això, doctor.

Tot excusant-se’n, el doctor va dir:

—Ho he hagut de fer! No ens podem pas permetre la histèria a més de tot això altre.

—No sembla pas de mena histèrica —va dir en Philip Lombard.

—Oh, no —va dir l’Armstrong, que estava d’acord amb ell—. És una jove ben sana i ben sensata. Ha estat aquest xoc sobtat que ha tingut. Li podia passar a qualsevol.

En Rogers ja havia tallat una certa quantitat de llenya abans que l’haguessin mort. La van recollir i la van portar cap a la cuina. La Vera i Miss Emily Brent estaven fent feina. Miss Brent estava netejant el fogó de cendra. La Vera treia la cotna de la cansalada viada. Miss Emily Brent els va dir:

—Gràcies. Anirem tan de pressa com podrem, diguem mitja hora o tres quarts. El pot ha de bullir, encara.





4


En una veu baixa i enrogallada, l’ex-inspector Blore va dir a en Philip Lombard:

—Sap què estic pensant?

—Com que m’ho dirà ara, no val la pena de prendre’s la molèstia d’endevinar-ho —va dir en Philip Lombard.

L’ex-inspector Blore era un home molt formal i no comprenia els comentaris fets en to faceciós. Va continuar parlant feixugament:

—A Amèrica va passar un cas en el qual un home i la seva esposa foren morts a cop de destral. Va ser en ple matí. A casa no hi havia ningú més que la filla i la serventa. Hom va poder provar que la serventa no ho havia pogut fer. La filla era una soltera respectable de mitjana edat. Semblava increïble que ho hagués pogut fer ella. Tan increïble, que la van absoldre. Però mai no s’hi va trobar cap altra explicació. —Va fer una pausa i després va continuar dient—: He pensat en aquell cas, quan he vist la destral, i després quan he entrat a la cuina i l’he vist tan polida i tan tranquil·la. No tenia ni un cabell fora de lloc! Pel que fa a aquella jove que s’ha posat histèrica, bé, això és natural, és el que un pot esperar que passi, no ho creu així vostè?

—Potser sí —va dir lacònicament en Philip Lombard.

—En canvi l’altra! —va continuar en Blore—, tan endreçada i tan tocada i posada, amb aquell davantal que duia posat, suposo que era el de Mrs. Rogers, i dient: «El desdejuni estarà llest dintre de mitja hora o així». Si vol que li digui una cosa, aquesta dona està boja com un llum! Hi ha moltes solteres que se’n tornen, no vull pas dir que es dediquin a fer homicidis en gran escala, però es fan estranyes. Malauradament, a ella li ha passat això. És plena de fanatisme religiós, es creu que és un instrument de Déu o una cosa per l’estil! S’asseu en el seu dormitori, sap, i llegeix la Bíblia.

En Philip Lombard va sospirar i va dir:

—Això no és pas cap prova positiva de que tingui una ment desequilibrada, Blore.

Però en Blore va continuar parlant pesadament i amb perseverància:

—I després ha estat fora, amb l’impermeable posat; diu que ha baixat a mirar el mar.

L’altre va moure el cap d’un costat a l’altre i va dir:

—A en Rogers l’han mort mentre tallava fusta, és a dir, quan feia la seva primera tasca un cop s’havia llevat. A la Brent no li hauria calgut voltar després per l’illa durant tantes hores. Si vol que li digui la meva opinió, l’assassí d’en Rogers haurà tingut molt de compte que l’hagin trobat al llit roncant.

—No se n’adona, del que vull dir, Mr. Lombard —va fer en Blore—. Si la dona fos innocent, hauria estat morta de por i no se n’hauria anat a donar voltes sola. Només ho faria si sabés que no havia de tenir por de res. És a dir, si l’assassí era ella.

—Amb això té raó… —va dir en Lombard—. Sí, no hi havia pensat jo. —Fent un petit somriure, va afegir—: Me n’alegro, de que ja no sospiti de mi.

—Vaig començar a pensar en vostè —va respondre en Blore més aviat encongit— per allò del revòlver, i de l’estranya història que ens va contar, millor dit que no ens havia contat. Però ara m’he adonat que allò era una mica massa obvi. —Va fer una pausa i va afegir—: Espero que pensi el mateix de mi.

—Em puc equivocar, és clar, però no puc pas creure que vostè tingui prou imaginació per a una cosa d’aquesta mena —va dir en Philip pensatiu—. Tot el que li puc dir és que si vostè és el criminal, també és un actor terriblement bo i que em trec el barret davant seu. —En Lombard va baixar la veu i va afegir—: Entre nosaltres, Blore, i tenint en compte que abans que s’acabi el dia és molt probable que tots dos siguem un parell de cadàvers, oi que vostè va cometre un cert perjuri?

En Blore es va moure tot intranquil, recolzant-se ara en un peu, ara en l’altre. Al final, va dir:

—Em sembla que ara ja tant se val. En fi, vet aquí el que va passar. En Landor era ben innocent. Aquells gàngsters em van subornar, i entre tots el vam enviar a la garjola. Entengui’m una cosa, jo això no ho podria pas admetre…

—Si hi haguessin testimonis —va concloure en Lombard amb un somriure—. Només queda entre vostè i jo. Bé, suposo que de tot allò en va treure alguna coseta que valgués la pena.

—No en vaig pas treure el que n’hauria hagut de treure. La gent de la colla d’en Purcell va ser molt gasiva. Però vaig aconseguir un promoció.

—I a en Landor el van condemnar a treballs forçats i va morir a la presó.

—Jo no podia pas saber que es moriria, oi que no? —va preguntar en Blore.

—No, en això va tenir mala sort vostè.

—Jo? Ell, voldrà dir.

—I vostè també. Perquè com a resultat de tot allò, sembla que la seva vida acabarà escurçada d’una manera desagradable.

—La meva? —En Blore se’l va mirar fit a fit—. Creu que jo seguiré la fi d’en Rogers i de tots els altres? Jo no! Jo estic a l’aguait i vigilo la meva pell, ja li ho puc ben assegurar.

—Oh, bé —va dir en Lombard—. Jo no acostumo a fer apostes. I de totes maneres, si a vostè el matessin jo no podria pas cobrar l’aposta.

—Escolti Mr. Lombard, què vol dir amb tot això?

En Philip Lombard va ensenyar les seves dents.

—Vull dir, entimat Blore, que en opinió meva no té cap possibilitat d’escapar-se’n.

—Què?

—La seva falta d’imaginació farà que vostè es converteixi en un fitó immòbil. Un criminal de la imaginació d’un Owen es pot avançar a allò que vostè faci, quan ell, o ella, vulgui.

El rostre d’en Blore es va tornar de color vermell fort. Irat, va preguntar:

—I què me’n diu de vostè?

La cara d’en Philip Lombard va esdevenir dur i perillosa.

—Jo tinc una imaginació força bona —va dir—. M’he trobat en situacions difícils, abans d’ara, i me n’he sortit! Crec…, no vull dir més, però crec que d’aquesta també me’n sortiré.





5


Els ous s’estaven fregint a la paella. Davant del fogó, la Vera pensava: «Per què m’he hagut de posar histèrica com una ximpleta? Ha estat una equivocació. Estigues tranquil·la». Després de tot, sempre s’havia enorgullit del seu equilibri mental!

«Miss Claythorne es va portar meravellosament…, va conservar la sang freda…, es va posar a nedar de seguida darrere d’en Cyril».

Per què havia de pensar en allò, ara? Tot allò ja estava llest, llest… En Cyril ja havia desaparegut molt abans que ella arribés a prop de la roca. Va sentir que el corrent se l’emportava, l’arrossegava cap al mar. Es va deixar endur, nedant amb tranquil·litat, surant, fins que va arribar la barca… Tothom va elogiar la seva valentia i la seva sang freda… L’Hugo, no. L’Hugo només se la va mirar… Déu meu, quin mal que encara li feia, ara pensar en l’Hugo… On era? Què feia? S’havia promès? Estava casat?

Miss Emily Brent li va dir en un to aspre:

—Vera, aquesta cansalada s’està cremant.

—Oh, perdó, Miss Brent, i tant que s’està cremant. Que en sóc d’estúpida.

Miss Emily Brent va treure el darrer ou d’entremig dels espetecs de la paella. Mentre la Vera hi posava més trossos de cansalada viada, va dir a l’anciana, tot mirant-la, en un to afalagador:

—Vostè, Miss Brent, mostra una tranquil·litat meravellosa.

Prement fortament els llavis, Miss Emily Brent va dir:

—Em van educar de manera que conservés la calma i que no fes mai escarafalls de les coses que passessin.

Vera va pensar, d’una manera mecànica: «Reprimida de petita… Això explica moltes coses…». En veu alta, va dir:

—No té por vostè? —Va fer una petita pausa i després va afegir—: O no li importa morir?

Morir! Va ser com si una petita barrina ben esmolada hagués penetrat en la massa sòlida i congelada del cervell de Miss Emily Brent. Morir? Però si ella no moriria! Els altres sí que moririen, però ella, Emily Brent, no. Aquesta jove no ho entenia! L’Emily no tenia pas por, és clar, cap dels Brent no en tenia. Tots els seus eren gent religiosa. S’encaraven a la mort impàvids. Portaven unes vides ben rectes, com ella, Emily Brent, l’havia portada… Mai no havia fet res de què se’n pogués avergonyir… I per tant, ella, naturalment, ara no havia pas de morir…

«El Senyor pensa en els seus». «De nit, no tindràs por dels terrors nocturns; ni de dia de la sageta que passa volant ran del teu cos…». Ara era de dia, no hi havia res que fes por. «Cap de nosaltres no abandonarà aquesta illa». Qui ho havia dit això? El general Macarthur, és clar, el cosí del qual s’havia casat amb l’Elsie MacPherson. A ell semblava que tant se li’n donés. De fet, més aviat semblava que li hagués agradat la idea! Malvat! Era gaire bé una cosa impia tenir aquest tipus de sentiments. Hi havia persones que pensaven tan poc en la mort que en realitat s’acabaven llevant la vida. La Beatrice Taylor… La nit passada hi havia somiat, amb la Beatrice, havia somiat que era a fora, que premia la seva cara contra la finestra i que tot gemint demanava que la deixés entrar. Però l’Emily Brent no la va voler deixar entrar, perquè si hagués entrat, hauria passat alguna cosa terrible…

Miss Emily va tornar en si amb un sobresalt. Aquella jove se l’estava mirant amb un posat molt estrany. En una veu enèrgica, va dir:

—Tot està llest, oi? Doncs bé, ara esmorzarem.





6


L’esmorzar va resultar un àpat ben curiós. Tothom es comportava amb molta educació. «Puc prendre una mica més de cafè, Miss Brent?»… «Miss Brent Claythorne, vol un altre tall de pernil?»… «Una mica més de cansalada viada?»…

Sis persones que, cara enfora, semblaven ben serenes i ben normals.

I cara endins? Tot de pensaments que els donaven voltes i més voltes com si fossin ratolins engabiats… «Què passarà ara? Què passarà? A qui li tocarà? A qui? A qui?». «Resultarà allò? Ves a saber. Valdrà la pena de provar-ho. Si és que hi ha temps…». «Fanatisme religiós, es tracta d’això… Mirant-la, però, un a penes s’ho creuria… I si estigués en un error…?». «És cosa de boigs…, tot això és cosa de boigs. I jo estic embogint. Desapareix un cabdell de llana, unes cortines de seda roja, tot això no té cap sentit. Jo no hi veig pas l’entrellat». «Aquest maleït imbècil, s’ha cregut tot el que li he dit. Ha estat ben fàcil… He d’anar amb compte, però, molt amb compte». «Sis figuretes de porcellana…, només sis, quantes en quedaran aquesta nit…?».

—Qui es vol menjar aquest últim ou?

—Melmelada?

—Gràcies; vol una mica de pernil?

Sis persones que estaven esmorzant i que es captenien amb tota normalitat.





XII





1


L’àpat es va acabar. El jutge Mr. Wargrave es va escurar la gorja i amb una veu prima i autoritària, va dir:

—Crec que valdria la pena que ens reuníssim per tal de parlar de la nostra situació. Els sembla bé d’aquí mitja hora al saló?

Tothom va emetre un so que donava entenent que hi estava d’acord. La Vera va començar a fer piles de plats.

—Despararé taula i rentaré els plats —va dir.

—Li portarem tot això al rebost —va dir en Philip Lombard.

—Gràcies.

Miss Emily Brent es va posar dreta i es va tornar a asseure de seguida.

—Ai, mare —va dir.

—Que li passa alguna cosa, Miss Brent? —va preguntar el jutge.

—Dispensin —va dir Miss Brent excusant-se—. M’agradaria ajudar a Miss Claythorne, però no sé pas què em passa. Em trobo una mica marejada.

—Marejada, eh? —va dir el doctor Armstrong anant-se’n cap a ella—. És normal. És el xoc que ara li està sortint. Li puc donar alguna cosa per tal…

—No!

La paraula va sortir del seus llavis com un obús que fes explosió. Tothom va quedar desconcertat. El doctor Armstrong es va posar molt vermell.

No hi havia cap error d’apreciació possible. En la seva cara s’hi reflectia una sensació de por i de sospita.

—Com vulgui, Miss Brent —va dir secament el doctor.

—No vull prendre res, res de res —va dir Miss Brent—, m’estaré aquí asseguda fins que em passi aquest rodament de cap i prou.

Van acabar de desparar taula, i en Blore va dir:

—Jo sóc un home de tipus domèstic. Li donaré un cop de mà, Miss Claythorne.

—Gràcies —va dir la Vera.

Miss Emily Brent es va quedar sola al menjador. Durant una estona va sentir una lleugera remor de veus que venien del rebost. Li estava passant el mareig. Ara se sentia ensopida, com si s’anés a quedar adormida d’un moment a l’altre. Sentia un brunziment a les orelles, o és que potser hi havia un autèntic brunziment a la sala? Va pensar: sembla una abella, un abellot.

Poc després va veure l’abella. S’enfilava pel vidre de la finestra. Aquest matí la Vera Claythorne havia parlat d’abelles.

Les abelles i la mel… Li agradava la mel. Agafar-la de la bresca i colar-la mitjançant una bosseta de mussolina. Gota darrere gota…

A la sala hi havia algú…, algú que estava tot xop i que degotava… La Beatrice Taylor que venia del riu… Només li calia tombar el cap per veure-la.

Però no el podia tombar, el cap…

Si demanava ajuda… Però no podia pas demanar ajuda… No hi havia ningú a la casa. Estava tota sola… Va sentir unes petjades, unes petjades molt suaus, unes petjades que s’arrossegaven darrere seu. Les petjades insegures d’aquella noia que s’havia ofegat… Als seus narius arribava una olor de cosa mullada, de cosa humida… Al vidre de la finestra l’abella brunzia, brunzia… I aleshores va sentir la picada. La picada de l’abella a la part lateral del seu coll…





2


A la sala d’estar continuaven esperant que hi anés Miss Emily Brent.

—La vaig a buscar? —va preguntar la Vera Claythorne.

—Esperi un moment —va dir ràpidament en Blore.

La Vera es va tornar a asseure. Tothom va mirar interrogativament a en Blore.

—Escoltin una cosa —va dir—. La meva opinió és la següent: crec que no cal pas que anem a buscar l’autor d’aquestes morts més enllà del menjador. Estic disposat a jurar que aquesta dona és la persona que estem buscant!

—I el motiu? —va preguntar l’Armstrong.

—Fanatisme religiós. Què li sembla, doctor?

—És perfectament possible —va dir l’Armstrong—. No hi tinc res en contra. Però per descomptat, no tenim pas cap prova.

—Jo l’he trobada molt estranya a la cuina, quan estàvem preparant l’esmorzar —va dir la Vera—. Els seus ulls…

Li va agafar una esgarrifança.

—No la pot pas jutjar per això —va dir en Lombard—. A hores d’ara tots nosaltres estem una mica destarotats!

—Hi ha una altra cosa —va dir en Blore—. Va ser l’única que no va voler donar cap explicació després d’allò del gramòfon. Per què? Perquè no en tenia cap per donar.

La Vera es va agitar en la seva cadira, i va dir:

—Això no és ben bé cert. A mi m’ho va explicar…, en un altre moment.

—Què li va dir, Miss Claythorne? —va preguntar en Wargrave.

La Vera va repetir la història de la Beatrice Taylor. El jutge Mr. Wargrave, va observar:

—Una història ben plausible. Personalment, jo no tindria pas cap dificultat en acceptar-la com a bona. Digui’m una cosa, Miss Claythorne, semblava inquieta per cap mena de sentiment de culpabilitat o de remordiment a causa de la seva actitud en aquell afer?

—En absolut —va dir la Vera—. Es mostrava del tot incommovible.

—Tenen el cor com una pedra aquestes velles solteres virtuoses! La major part del que senten és pura enveja! —va dir en Blore.

—Falten cinc minuts per les onze —va dir el jutge Mr. Wargrave—. Crec que hauríem de demanar a Miss Brent que s’unís al nostre conclave.

—No pensa prendre cap acció? —va preguntar Blore.

—No puc pas veure quina acció he de prendre —va dir el jutge—. Les nostres sospites, de moment, no són més que sospites. No obstant això, demanaré al doctor Armstrong que observi el capteniment de Miss Brent amb molt de compte. Ara anem-nos-en cap al menjador.

Van trobar Miss Emily Brent asseguda a la cadira en què l’havien deixada. Des del seu darrere no van veure res d’estrany, llevat que no semblava que s’adonés que havien entrat en la sala. Aleshores van veure la cara vermella, els llavis morats i els ulls que li sortien de les òrbites.

—Déu meu, és morta!





3


La veu prima i tranquil·la del jutge Mr. Wargrave va dir:

—Un més de nosaltres que ha estat absolt, massa tard!

L’Armstrong es va inclinar sobre la dona morta. Li va olorar els llavis, va moure el cap de banda a banda, i després va mirar-li les parpelles.

—De què ha mort, doctor? —va preguntar impacient en Lombard—. Abans, quan l’hem deixada, estava bé!

Un senyal que hi havia a la part dreta del coll de Miss Brent va cridar l’atenció del doctor.

—Això és la marca que ha deixat una xeringa hipodèrmica.

Des de la finestra els va arribar un brunziment. La Vera va cridar:

—Mirin, una abella, un abellot. Recordin allò que els he dit aquest matí!

—No ha estat pas aquesta abella la que l’ha picat! —va dir severament l’Armstrong—. Hi ha hagut una mà humana que li ha clavat una xeringa.

—Quin verí li han injectat? —va preguntar el jutge.

—Així a ull, jo diria que ha estat algun tipus de cianur. Probablement cianur de potassi, el mateix de l’Anthony Marston. Deu haver mort d’asfíxia gairebé immediatament.

—Però, i aquesta abella? —va cridar la Vera—. No pot pas ser una coincidència!

—Oh no, no és pas coincidència! És un toc de color local del nostre assassí! Aquest tipus és una bèstia salvatge amb ganes de jugar. Vol ajustar-se tant com li sigui possible a la seva maleïda cançoneta infantil! —va dir en Lombard en un to irascible.

Per primer cop la seva veu era desigual, gairebé estrident. Semblava com si els seus nervis, que havia temperat en una llarga carrera de riscs i d’empreses perilloses, a la fi es donessin.

—Això és una bogeria! —va exclamar violentament—, un bogeria, tots estem boigs!

—Encara ens queden, espero, els nostres poders de raciocini —va dir amb calma el jutge—. Algú de vostès ha portat una xeringa hipodèrmica a aquesta casa?

El doctor Armstrong es va redreçar i en una veu que no semblava prou segura de si mateixa, va dir:

—Sí, jo.

Quatre parells d’ulls el van mirar fit a fit. Ell es va armar de valor enfront de la profunda i hostil sospita que hi havia en aquells ulls, i va dir:

—Sempre en porto una a sobre. La majoria de doctors ho fan.

—Molt bé —va dir el jutge Mr. Wargrave amb calma—. Vol dir-nos, doctor, on és aquesta xeringa, ara?

—A la meva habitació, en una maleta.

—Potser ho podríem verificar, això —va dir en Wargrave.

Els cinc van pujar les escales; una processó silenciosa. El contingut de la maleta fou abocat a terra. La xeringa hipodèrmica no hi era.





4


—Algú me la deu haver pres —va dir l’Armstrong violentament.

A l’habitació es va produir un silenci. L’Armstrong estava d’esquena a la finestra. Quatre parells d’ulls se’l miraven plens de sospita i amb l’aire acusador. El doctor va llambregar a en Wargrave i després a la Vera i va repetir impotent, en un to de veu molt dèbil:

—Els dic que algú me la deu haver pres.

En Blore va llambregar a en Lombard que li va tornar la mirada. El jutge va dir:

—En aquesta habitació hi ha cinc persones. Una d’aquestes cinc és un assassí. La situació és extremament perillosa. Hem de fer tots els possibles per tal de salvaguardar la vida dels quatre de nosaltres que siguem innocents. Ara vull demanar-li, doctor Armstrong, quins medicaments té en el seu poder?

—Tinc una petita farmaciola. Poden examinar-la. Hi trobaran uns quant somnífers —tauletes de trional i sulfonal— un paquet de bromur, bicarbonat i aspirines. Res més. No tinc pas cianur en poder meu —va respondre l’Armstrong.

—Jo mateix tinc unes quantes tauletes per a fer dormir, crec que són de sulfonal —va dir el jutge—. Suposo que serien mortals si se n’administrés una dosi suficientment important. I vostè, Mr. Lombard, té un revòlver?

—I què, si el tinc? —va dir en un to aspre en Philip Lombard.

—Doncs el que ara els diré. Proposo que la provisió de medecines del doctor, les meves pròpies tauletes de sulfonal, el seu revòlver, i qualsevulla altra cosa, bé siguin medicaments, bé siguin armes de foc, s’agafi i es posi en algun lloc segur. Que un cop fet això ens sotmetem tots nosaltres a un escorcoll, tant de les nostres persones com dels nostres efectes.

—Que em pengin si jo dono el meu revòlver!

En Wargrave va dir-li amb duresa:

—Mr. Lombard, vostè és un jove molt robust que deu tenir molta força, però l’ex-inspector Blore també és un home molt musculós. No sé quin seria el resultat d’una baralla entre vostès dos, però puc dir-li una cosa: del cantó d’en Blore, ajudant-lo en tot allò que poguéssim, ens hi posaríem jo mateix, el doctor Armstrong i Miss Claythorne. S’adonarà, doncs, que en cas que vulgui resistir-se, la balança es decantarà en contra seu.

En Lombard va tirar el cap enrere. Va ensenyar les dents, gairebé com si estigués rugint, i va dir:

—Oh, molt bé doncs. Ja que ho té tot previst.

El jutge Mr. Wargrave va assentir amb el cap.

—Veig que és un home sensat. On és aquest revòlver que té?

—Al calaix de la meva tauleta de nit.

—Molt bé.

—Vaig a buscar-lo.

—Crec que seria millor que hi anéssim tots plegats.

Amb un somriure que encara s’acostava molt a rugit, en Philip va dir:

—Vostè és desconfiat com una mala cosa, oi?

Van desfilar pel passadís cap a l’habitació d’en Lombard. En Philip va fer unes passes cap a la tauleta de nit i va obrir el calaix d’una estrebada. A continuació, fent un renec, va retrocedir. El calaix de la tauleta de nit estava buit.





5


—Està satisfet? —va preguntar en Lombard.

S’havia despullat del tot i tant ell com la seva cambra havien estat escorcollats meticulosament pels altres tres homes. La Vera Claythorne es va quedar, a fora, al passadís. L’escorcoll va continuar de manera metòdica. Quan els va tocar, l’Armstrong, el jutge i en Blore es van sotmetre a la mateixa prova.

Els quatre homes van sortir de l’habitació d’en Blore i es van acostar a la Vera. Va ser el jutge qui va parlar:

—Espero que entengui, Miss Claythorne, que no podem fer cap excepció. Hem de trobar aquest revòlver. Suposo que vostè déu tenir un vestit de bany, oi?

La Vera va fer que sí amb el cap.

—Aleshores li he de demanar que se’n vagi a la seva habitació, que se’l posi i que torni aquí amb nosaltres.

La Vera se’n va anar cap a la seva habitació i va tancar la porta. Al cap d’un moment va tornar a aparèixer vestida amb un banyador de seda arrugada molt cenyit.

En Wargrave va assentir amb el cap.

—Gràcies, Miss Claythorne. Ara, si es queda aquí, nosaltres escorcollarem la seva cambra.

La Vera es va esperar pacientment al corredor fins que van tornar. Aleshores va entrar altre cop al seu dormitori, es va tornar a vestir, i es va reunir amb ells, altra vegada, allí on l’estaven esperant.

—Ara estem segurs d’una cosa —va dir el jutge—. No hi ha ni armes mortals, ni substàncies perilloses, en poder de cap de nosaltres cinc. Això és un punt a favor de la nostra seguretat. Ara posarem els medicaments en un indret segur. Crec que al rebost hi ha una caixa per a guardar-hi la coberteria d’argent, oi?

—Tot això està molt bé, però qui en tindrà la clau? Vostè, suposo —va dir en Blore.

El jutge Mr. Wargrave no va contestar. Es va encaminar cap al rebost i els altres el van seguir. Allí hi havia una petita caixa que es feia servir per a guardar-hi els coberts i la vaixella d’argent. Seguint les instruccions del jutge, es van ficar a la caixa els diversos medicaments i la van tancar amb clau. Després, seguint també les instruccions d’en Wargrave, es va agafar aquella caixa i es va posar dins de l’armari de l’argent, que també es va tancar amb clau. El jutge, aleshores, va donar la clau de la caixa a en Philip Lombard i la de l’armari a en Blore, tot dient:

—Vostès dos són els més forts, físicament, a qualsevol dels dos li resultaria difícil de prendre la clau a l’altre. Als altres tres, ens resultaria impossible de fer-ho. Rebentar l’armari, o la caixa, seria un procediment molt dificultós, que faria molt de soroll, i que no es podria portar a terme sense cridar l’atenció sobre el que s’estava fent. —Va fer una pausa, i després va continuar dient—: Encara ens trobem, però, amb un problema molt greu. Què se n’ha fet del revòlver de Mr. Lombard?

—A mi em sembla que el seu propietari és la persona més idònia per saber-ho.

Als narius d’en Philip Lombard, s’hi va formar un séc molt marcat, mentre deia:

—Maleït tòfol testarrut! Li dic que me l’han robat!

—Quan va veure el revòlver per darrer cop? —va preguntar en Wargrave.

—Anit. Era al calaix quan em vaig ficar al llit, a punt per si passava alguna cosa.

El jutge va assentir amb el cap i va dir:

—L’hi deuen haver agafat aquest matí durant la confusió que s’ha produït quan buscàvem en Rogers, o després, quan s’ha trobat el seu cadàver.

—Deu estar amagat en algun lloc de la casa —va dir la Vera—. Hem de buscar-lo.

El jutge Mr. Wargrave es va acariciar la barbeta amb el dit.

—Dubto molt que trobem res. El nostre assassí ha tingut molt de temps per empescar-se un bon amagatall. No crec pas que trobem aquest revòlver gens fàcilment.

—No sé pas on és el revòlver, però m’hi jugo el que vulguin —va dir enèrgicament en Blore—, que sé on es troba una altra cosa. La xeringa hipodèrmica. Vinguin amb mi.

Va obrir la porta del davant i va menar el grup cap a la banda del darrere de la casa. A una curta distància de la finestra del menjador, va trobar la xeringa. Al costat hi havia una figureta de porcellana feta miques —el sisè indiet trencat. En Blore, en un to satisfet, va dir:

—Era l’únic lloc on podia ser. Després de matar-la, l’assassí ha obert la finestra i ha llençat la xeringa; a continuació, ha agafat la figura de porcellana de sobre la taula i també l’ha llençat.

A la xeringa no hi havia cap empremta. Havia estat netejada amb molt de compte. En una veu resolta, la Vera va dir:

—Ara busquem el revòlver.

—I tant —va dir el jutge Mr. Wargrave—. Però en fer-ho, mirem d’estar tots sempre junts. Recordin que si ens separem, l’assassí aconsegueix l’oportunitat que està buscant.

Van escorcollar la casa des de l’àtic fins al celler, posant-hi tots els sentits. No van obtenir-ne cap resultat. El revòlver va continuar sense sortir.





XIII





1


«És un de nosaltres… Un de nosaltres… Un de nosaltres…».

Tres paraules que repetides de manera incessant, retrunyien a les seves orelles hora darrere hora. Cinc persones, cinc persones espantades. Cinc persones que se sotjaven mútuament, que ara ja gairebé no es preocupaven d’amagar llur estat de tensió nerviosa. Ara ja no pretenien fer veure res, no cercaven cap mena de conversa. Eren cinc enemics a qui unia el mutu instint de conservació.

De sobte, semblava que tots no ells fossin, ni molt menys, uns éssers humans. Revenien a espècies més salvatgines. Com una vella tortuga cautelosa, el jutge Mr. Wargrave estava assegut, tot encorbat, amb el cos immòbil, i els ulls desperts i atents. L’ex-inspector Blore tenia un aspecte més bast i més maldestre. El seu caminar era el d’un animal que avança lentament i pesadament. Tenia els ulls tacats de sang i una aparença que era una barreja de ferocitat i d’estupidesa. Era com una bèstia acorralada a punt de llançar-se damunt dels seus perseguidors. Els sentits d’en Philip Lombard semblava que més aviat s’havien aguditzat, en lloc d’esmussar-se. Les seves orelles reaccionaven al més petit soroll. Les seves passes eren més lleugeres i més ràpides, el seu cos era àgil i elegant. I somreia sovint, i quan ho feia, els seus llavis descobrien unes dents molt blanques i molt llargues. La Vera Claythorne s’estava molt quieta. La major part del temps estava asseguda tota arrupida en una cadira. Els seus ulls miraven cap a l’infinit. Semblava atordida. Era com un ocell que s’ha donat un cop de cap contra els vidres i que ha estat recollit per una mà humana. Està ajupit, aterrit, sense poder-se moure, esperant salvar-se a base de la seva immobilitat.

Els nervis de l’Armstrong es trobaven en un condició llastimosa. Tenia tot de tics i li tremolaven les mans. Encenia cigarreta rere cigarreta, que aixafava contra el cendrer gairebé immediatament. La manca d’acció a què tots es trobaven forçats semblava que a ell el mortifiqués més que als altres. De tant en tant es disparava en un torrent de frases nervioses.

—No, no hauríem pas d’estar-nos asseguts aquí i prou, sense fer res! Hi ha d’haver alguna cosa. Segur, segur que hi ha d’haver alguna cosa que puguem fer, no? Si encenguéssim una foguera…

—Enmig d’aquest temps? —va dir feixugament en Blore.

La pluja tornava a caure a bots i barrals. El vent venia a ratxes irregulars. Aquell so tan depressiu que feia la pluja, quan queia, gairebé els tornava boigs. Per consentiment tàcit, havien adoptat un pla de campanya. Tots s’estaven asseguts en la gran sala d’estar i només en sortien que d’un en un. Els altres quatre esperaven fins que el cinquè tornava.

—És una qüestió de temps, només —va dir en Lombard—. El cel s’aclarirà i aleshores podrem fer alguna cosa, fer senyals, encendre focs, construir un rai, fer alguna cosa!

Esclafint una rialla escatainada, l’Armstrong va dir:

—Una qüestió de temps. De temps. No ens podem pas permetre que passi més temps! Estarem tots morts…

El jutge Mr. Wargrave va parlar, i la seva veu prima i clara revelava un apassionat determini.

—Si anem amb compte, no estarem morts. Hem d’anar molt amb compte…

Quan va ser l’hora, van dinar, però no ho van fer amb cap mena de formalitat convencional. Tots cinc se’n van anar cap a la cuina.

Al rebost, hi van trobar una gran quantitat de menjar en conserva. Van obrir una llauna de llengua i dues llaunes de fruites i se les van menjar drets al voltant de la taula de la cuina. Després, tots junts com un petit ramat, van tornar cap a la sala d’estar, i es van asseure, s’hi van asseure esguardant-se els uns als altres…

A hores d’ara els pensaments que passaven per llurs cervells eren anormals, febrils, malalts… «És l’Armstrong…, el vaig veure com em mirava de cua d’ull justament aleshores…, té ulls de boig…, ben bé de boig… Si molt convé no és ni doctor ni res… I tant que no…! És un dement que s’ha escapat d’algun sanatori, i pretén que és un doctor… Segur que és això…, els ho dic? Crido…? No, no és convenient posar-lo en guàrdia… A més, si vol sembla tan equilibrat… Quina hora deu ser…? Només és un quart de quatre…! Oh, Déu meu, jo també embogiré… Sí, és l’Armstrong… Ara m’està vigilant…».

«A mi no em pescaran pas! Ja vaig en compte, jo… He estat en situacions difícils abans d’ara… On dimonis déu ser aquell revòlver…? Qui el deu haver agafat…? Qui el té…? No el té ningú, això ja ho sabem. Se’ns ha escorcollat a tots… No el pot tenir ningú… Però algú o altre sap on és…».

«S’estan tornant boigs…, tots ens tornarem boigs… Tenen por de morir…, tots tenim por de morir… Jo també tinc por de morir… Sí, però això no atura pas la mort… “El cotxe de morts és a la porta, senyor”. On ho he llegit això, jo? La noia…, vigilaré la noia. Sí, vigilaré la noia…».

«Tres quarts menys cinc de quatre…, només són que tres quarts menys cinc de quatre…, potser s’ha parat el rellotge… No ho entenc, no, no ho entenc… Aquest tipus de coses no poden passar…, però estan passant… Per què no ens despertem? Despertar-se, el dia del Judici Universal no! Només que pogués pensar… El meu cap…, al meu cap li passa alguna cosa, explotarà, es farà miques… Aquest tipus de coses no pot ser que passin… Quina hora deu ser? Oh, Déu meu! Només són tres quarts de quatre».

«No he de perdre la calma…, no he de perdre la calma…, si no la perdo… Tot està molt clar, tot està ben conjuminat. Però ningú no ha de sospitar res. El truc pot resultar bé. Ha de resultar bé! Qui deu ser? Aquesta és la qüestió, qui? Jo penso…, sí. Penso que més aviat, sí, és ell».

Quan el rellotge va tocar les cinc, tots van fer un bot. La Vera va dir:

—Hi ha algú…, que vulgui prendre el te?

Hi hagué un moment de silenci. En Blore va dir:

—A mi m’agradaria prendre’n una tassa.

La Vera es va aixecar tot dient:

—Aniré a fer-lo. Vostès es poden quedar aquí.

El jutge Mr. Wargrave va dir amb suavitat:

—Crec, estimada jove, que tots preferiríem venir amb vostè a veure com el fa.

La Vera se’l va mirar fit a fit; després va esclafir una rialleta més aviat histèrica i va dir:

—Oi tant! És clar que ho preferiran!

Tots cinc se’n van anar cap a la cuina. Es va fer te i la Vera i en Blore en van veure. Els altres es van prendre un whisky. Van obrir-ne una ampolla nova i prengueren un sifó d’una caixa que encara estava per desclavar. Amb un somriure de rèptil, el jutge va mormolar:

—Hem d’anar molt en compte…

Van tornar altra vegada cap a la sala d’estar. Tot i que eren a l’estiu, l’habitació estava fosca. En Lombard va anar per encendre les llums però aquestes no es van encendre.

—És clar! —va dir—. Avui no s’ha engegat el generador, en no haver-se’n pogut ocupar en Rogers.

Va vacil·lar un moment, i després va dir:

—Al rebost hi ha uns quants paquets d’espelmes. Els he vist. Serà millor que fem servir les espelmes.

En Lombard se n’hi va anar. Els altres quatre es van quedar asseguts mirant-se els uns als altres. Va tornar amb una capsa d’espelmes i un munt de platets. Va encendre cinc espelmes i les va col·locar per l’habitació. Eren tres quarts de sis.





2


A un quart i cinc de set, la Vera va pensar que ja no podia aguantar més allò d’estar-se asseguda així. Se n’aniria a la seva habitació i es mullaria aquell cap que li feia tant de mal i les temples, amb una mica d’aigua freda. Es va aixecar i se’n va anar cap a la porta. Aleshores se’n va adonar, i va tornar enrere per agafar una espelma de la capsa. La va encendre, va deixar caure una mica de cera al platet i va enganxar-hi l’espelma ben fort. Després, va sortir de l’habitació, tancant la porta darrere seu i deixant-hi els quatre homes. Va pujar les escales i se’n va anar pel passadís cap a la seva cambra. Quan va obrir la porta, es va aturar de sobte i es va quedar immòbil. Els seus narius es van dilatar. El mar… L’olor del mar de St. Tredennick.

Sí, era això. No es podia pas equivocar. Per descomptat que en una illa també se sentia l’olor del mar, però aquesta olor era diferent. Era la que hi havia hagut aquell dia a la platja amb la marea baixa i les roques totes cobertes d’algues que s’assecaven al sol… «Puc anar nedant fins a l’illa, Miss Claythorne?». «Per què no me’n puc anar nedant fins a l’illa…?». Aquell horrible marrec mimat, que no parava de gemegar! Si no hagués estat per ell, l’Hugo seria ric…, es podria casar amb la noia que estimava…

Hugo… De segur, de segur, que l’Hugo estava al seu costat, oi? No, l’esperava a l’habitació…

Va fer una passa endavant. El corrent d’aire que establia la finestra oberta va fer tremolar la flama de l’espelma i després la va apagar… De sobte, a la fosca, va tenir por… «No siguis ximpleta». La Vera Claythorne es va voler donar coratge. «No passa res. Els altres són a baix. Tots quatre. Aquí a l’habitació no hi ha ningú. No hi ha ningú. T’estàs imaginant coses, nena». Però aquella olor aquella olor de platja de St. Tredennick… Això no s’ho imaginava pas. Era una olor autèntica.

I a més, a l’habitació hi havia algú… Havia sentit alguna cosa, segur que havia sentit alguna cosa… I aleshores, mentre estava allí, escoltant, una mà freda i enganxosa va tocar-li el coll, una mà humida, que feia olor de mar…





3


La Vera va fer un crit. Va cridar i cridar, uns crits provocats per un terror grandiós, un crits salvatges i desesperats que demanaven ajuda. No podia sentir els sons que venien de baix, d’una cadira que es feia tombar, d’una porta que s’obria, de tot de peus d’homes que pujaven les escales corrents. Només era conscient d’un terror immens. Després, retornant-li la raó, tot de llums —tot d’espelmes— van començar a oscil·lar a la porta i uns quants homes van entrar corrents a l’habitació.

—Què dimonis ha estat això? Què ha passat? Déu meu, què passa, ara?

Ella va sentir una esgarrifança, va fer una passa cap endavant i va caure a terra rodona. Només va ser mig conscient d’algú que s’inclinava a sobre d’ella, d’algú que empenyia el seu cap avall, per entre els seus propis genolls.

Després, en sentir-se una ràpida i sobtada exclamació: «Déu meu, mirin allò», li van tornar els sentits. Va obrir els ulls i va aixecar la mà. Va veure què era allò que s’estaven mirant els homes que portaven les espelmes. Una ampla franja d’algues humides penjava del sostre. Havia estat allò el que, en la foscor, havia oscil·lat cap al seu coll, tocant-la. Era allò el que ella havia pres per una mà viscosa, la mà d’un ofegat que tornava d’entre els morts per tal d’esprémer-li la vida del cos!

Es va posar a riure histèricament, i va dir:

—Eren algues, res més que algues, i és d’aquí que venia l’olor…

Aleshores li va venir altre cop un desmai, onades i onades de malestar. Algú li va agafar altre cop el cap i el va empènyer per entre els seus propis genolls.

Semblava que passaven eons. Ara li oferien alguna cosa per beure, prement-li el got contra els llavis. Va sentir l’olor del brandy. Estava a punt d’empassar-se’l ben a gust quan, de sobte, en el seu cervell, hi va sonar un avís, com una mena de timbre d’alerta. Es va incorporar, va empènyer el got lluny dels seus llavis i va dir en un to aspre:

—D’on ha sortit això?

Abans de parlar, en Blore la va fitar un moment.

—L’he agafat d’allà baix —va dir.

—No me’l vull veure —va cridar la Vera.

Hi va haver un moment de silenci; després, en Lombard va esclafir una rialla i en un to de felicitació, va dir:

—Molt bé, Vera! Té el seny al seu lloc, encara que faci un moment que ha rebut un ensurt que l’ha deixat mig morta. Aniré a buscar una ampolla nova, que no hagi estat oberta.

En Lombard se n’hi va anar ràpidament.

—Estic bé —va dir la Vera amb incertesa—. Beuré una mica d’aigua.

L’Armstrong l’aguantava mentre ella s’esforçava per posar-se dreta. Se’n va anar a la pica del lavabo, fent tentines i agafant-se al doctor per tal de mantenir-se dreta. Va obrir l’aixeta de l’aigua freda i va omplir-ne un got.

—Aquest brandy és prou bo —va dir en Blore ressentit.

—Com ho sap? —va preguntar l’Armstrong.

—Jo no hi he posat res —va respondre en Blore irat—. És aquí on vol anar a parar, oi?

—Jo no dic pas que l’hi hagi posat vostè. Ho podria haver fet vostè o es podria tractar d’algú altre, que hagués posat alguna cosa a l’ampolla tot preveient aquesta emergència.

En Lombard va tornar tot seguit a l’habitació. Portava una nova ampolla de brandy i un llevataps. Va posar l’ampolla encara segellada sota el nas de la Vera, i va dir:

—Vet aquí, senyoreta, sense cap mena d’engany. —Va arrencar-ne la petita capa d’estany i la va destapar—. És una sort que hi hagi una bona provisió d’alcohol a la casa. És un detall que hem d’agrair a U. N. Owen.

La Vera va sentir una violenta esgarrifança. L’Armstrong va aguantar el got mentre en Philip hi abocava el brandy, bo i dient:

—Begui-s’ho, Miss Claythorne, que ha tingut un xoc horrible.

La Vera en va beure una mica. Els colors li van tornar a la cara. Fent una rialleta, en Philip va dir:

—Bé, heus ací un assassinat que no ha rutllat tal com estava planejat!

—Creu…, que es tractava d’això? —va dir la Vera gairebé sense veu.

En Lombard va fer que sí amb el cap.

—Esperava que es morís a causa de l’ensurt! Algunes persones s’haguessin mort, oi doctor?

L’Armstrong no es va voler comprometre. En un to vacil·lant, va dir:

—Hum, és impossible de dir. Es tracta d’una persona jove i sana, no té el cor feble. No sembla pas probable. D’altra banda…

Va agafar el got de brandy que havia portat en Blore, va ficar-hi un dit i el va tastar amb molt de compte. La seva expressió no va canviar. En un to de dubte, va dir:

—Hum, el sabor el té normal.

En Blore va avançar cap a ell, irat.

—Si amb això el que pretén és dir que hi he posat alguna cosa, li trencaré aquesta carota que té tan vermella.

La Vera, a la qual el brandy havia fet reviscolar els sentits, va canviar el tombant que prenien les coses, tot dient:

—On és el jutge?

Els tres homes es van mirar els uns als altres.

—Que estrany… Diria que havia vingut amb nosaltres.

—Jo també… —va dir en Blore—, què li sembla, doctor…? Vostè pujava les escales darrere meu.

—A mi m’ha semblat que em seguia… Per descomptat, havia d’anar més a poc a poc que nosaltres —va dir l’Armstrong—. És un home gran.

Es van tornar a mirar els uns als altres, i en Lombard va dir:

—És d’allò més estrany, això…

—L’hem d’anar a buscar —va cridar en Blore.

Se’n va anar corrents cap a la porta. Els altres el van seguir, la Vera al darrere de tot. Mentre baixaven les escales, l’Armstrong va dir per sobre de la seva espatlla:

—És clar que es pot haver quedat a la sala d’estar…

Van travessar el saló. L’Armstrong va cridar amb una veu molt forta:

—Wargrave, Wargrave. On és?

No va obtenir resposta. Un silenci de mort va emplenar la casa, on només se sentia el sorollet que feia la pluja en caure. Aleshores, a l’entrada de la sala d’estar, l’Armstrong es va quedar clavat. Els altres es van agombolar darrere seu i van mirar per sobre de les seves espatlles. Algú d’ells va fer un crit.

El jutge Mr. Wargrave estava assegut al final de la sala, en la seva cadira de respatller alt. A banda i banda seva cremaven dues espelmes. Però el que va sobresaltar i esglaiar tothom va ser que anava vestit de color escarlata i duia una perruca de jutge a sobre del cap…

El doctor Armstrong va fer un senyal als altres perquè es quedessin allí. Ell va caminar cap a aquella figura silenciosa, de mirada fixa, amb un pas vacil·lant, com si estigués begut. Va inclinar-se a sobre del jutge i va clavar la vista en la seva cara immòbil. Després, amb un moviment ràpid de la mà, li va treure la perruca, que va caure a terra deixant al descobert tot el seu front calb, al bell mig del qual, hi havia una taca rodona amb un senyal al centre, d’on n’havia degotat alguna cosa…

El doctor Armstrong li va agafar la mà flàccida i va cercar-li el pols. Després es va tombar cap als altres i amb una veu inexpressiva, morta, llunyana, va dir:

—Li han disparat un tret…

—Déu meu, el revòlver! —va dir en Blore.

En la mateixa veu inanimada, el doctor va dir:

—Li han disparat al cap. Ha estat instantani.

La Vera es va ajupir per agafar la perruca. Amb una veu que li tremolava d’espant, va dir:

—La llana grisa que va trobar a faltar Miss Brent…

—I la cortina escarlata que va desaparèixer del lavabo… —va dir en Blore.

—Així que era per això que ho volien… —va xiuxiuejar la Vera.

De sobte, en Philip Lombard va esclafir una rialla forta i anormal.

—«Cinc indiets estudiaven lleis; un d’ells va ingressar als tribunals i aleshores en quedaren quatre». Aquesta és la fi del sanguinari jutge Mr. Wargrave. Ja no pronunciarà cap més sentència! Ja no es tornarà a posar el birret negre! Aquesta ha estat la darrera vegada que s’ha assegut al tribunal! No farà més recapitulacions, ni enviarà més homes innocents a la mort. Quin fart de riure que es faria l’Edward Seton si fos aquí! Déu meu, quin fart de riure!

Aquest esclat de paraules va sobtar i va sobresaltar els altres. La Vera va dir-li, cridant:

—Aquest matí, vostè encara deia que havia de ser ell l’assassí!

El rostre d’en Philip Lombard va sofrir un canvi, es va asserenar. En una veu baixa, va dir:

—Ja sé que ho he dit… Bé, m’he equivocat. És un més de nosaltres que ha resultat ser innocent…, massa tard!





XIV





1


Van portar al jutge Mr. Wargrave a la seva habitació i el van deixar a sobre el llit. Després, van baixar altre cop i es van quedar al saló mirant-se els uns als altres. En Blore va dir feixugament:

—Què fem ara?

—Menjar alguna cosa —va dir en Lombard amb energia—. Malgrat tot, hem de menjar.

Se’n van anar altre cop a la cuina. Van tornar a obrir una llauna de llengua. Van menjar d’una manera mecànica, sense tastar gairebé el que menjaven.

—No tornaré a menjar mai més llengua —va dir la Vera.

Van acabar de sopar i es van asseure al voltant de la taula de la cuina, mirant-se els uns als altres. En Blore va dir:

—Ara ja només som quatre… Qui serà el pròxim?

L’Armstrong se’l va mirar fixament. Gairebé d’una manera mecànica, va dir:

—Hem d’anar molt amb compte… —I va callar.

En Blore va assentir amb el cap.

—Això és el que deia ell… I ara és mort!

—Em pregunto com va succeir? —va dir l’Armstrong.

En Lombard proferí un renec i després va afegir:

—Ha estat un estratagema terriblement astut! S’ha parat la trampa a l’habitació de Miss Claythorne i tot ha funcionat tal com estava previst. Tots ens hem llançat escales amunt pensant que l’estaven matant a ella. Aleshores, enmig de la confusió, algú ha agafat el vell desprevingut.

—Com és que ningú no ha sentit el tret? —va dir en Blore.

En Lombard va moure el cap d’un cantó a l’altre.

—Miss Claythorne xisclava, el vent rugia, nosaltres ens hem posat a córrer i a cridar. No, no s’ha pogut sentir.

Va fer una pausa.

—Aquest truc, però, no valdrà un altre cop. La pròxima vegada haurà de provar alguna altra cosa.

—Probablement ho farà —va dir en Blore.

La seva veu tenia un to molt desagradable. Els dos homes es van ullar l’un a l’altre.

—Som quatre, i no sabem qui de nosaltres… —va dir l’Armstrong.

—Jo ho sé… —va fer en Blore.

—Jo no tinc el menor dubte… —va dir la Vera.

—Suposo —va dir l’Armstrong lentament— que sé realment…

—Crec que en aquests moment tinc una bona idea sobre… —va dir en Philip Lombard.

Altre cop es van ullar els uns als altres.

Amb una certa dificultat, la Vera es va posar dreta bo i dient:

—Em trobo molt malament. Me’n vaig al llit… Estic rebentada.

—Jo, més val que faci el mateix. No en traurem res de bo d’estar aquí asseguts mirant-nos els uns als altres —va dir en Lombard.

—Jo no hi tinc pas cap objecció… —va dir en Blore.

El doctor va mormolar:

—És el millor que podem fer, per bé que dubto que cap de nosaltres pugui dormir.

Se’n van anar tots cap a la porta i en Blore va dir:

—On deu ser ara el revòlver…?





2


Van pujar les escales. El que va passar a continuació semblava talment que formés part d’una farsa. Tots quatre es van quedar amb la mà agafant el pom de la porta de llur dormitori. Aleshores, com si hom hagués fet un senyal, tots i cada un es van ficar a l’habitació i van tancar la porta. Es va sentir tot de soroll de baldes i de panys i una mar de moviment de mobiliari. Quatre persones espantades que s’havien col·locat darrere de llur barricada, fins l’endemà al matí.





3


Quan va acabar d’ajustar la cadira sota el pom de la porta, en Philip Lombard va respirar alleujat. Va travessar l’habitació i se’n va anar cap al tocador. A la llum vacil·lant de l’espelma, es va estudiar el seu rostre amb curiositat. En un to suau, es va dir a si mateix:

—Sí, aquest afer t’ha acabat posant nerviós.

El seu brusc somriure de llop va brillar en la foscor. Se’n va anar cap al llit, va posar el seu rellotge de polsera a la tauleta de nit i tot seguit, va obrir el calaix d’aquella tauleta. Es va quedar palplantat mirant fixament el revòlver que hi havia allí dins…





4


La Vera Claythorne estava ajaguda al llit. L’espelma encara cremava al costat seu. Encara no tenia el valor d’apagar-la. Li feia por la foscor…

Una vegada i una altra, es deia a si mateixa: «Estàs segura fins a demà al matí. Anit no et va passar res. Aquesta nit no et passarà res. No et pot passar res. Estàs ben tancada amb clau i has passat el baldó. Ningú no pot venir fins aquí…». I de sobte va pensar: «I tant! Em puc quedar aquí! Quedar-me aquí tancada! El menjar, de fet, no té cap importància! Em puc quedar aquí, sense perill, fins que vingui ajuda! Encara que passi un dia o que en passin dos…».

Quedar-se allí. Sí, però, s’hi podia quedar allí? Hora darrere hora, amb ningú amb qui poder parlar, sense altra cosa a fer que pensar…

Començaria a pensar en Cornualla, en l’Hugo, en, en allò que li va dir a en Cyril. Aquell horrible marrec ploramiques, que sempre l’estava empipant amb el mateix… «Miss Claythorne, per què no me’n puc anar nedant fins a la roca? Hi puc arribar. Sé que hi puc arribar».

Va ser la seva veu la que li va contestar? «I tant que hi pots arribar, Cyril, ben segur que pots. Ja ho sé».

—Aleshores me n’hi puc anar, Miss Claythorne?

—Bé, mira Cyril, a la teva mare la fas posar molt nerviosa perquè té por que no prenguis mal. Veuràs què farem. Demà podràs anar nedant fins a la roca. Jo m’estaré parlant amb la teva mare, a la platja, i distrauré la seva atenció. I aleshores, quant et busqui, tu estaràs a sobre de la roca, saludant-la amb els braços! Serà una bona sorpresa!

—Oh, que bé, Miss Claythorne! Això serà molt ferm!

Ara ja ho havia dit. Seria demà! L’Hugo se n’anava a Newquay. Quan tornés…, tot s’hauria acabat…

Sí, però, suposem que no s’hagués acabat? Suposem que sortís malament? Podien salvar a en Cyril a temps. I aleshores…, aleshores el noi diria: «Miss Claythorne em va dir que ho podia fer». Bé, i què? S’ha de prendre algun risc! Si passava el pitjor, ella diria amb tota la barra: «Com pots dir una mentida tan espantosa com aquesta, Cyril? Jo no he dit mai una cosa així. I tant que no». Tothom se la creuria amb tota tranquil·litat. Moltes vegades en Cyril les engegava molt grosses. Era una criatura mentidera. Per descomptat que en Cyril sabria la veritat. Però això no tenia cap importància… I a més, no hi hauria res que anés malament. Faria veure que nedava darrere d’ell. Però hi arribaria massa tard… I ningú no sospitaria mai res…

Va sospitar alguna cosa l’Hugo? Era per això que se la va mirar d’aquella manera tan estranya i tan llunyana…? Ho va saber l’Hugo? Va ser per això que se’n va anar tan a corre-cuita després de la investigació?

No li va contestar aquella lletra que li va escriure…

«Hugo…».

La Vera es movia al llit, neguitosa. No, no, no havia de pensar en l’Hugo. Li feia massa mal! Tot allò s’havia acabat del tot… Havia d’oblidar l’Hugo… Per què li havia fet l’efecte, aquesta nit, que l’Hugo era a l’habitació amb ella?

Va mirar cap al sostre, va mirar cap a aquell ganxo gros, de color negre, que hi havia al centre de l’habitació. No s’hi havia fixat fins aleshores. Les algues havien penjat d’allí…

Va tremolar en recordar aquella sensació freda i viscosa en el seu coll… No li agradava que hi hagués aquell ganxo allí al sostre. Atreia la mirada, fascinava…, aquell ganxo gros, de color negre…





5


L’ex-inspector Blore estava assegut en un costat del llit. Els seus ullets tacats de sang, amb les parpelles irritades, es veien amatents allí en la sòlida massa del seu rostre. Era com un porc senglar, disposat a fer una envestida. No tenia gens de ganes de dormir. L’amenaça, ara, era molt a prop… Dels deu, ja n’havien mort sis! Malgrat la seva sagacitat, la seva prudència i la seva astúcia, el vell jutge havia seguit el camí dels altres.

En Blore va esbufegar amb una mena de satisfacció salvatge. Què era allò que deia aquell vellot? «Hem d’anar amb molt de compte…».

El vell hipòcrita, fariseu i pretensiós. Assegut al tribunal creient-se que era un Déu Totpoderós. Li havia estat bé… A ell ja no li calia anar més amb compte.

I ara en quedaven quatre. La noia, en Lombard, l’Armstrong, i ell. Ben aviat un altre d’aquests quatre també se n’aniria… Però aquest un no seria pas en William Henry Blore. Ja se n’ocuparia ell que no ho fos.

(Però i el revòlver… On era el revòlver? Aquest era un factor inquietant, el revòlver!).

En Blore es va asseure al llit amb el front arrugat i els ullets frunzits i plens de bosses, mentre sospesava el problema del revòlver… En el silenci, va poder sentir com tocava el rellotge que hi havia a baix. Era mitja nit. Ara es va relaxar una mica, fins i tot va arribar a l’extrem d’ajeure’s al llit. Però no es va pas treure la roba.

Es va quedar allí ajagut, pensant. Repassant tot l’afer, des de bon començament, d’una manera metòdica i acurada, com havia de fer quan estava a la policia. Aquesta escrupolositat en tots els detalls, a la fi, donava bons resultats.

L’espelma s’estava consumint. Mirant a veure si tenia els llumins a l’abast, va apagar-la sense voler. Era estrany, però trobava l’obscuritat inquietant. Era com si tot de temors mil·lenaris es despertessin i lluitessin per tal d’aconseguir ensenyorir-se del seu cervell. A l’espai, hi suraven tot de cares, la cara del jutge coronada amb aquella paròdia de perruca feta de llana gris, la cara freda i morta de Mrs. Rogers, la cara vermella i convulsa de l’Anthony Marston… Una altra cara, pàl·lida, amb ulleres, amb un bigotet de color de palla…, una cara que havia vist alguna vegada o altra, però, quan? A l’illa no l’havia pas vista. No, feia molt més temps. Era estrany que no fos capaç de donar un nom a aquella cara… Una mena de cara absurda, la d’un personatge que semblava una mica tòtil.

I tant! El record li va venir amb un autèntic xoc. Era d’en Landor!

Era ben estrany que hagués oblidat del tot la cara que tenia en Landor. Ahir mateix, encara havia estat mirant de recordar el seu rostre, i no ho havia aconseguit. I ara, aquí el tenia, amb tots els seus trets ben clars i ben precisos, com si l’acabés de veure ahir mateix…

En Landor tenia esposa, una dona primeta amb una cara molt preocupada. També hi havia una criatura; una nena d’uns quinze anys. Per primera vegada es preguntava què se’n devia haver fet…

(El revòlver. On devia ser el revòlver? Això era molt més important…).

Com més hi pensava, més perplex es quedava… Això del revòlver no ho entenia… Algú de la casa el tenia, el revòlver…

A baix, el rellotge va tocar la una. Els pensaments d’en Blore es van tallar en sec. De sobte es va incorporar, alerta. Havia sentit un soroll, un soroll molt lleuger, en algun lloc més enllà del seu dormitori. En la foscor, hi havia algú que es movia per la casa. El front se li va omplir de suor. Qui era aquesta persona que es movia silenciosament pels passadissos? Algú que no pensava pas fer res de bo, s’hi jugaria el coll!

Sense fer gens de soroll, malgrat la seva feixuga còrpora, es va aixecar del llit i amb dues passes es va plantar a ran de porta i va parar l’orella. El soroll, però, no es va tornar a sentir. Tot i així, en Blore estava convençut que no s’havia equivocat. Havia sentit una petjada just a l’alçada de la seva porta. Els cabells se li van posar una mica de punta. Va tornar a sentir por…

Algú que, de nit, s’arrossegava furtivament per la casa… Va escoltar altre cop, però el soroll no es va tornar a repetir.

I ara el va assaltar una nova temptació. Tenia unes ganes boges de sortir a investigar. Si almenys pogués veure qui era qui rondava en l’obscuritat. Però obrir la porta seria una ximpleria. Era molt possible que això fos exactament el que estava esperant l’altra persona. Molt possiblement havia fet per manera que en Blore sentís allò que havia sentit, esperant que a continuació sortiria a investigar.

En Blore estava rígid, escoltant. Ara podia sentir sorolls pertot, cruiximent de fustes, fregament de roba, misteriosos xiuxiueigs, però el seu cervell tenaç i realista sabia què era tot allò: creacions de la seva pròpia imaginació exacerbada. I de sobte va sentir una cosa que no era cap imaginació. Passes, unes passes molt lleugeres, molt cautes, però que eren fàcilment audibles per a un home que estava escoltant amb tanta atenció com ho feia en Blore. S’apropaven pel corredor amb molta suavitat (tant el dormitori d’en Lombard com el de l’Armstrong eren més lluny del final de les escales que el seu). Van passar pel davant de la seva porta sense vacil·lar ni sense que en disminuís la seva intensitat.

I mentre això estava succeint, en Blore va prendre una decisió. Volia saber qui era! Les petjades havien deixat enrere, definitivament, la seva porta i ara se n’anaven cap a les escales. On anava la persona propietària d’aquestes petjades? Quan en Blore va actuar, ho va fer amb rapidesa, amb una rapidesa sorprenent en un home que es veia tan pesant i tan lent. Se’n va tornar de puntetes fins al llit, es va posar una capsa de llumins a la butxaca, va desendollar el llum de la seva tauleta de nit i va agafar-lo, enroscant-li el cordó al voltant. Era d’acer cromat amb una base d’ebonita força pesant, una arma molt útil.

Va travessar l’habitació amb un esprint silenciós, va treure la cadira de sota del pom de la porta i amb molta precaució va obrir el pany i va tirar enrere la balda. Va sortir al corredor. A baix, al saló, se sentia un lleuger soroll. Sense fer gens de fressa, ja que als peus només hi portava els mitjons, en Blore va córrer fins al cap de les escales. En aquell moment s’adonà de la raó per la qual havia sentit tots aquells sorolls, tan clarament. Ja no feia gens de vent i el cel es devia haver aclarit. Per la finestra del replà arribava una lleugera claror de lluna que il·luminava el saló de sota. Per un instant, en Blore va poder entreveure una figura que traspassava la porta del davant de la casa.

Quan estava a punt de córrer escales avall per tal de perseguir aquella figura, es va aturar. Un altre cop que, per poc, no feia una ximpleria! Això potser era un parany, per tal d’emportar-se’l fora de la casa!

Ara bé, del que no s’havia adonat aquella persona era que havia comès un error i s’havia lliurat netament a les mans d’en Blore. Perquè dels tres dormitoris d’aquell pis on hi havia d’haver ocupants, ara un havia d’estar buit. Tot el que calia fer, ara, era assegurar-se de quin! En Blore va tornar ràpidament corredor enrere. Primer es va parar davant de la porta del doctor Armstrong i hi va picar. No va obtenir cap resposta. Va esperar uns instant i després se’n va anar cap a la d’en Philip Lombard. Allí la resposta va venir de seguida.

—Qui és?

—Sóc en Blore. Em sembla que l’Armstrong no és a la seva habitació. Esperi un moment.

Se’n va anar cap a la porta del final del passadís i també hi va picar.

—Mis Claythorne, Miss Claythorne.

La veu sobresaltada de la Vera li va respondre:

—Qui és? Què passa?

—Tranquil·litzi’s, Miss Claythorne. Esperi un moment. Ara torno.

Se’n va anar corrents cap a l’habitació d’en Lombard. En arribar-hi, la porta es va obrir i va aparèixer en Lombard. Tenia una espelma a la seva mà esquerra. S’havia posat els pantalons a sobre del pijama i duia la mà dreta a la butxaca de la jaqueta del pijama.

—Què dimonis és tot això? —va fer en un to aspre.

En Blore li ho va explicar ràpidament. A en Lombard se li van encendre els ulls.

—L’Armstrong, eh? Així que és aquest el nostre ocellet!

Se’n va anar cap a la porta de l’Armstrong, tot dient:

—Ho sento, Blore, però no confio en ningú.

Va colpejar molt fort el plafó de la porta.

—Armstrong, Armstrong.

No hi va haver cap resposta. En Lombard es va deixar anar de genolls i va mirar pel forat del pany. Va ficar-hi el dit petit, cautelosament, i va dir:

—Per la part de dins, la clau no és al pany.

—Això vol dir que ha tancat des de fora i que se l’ha emportat —va dir en Blore.

En Philip va assentir amb el cap.

—Una precaució normal i corrent. El pescarem, Blore… Aquesta vegada, el pescarem! Esperi un segon.

Se’n va anar corrents cap a l’habitació de la Vera.

—Vera.

—Sí.

—Ens n’anem a caçar l’Armstrong. És fora de la seva habitació. Passi el que passi, no obri la seva porta. Ho entén?

—Sí, ho entenc.

—Si l’Armstrong ve i li diu que m’han matat a mi o que han matat en Blore, no li faci cas. Entesos? Només obri la porta si tots dos, en Blore i jo, li parlem. Ho ha entès?

—Sí —va respondre la Vera—. No sóc tan imbècil.

—Bé —va dir en Lombard.

A continuació, va reunir-se amb en Blore.

—I ara —va dir—, a perseguir-lo! Comença la cacera!

—Serà millor que anem en compte. Recordi que l’Armstrong té un revòlver —va dir en Blore.

Mentre corria escales avall, en Philip Lombard va fer una rialleta i va dir:

—En aquest punt s’equivoca. —Va obrir la porta del davant tot remarcant—: Ha posat la cadena, de manera que pogués tornar a entrar amb facilitat. —A continuació va afegir—: El revòlver el tinc jo!

Mentre parlava, el va mig treure de la seva butxaca.

—L’he trobat altre cop al meu calaix, aquesta nit.

En Blore es va parar en sec al llindar de la porta. El seu rostre va sofrir un canvi. En Philip Lombard se’n va adonar i va dir-li amb impaciència:

—No sigui ruc; Blore! No li dispararé pas! Torni-se’n i posi’s darrere d’una barricada a la seva habitació, si vol! Jo me’n vaig a perseguir l’Armstrong.

Se’n va anar corrent cap a fora sota la llum de la lluna. En Blore, després d’un moment de vacil·lació, el va seguir.

Es va dir a si mateix: «Suposo que me l’estic buscant. Però, després de tot…», després de tot se les havia hagut amb criminals armats, abans d’ara. Fos el que fos que li manqués a en Blore, de valor no li’n mancava pas. Mostreu-li on era el perill i ell s’hi enfrontaria amb decisió. No tenia por dels perills que estaven a la vista; només li feien por els perills indefinits que estaven tenyits de quelcom de sobrenatural.





6


Com que la Vera es va trobar amb que l’havien deixat allí esperant a veure què passava, es va llevar i es va vestir. Va ullar la porta una o dues vegades. Era una porta bona i sòlida. Estava tancada amb clau i tenia la balda passada, i a més hi havia un cadira de roure a sota del pom, fent de falca. A base de força, únicament, no la podrien pas rebentar i entrar. El doctor Armstrong, per descomptat, no. No era cap home físicament fort. Si ella fos l’Armstrong, i volgués cometre un assassinat, faria servir l’astúcia i no pas la força.

Com a diversió, es va posar a pensar en els mitjans que podria utilitzar el doctor. Tal com havia suggerit en Philip, podria anunciar que un dels altres dos homes era mort. O potser podria fer veure que ell mateix estava mortalment ferit, i es podria arrossegar gemegant fins a la seva porta.

Hi havia d’altres possibilitats. Li podria dir que s’estava calant foc a la casa. Encara més, podria calar foc a la casa… Sí, això seria una cosa que podria fer ben bé. Miraria d’aconseguir que els altres dos homes sortissin de la casa i aleshores, havent deixat prèviament una reguera de petroli, l’encendria. I ella, com ximpleta, romandria darrere la barricada del seu dormitori, fins que fos massa tard.

Va anar-se’n cap a la finestra. Encara sort. Si la cosa es posava malament, es podria escapar per allí. Seria un bon salt, però per sort allí sota hi havia un parterre amb flors.

Es va asseure, i agafant el seu diari, hi va començar a escriure amb una lletra clara i fluida. S’havia de fer passar el temps d’alguna manera.

De sobte, va aguditzar la seva atenció. Havia sentit soroll. Va pensar que semblava com si s’hagués trencat algun vidre. I venia d’algun indret de baix. Va escoltar molt atentament, però el soroll no es va repetir.

Va sentir, o li va semblar que sentia remor de passes furtives, d’escales que cruixien, soroll de fregadís de roba, però cap cosa ben definida, i va arribar a la conclusió, com havia fet en Blore, que aquests sorolls tenien el seu origen en la seva pròpia imaginació.

A continuació, però, va sentir sorolls d’una naturalesa més concreta. Gent que es movia per baix, remor de veus. Després va sentir el soroll ben clar d’algú que pujava les escales, de portes que s’obrien i es tancaven, de peus que passaven i traspassaven per l’àtic que hi havia a sobre d’ella. Més sorolls que provenien de dalt. Finalment, les passes van aproximar-se pel passadís i la veu d’en Lombard, va dir:

—Vera? Està bé?

—Sí. Què ha passat?

La veu d’en Blore, va dir:

—Ens vol deixar passar?

La Vera se’n va anar cap a la porta. Va treure la cadira, va fer girar la clau i va tirar enrere la balda. Finalment, va obrir la porta. Els dos homes esbufegaven de valent; tenien els peus i els baixos dels pantalons ben xops.

—Què ha passat? —va tornar a preguntar.

En Lombard, va dir:

—L’Armstrong ha desaparegut…





7


—Què? —va dir cridant la Vera.

—S’ha esfumat; no és a l’illa —va dir en Lombard.

—S’ha esfumat, vet aquí la paraula! —va assentir en Blore—. Com si es tractés de prestidigitació.

—Això és una bestiesa! Es deu estar amagat en algun lloc!

—No, no està amagat! —va dir en Blore—. És de debò tal com li ho diem; en aquesta illa no hi ha cap lloc per amagar-se. És tan nua com la seva mà! Avui ha sortit la lluna i a fora tot és clar com si fos de dia. I no hi ha manera de trobar-lo enlloc.

—Déu haver tornat a la casa —va dir la Vera.

—Ja hi hem pensat —va dir en Blore—. També hem escorcollat la casa. Prou que ens deu haver sentit. I aquí no hi és, li ho puc ben assegurar. Ha desaparegut, s’ha esfumat, s’ha evaporat…

—Això no m’ho empasso —va dir la Vera incrèdula.

—Però és cert, estimada senyoreta —va dir en Lombard.

Va fer una pausa, i després va afegir:

—Hi ha una altra cosa encara. Han esmicolat un dels vidres de la finestra del menjador…, i a la taula només hi ha tres indiets.





XV





1


A la cuina, hi havia tres persones assegudes que esmorzaven. A fora feia sol. El dia era meravellós. La tempesta ja havia quedat enrere. I amb el canvi de temperatura, s’havia produït un canvi en l’ànim del presoners de l’illa. Se sentien com unes persones que s’acaben de despertar d’un malson. Hi havia perill, sí, però era un perill a la llum del dia. Aquella atmosfera de por, que paralitzava, i que ahir els havia embolcallat com un llençol mentre a fora el vent rugia, ara havia desaparegut.

—Mirarem de fer senyals heliogràfics amb un mirall, des del punt més alt de l’illa —va dir en Lombard—. Confio que hi hagi algun xicot eixerit, que estigui voltant pels penya-segats, que quan vegi el SOS el reconegui. Al vespre, podríem provar de fer-ho amb una foguera, per bé que no tenim pas gaire llenya, i a més, es podrien pensar que es tractava d’algun afer de cançons, de danses i de xivarri.

—Segur que algú o altre podrà desxifrar el Morse —va dir la Vera—. I aleshores ens vindran a buscar. Molt abans d’aquesta nit.

—El temps s’ha calmat, però la mar encara es belluga. Hi ha una mar grossa terrible! No podran pas fer arribar una embarcació prop de l’illa fins demà.

—Una altra nit en aquest lloc! —va cridar la Vera.

—Més val que ens en fem la idea! —va dir en Lombard, arronsant les espatlles—. En vint-i-quatre hores, crec que la mar ja estarà bé. Si podem aguantar tot aquest temps, estarem salvats.

En Blore es va escurar la gorja i va dir:

—Més val que mirem d’aclarir una cosa. Què li ha passat a l’Armstrong?

—Bé, en tenim un indici. A la taula del menjador, només hi queden tres indiets. Sembla com si l’Armstrong hagués rebut el cop de gràcia —va dir en Lombard.

—Aleshores, com és que no han trobat el seu cadàver? —va preguntar la Vera.

—Això mateix —va fer en Blore.

En Lombard va moure el cap d’una banda a l’altra i va dir:

—És terriblement estrany, no ho acabo d’entendre.

—Se’l pot haver llançat al mar —va dir en Blore en un to de desconfiança.

—Qui? —va dir en Lombard amb aspresa—. Vostè? Jo? Vostè el va veure sortir per la porta del davant. Va venir cap a la meva habitació i m’hi va trobar a dins. Plegats ens en vam anar darrere seu. Quan dimonis vaig tenir temps de matar-lo i d’arrossegar el seu cos per tota l’illa fins al mar?

—No ho sé —va dir en Blore—. Però el que sé és una cosa.

—Quina? —va preguntar en Lombard.

—El revòlver —va dir en Blore—. Es tracta d’un revòlver que vostè ja tenia. I que ara torna a tenir. I no hi ha res que ens pugui demostrar que vostè no l’ha tingut tothora.

—Vinga Blore, que ens van escorcollar a tots.

—Sí però vostè l’havia amagat abans de l’escorcoll. Després, només li va caldre que anar-lo a buscar una altra vegada.

—Estimat tòfol, li juro que me’l van posar altre cop al calaix. Quan l’hi vaig trobar, vaig tenir la sorpresa més gran de la meva vida.

—Vol que ens creguem una cosa així! Per què dimonis l’hi hauria hagut de tornar a posar l’Armstrong o qui sigui?

En Lombard va arronsar les espatlles donant a entendre la seva incapacitat per a treure’n l’entrellat.

—No en tinc la més petita idea. Coses de boig. És la darrera cosa que un s’esperaria. Sembla que no tingui cap sentit.

—No, no en té —va convenir en Blore—. Penso que vostè s’hauria pogut empescar una història més plausible.

—Això es més aviat una prova que estic dient la veritat, no?

—Jo no ho veig pas d’aquesta manera.

—Vostè potser no —va fer en Philip.

—Miri Mr. Lombard —va dir en Blore—, si vostè és un home honest, tal com pretén…

—Quan he pretès ser un home honest, jo? —va murmurar en Philip—. No, la veritat és que jo, això, no ho he dit mai.

En Blore va continuar parlant, com si res:

—Si vostè diu la veritat…, només cal que faci una cosa. Perquè mentre tingui aquest revòlver en el seu poder, tant Miss Claythorne com jo estarem a mercè seva. El que pot fer, doncs, per jugar net, és posar aquest revòlver amb les altres coses que vam tancar, i vostè i jo continuarem guardant-ne les claus.

En Philip Lombard va encendre una cigarreta. Bo i traient una glopada de fum, va dir:

—No sigui ruc.

—No ho vol fer, això?

—No, no vull. Aquest revòlver és meu. El necessito per tal de defensar-me, i penso quedar-me’l.

—En aquest cas —va dir en Blore—, haurem d’arribar forçosament a una conclusió.

—Que jo sóc U. N. Owen? Pensi el que vulgui. Però si això que diu fos cert, digui’m per què no vaig disparar contra vostè anit? Ho vaig poder fer més de vint vegades.

En Blore va moure el cap d’una banda a l’altra i va dir:

—No ho sé pas, i això que diu és cert. Ha de tenir alguna raó o altra.

La Vera no havia pres part a la discussió. Ara es va bellugar i va dir:

—Crec que tots dos s’estan comportant com un parell de ximples.

En Lombard se la va mirar.

—Què diu ara?

—Han oblidat la cançó infantil —va dir la Vera—. Què no ho veuen que allí hi ha la clau?

Recalcant ben bé les paraules, va recitar:


Quatre indiets se’n van anar cap al mar;

una arengada vermella se’n va empassar un, i aleshores en quedaren tres.



La Vera va continuar dient:

—Una arengada vermella![3] —vet aquí la clau vital d’aquest cas. L’Armstrong no és mort… Se n’ha emportat l’indiet de porcellana per fer creure que n’està, de mort. Diguin el que vulguin…, però l’Armstrong encara és a l’illa. La seva desaparició no és altra cosa que una «arengada vermella», o sigui una pista falsa que ens ha deixat al mig del camí…

En Lombard es va asseure altre cop.

—Sap una cosa? —va dir—, potser té raó.

—Sí, però en aquest cas, on és? Hem buscat pertot arreu. Per fora i a dins de la casa —va dir en Blore.

La Vera va fer, burleta:

—També vam buscar tots el revòlver, no? I no el vam pas trobar, però ben bé que era en algun lloc!

—Hi ha una petita diferència quant a grandària, estimada senyoreta, entre un home i un revòlver.

—Tant me fa, estic segura que tinc raó —va dir la Vera.

—Més aviat s’hauria traït l’Armstrong —va mormolar en Blore—, esmentant precisament això de l’«arengada vermella» en el vers. Podia haver arranjat una mica la cançó.

—Però que no ho veuen que és boig? —va dir la Vera cridant—. Tot això és cosa d’un boig! Fer que tot vagi lligant amb la cançó és una cosa d’un boig! Vestir el jutge, matar en Rogers mentre tallava llenya, drogar Mrs. Rogers per tal que s’adormís per sempre més, mirar que hi hagués una abella a l’indret on va morir Miss Brent! És com si una criatura horrible estigués fent un joc. Tot ha de lligar.

—Sí, té raó —va dir en Blore.

Es va quedar pensant un moment i va afegir:

—De totes maneres a l’illa no hi ha pas cap zoo. Aquest punt li costarà una mica de solucionar.

—Però, que no se n’adonen? —va cridar la Vera—. Som nosaltres el zoo… Anit ja gairebé no semblàvem ni humans. Som nosaltres el zoo.





2


Van passar el matí pels penya-segats, fent senyals amb un mirall cap a la terra ferma, per torns. No va semblar que ningú els veiés. No van rebre cap senyal de resposta. Feia un dia força bo amb només una mica de boirina. A sota d’ells, la mar grossa es movia amb unes onades gegantines. No havia sortit cap embarcació. Van fer un altre escorcoll de l’illa, sense èxit. No hi havia cap rastre del metge desaparegut.

Des d’on estaven, la Vera va mirar cap a dalt, cap a la casa. Amb la respiració una mica alterada, va dir:

—Una se sent més segura aquí a l’aire lliure… No tornem més a la casa.

—No és pas cap mala idea —va dir en Lombard—. Aquí estem ben segurs; ningú no ens pot atacar sense que el veiem d’una hora lluny.

—Ens quedarem aquí, doncs —va dir la Vera.

—Però bé haurem de passar la nit en algun lloc. Així, doncs, haurem de tornar a la casa.

—No la puc pas suportar jo ja, aquella casa. No podria pas passar-hi una altra nit —va dir la Vera amb una esgarrifança.

—Estarà prou segura, tancada a la seva habitació.

—Suposo que sí —va mormolar la Vera.

Va estirar les mans i va dir molt baixet:

—És meravellós, tornar a sentir que et toca el sol…

I va pensar: «Que estrany…, gairebé em sento feliç. I en canvi, suposo que, de fet, estic en perill. No obstant això, ara, sembla que no hi hagi res que tingui importància…, així, a la llum del dia… Em sento forta, em sembla que no pot ser que jo mori…».

En Blore es va mirar el rellotge de polsera.

—Són les dues en punt —va dir—. Què els sembla si dinéssim?

—Jo no penso pas tornar a la casa —va dir la Vera amb obstinació—. Em quedaré aquí, a l’aire lliure.

—Au vinga, Miss Claythorne. Ha de fer el cor fort, dona.

—Només que vegi una llauna de llengua en conserva, em posaré malalta! No vull pas menjar res. Hi ha gent que, de vegades, quan segueix una dieta, s’està dies i més dies sense menjar res —va dir la Vera.

—Bé, doncs jo necessito menjar amb regularitat —va fer en Blore—. I vostè, Mr. Lombard?

—Miri a mi no em ve gens de gust la idea de tornar a menjar llengua en conserva, altre cop. M’estaré aquí amb Miss Claythorne.

En Blore va vacil·lar i la Vera va dir-li:

—No es preocupi per mi. No crec pas que m’engegui un tret, tan bon punt vostè giri l’esquena, si és això el que li fa por.

—Si vostè ho diu, ja m’està bé, però vam acordar que no ens havíem de separar —va dir en Blore.

—És vostè qui es vol ficar a la gola del llop —va dir en Philip—. Si vol, vindré amb vostè.

—No, no vingui —va dir en Blore—. Estigui’s aquí.

En Philip es va a posar a riure.

—Així que encara té por de mi? —va dir—. Però que no veu que si volgués els podria matar a trets a tots dos ara mateix?

—Sí —va fer en Blore—, però això no seguiria el pla. S’ha de fer d’un a un i d’una manera determinada.

—Bé —va dir en Philip—, sembla que vostè sap com va tot.

—Per descomptat que més aviat fa basarda d’anar cap a la casa, sol…

En Philip, en un to suau, va dir:

—I, per tant, vol deixar-me el seu revòlver? La resposta és no, no l’hi deixaré pas! Tan senzill: no, gràcies.

En Blore es va arronsar d’espatlles i va començar a pujar pel pendent cap a la casa. En Lombard, amb una veu reposada, va dir:

—L’hora del menjar al zoo! Els animals són molt regulars amb els seus hàbits!

—No és molt arriscat això que fa? —va dir la Vera amb la veu angoixada.

—En el sentit en què ho diu, no ho crec pas! L’Armstrong no va armat, sap, i, a més, en Blore, físicament, val el doble que ell i està molt en guàrdia. Per altra banda, és impossible que l’Armstrong sigui a la casa. Sé que no hi és.

—Però, quina altra alternativa hi ha?

—En Blore —va dir reposadament en Philip.

—Oh, creu realment…?

—Escolti nena. Ja ha sentit el que ha explicat en Blore. Ha d’admetre que, si el que diu és cert, jo no puc haver tingut res a veure amb la desaparició de l’Armstrong. El que ell ha explicat, me n’exclou. Però a ell no li n’exclou.

»Només tenim el que ell diu com a prova que ha sentit unes passes, que ha vist un home que baixava les escales i que ha sortit per la porta del davant. Tot això pot ser una mentida. Pot haver-se desempallegat de l’Armstrong un parell d’hores abans.

—Com?

En Lombard va arronsar les espatlles.

—Això no ho sabem. Però si vol que li digui una cosa, no hem de tenir por més que d’un perill, i aquest perill és en Blore! Què en sabem d’aquest home? Menys que res! Tot això que diu de ser un ex-policia pot resultar una pura comèdia! Pot ser qualsevol cosa, un milionari guillat, un home de negocis foll, un boig que s’ha escapat del sanatori de Broadmoor. Una cosa hi ha de cert. Pot haver comès tots i cada un d’aquests assassinats.

La Vera es va tornar pàl·lida i mig panteixant, va dir:

—I si ens…, vol eliminar a nosaltres, ara?

Tustant lleugerament el revòlver que duia a la butxaca, en Lombard va dir en un to suau:

—Tindré molt de compte que no ho faci. —Aleshores, mirant-se-la curiosament li va dir—: És commovedor veure que confia en mi, oi Vera? Està ben segura que no penso matar-la?

—Bé s’ha de confiar en algú… —va dir la Vera—. De fet crec, però, que s’equivoca en això d’en Blore. Jo continuo creient que és l’Armstrong.

De sobte la Vera es va girar cap a ell, i va dir:

—No nota, tota l’estona, que hi ha algú? Algú que ens està vigilant, que està a l’aguait?

—Això només són els nervis —va dir en Lombard a poc a poc.

—Aleshores vostè també ho ha notat? —va preguntar la Vera àvidament.

Va sentir una esgarrifança. Es va inclinar una mica més a prop d’ell i va dir:

—Digui’m una cosa, no creu pas… —Va callar; després, va continuar dient—: Una vegada vaig llegir un conte sobre dos jutges que arribaven a una petita vila americana, eren del Tribunal Suprem. Administraven justícia, una Justícia Absoluta. Perquè…, no venien en absolut d’aquest món…

En Lombard va arronsar les celles, i va dir:

—Visitants celestes, eh? No, no crec allò sobrenatural. Aquest afer nostre és prou ben humà.

En veu baixa, la Vera va dir:

—De vegades no n’estic segura…

En Lombard va ullar-la.

—Això és la consciència… —va dir.

Després d’uns moments de silenci va dir molt calmadament:

—Així que després de tot, vostè va ofegar aquella criatura?

—Jo no ho vaig fer! No ho vaig fer! No té cap dret a dir-me això!

En Philip Lombard va riure amb tota naturalitat.

—Oh, sí que ho va fer, estimada senyoreta. No sé pas per què. No m’ho puc ni imaginar. Probablement que hi devia haver un home entremig. Va ser per això?

Els membres de la Vera es van veure envaïts, tot de sobte, per una sensació de lassitud, per un cansament intens. En una veu apagada, va dir:

—Sí, hi havia un home entremig…

—Gràcies —va dir en Lombard amb suavitat—. És tot el que volia saber…

De sobte, la Vera s’incorporà i va exclamar:

—Què ha estat això? No ha estat pas un terratrèmol?

—No, no —va dir en Lombard—. Ha estat ben estrany, però…, un cop sord que ha sacsejat el terra. I m’ha semblat…, ha sentit com una mena de crit? Jo sí.

Tots dos van mirar cap a dalt, cap a la casa. En Lombard va dir:

—Ha vingut d’allí. Més valdrà que anem a veure què ha passat.

—No, no, jo no hi vaig.

—Com vulgui. Jo sí.

Desesperada, la Vera va dir:

—Molt bé. Vindré amb vostè.

Van pujar pel pendent cap a la casa. La terrassa semblava tranquil·la i innòcua a la llum del sol. Van quedar-se allí un moment; després, en lloc d’entrar per la porta del davant, van fer, cautelosament, un tomb a la casa. Van trobar a en Blore. Estava estenallat al terra de la terrassa empedrada de la part est de la casa, amb el cap esclafat i mutilat per un bloc molt gran de marbre.

En Philip va mirar cap amunt i va preguntar:

—De qui és aquella finestra que hi ha exactament a sobre d’ell?

En veu molt baixa, la Vera va dir tota esgarrifada:

—Meva, i allò és el rellotge que hi havia a la lleixa de la meva llar de foc… Ara ho recordo. Tenia forma d’ós…





3


En Philip va agafar-la fortament per l’espatlla. Amb una veu peremptòria i tenebrosa, va dir:

—Això ho explica tot. L’Armstrong s’amaga en algun indret de la casa. Vaig a pescar-lo.

La Vera es va penjar del seu braç tot cridant:

—No sigui ximple. Ara ens toca a nosaltres! Som els que venen, ara! L’Armstrong vol que el busquem! Ho està esperant!

En Philip es va aturar i va dir, pensatiu:

—En això que diu, té raó.

—Decididament, ha d’admetre que tenia raó —va dir cridant la Vera.

En Philip Lombard va assentir amb el cap.

—Sí, vostè guanya! És cosa de l’Armstrong. Però, on dimonis s’ha pogut amagar? Hem passat la pinta ben fina pertot arreu.

—Si aquesta nit no l’han trobat, no el trobarà pas ara, vostè…

—Cal tenir sentit comú —va insistir la Vera.

—Sí, però… —va dir en Lombard a contracor.

—Es deu d’haver preparat un lloc secret per endavant, és natural, és el que és lògic que fes. Ja sap, una cavitat dissimulada, com a les antigues cases senyorials.

—Això no és pas una casa d’aquella mena.

—La podia haver fet fer expressament.

En Philip Lombard va fer que no amb el cap, tot dient:

—Aquell primer matí ho vam regirar tot. Puc jurar-li que no hi ha cap espai que no hagi estat repassat.

—Hi ha de ser… —va dir la Vera.

—M’agradaria veure… —va començar a dir en Lombard.

—Sí, li agradaria veure on! I ell això ho sap! I està allí dins, esperant-lo —va dir cridant la Vera.

Mig traient el revòlver de la butxaca, en Lombard va dir:

—Jo tinc això, sap?

—També ha dit que en Blore rai, que físicament era superior a l’Armstrong. I era veritat, i a més estava a l’aguait. Però el que sembla que no entén és que l’Armstrong és boig. I un boig té tots els avantatges al seu favor. És el doble d’astut que una persona sana.

En Lombard es va guardar el revòlver a la butxaca i va dir:

—Anem-nos-en, doncs.





4


Al cap d’una estona, en Lombard va preguntar:

—Què farem quan es faci de nit? —La Vera no va contestar. Ell, en un to acusador, va dir-li—: No hi ha pensat, oi?

—Què podem fer? —va dir la Vera impotent—. Oh, Déu meu, tinc por…

En Philip Lombard va dir pensatiu:

—Fa bo. Hi haurà lluna. Hem de trobar algun indret, potser allà dalt als penya-segats. Ens hi podem asseure i esperar que es faci de dia. El que no hem de fer és posar-nos a dormir… Hem de vigilar tota l’estona. I si hi ha algú que ve cap a nosaltres, dispararé! —Va fer una pausa, i va afegir—: Vostè potser tindrà fred amb aquest vestit tan prim.

Amb una rialla ronca, la Vera va dir:

—Fred? Encara en tindria més si estigués morta!

—Sí, és cert… —va fer en Philip Lombard en un to suau.

La Vera no parava quieta.

—Si m’estic asseguda aquí més temps, em tornaré boja —va dir—. Anem-nos-en.

—Bé.

Es van posar a caminar amunt i avall per la part de les roques que donava al mar. El sol davallava cap a ponent. La llum esdevenia dolça i daurada. Els embolcallava en un fulgor daurat. Amb una sobtada rialleta nerviosa, la Vera digué:

—Llàstima que no puguem prendre’ns un bany…

En Philip s’estava mirant el mar. De cop i volta, va dir:

—Què hi ha allí? Allí, arran d’aquella roca tan gran. No, una mica més enllà, cap a la dreta.

La Vera va mirar intensament cap a aquella banda i va dir:

—Sembla com si fos la roba d’algú!

—Un banyista, eh? —va dir en Lombard rient—. És estrany. Suposo que només són algues.

—Anem a veure-ho —va dir la Vera.

—Són uns vestits —va dir en Lombard a mesura que s’hi acostaven—. Un farcell de vestits. I allò d’allà és una bota. Vingui, baixem per aquí.

Van baixar per les roques. De sobte, la Vera es va aturar tot dient:

—No són pas vestits, és un home…

L’home estava incrustat, com una falca, entre dues roques; la marea l’hi havia llançat a primera hora del matí. Amb un darrer esforç, en Lombard i la Vera van arribar a l’indret on havia quedat el cos. Es van inclinar.

Van veure un rostre d’un morat tot descolorit, el rostre espantós d’un ofegat…

En Lombard va dir:

—Déu meu! És l’Armstrong…





XVI





1


Va passar una eternitat…, les paraules voltaven i giravoltaven… El temps s’havia estancat… S’havia aturat, allò havia passat feia milers d’anys… No, només feia un minut o així… Dues persones dretes mirant-se el cadàver d’un home… Lentament, molt lentament, la Vera Claythorne i en Philip Lombard van aixecar el cap i es van mirar als ulls…





2


En Lombard va dir, rient:

—Així que aquesta és la realitat, oi Vera?

La Vera va dir:

—A l’illa no hi ha ningú més, ningú més que nosaltres dos…

La seva veu era un xiuxiueig, res més.

—Exacte —va fer en Lombard—. Així que ara ja sabem on som, oi?

—Com s’ha pogut fer això de l’ós de marbre?

En Philip va arronsar les espatlles.

—Un truc de prestidigitació, estimada senyoreta…, un truc molt bo…

Llurs mirades van coincidir altre cop. La Vera va pensar: «Com és que fins ara, de fet, no he vist com és el seu rostre. És de llop, vet aquí, una cara de llop… Aquestes horribles dents…».

Amb una veu que en realitat era un grunyit, perillosa, amenaçadora, en Lombard va dir:

—Això és la fi, entén? Ara hem arribat al moment de la veritat. I això és la fi…

—Ja ho entenc… —va dir la Vera reposadament.

Va mirar cap al mar. El general Macarthur també se l’havia estat mirant, quan?, va ser ahir, oi? O va ser abans d’ahir? També ell havia dit: «Això és la fi…».

Ho havia dit en un to d’acceptació, gairebé congratulant-se’n. Però a la Vera, aquestes paraules, allò que volien dir, la rebel·laven. No, no seria pas la fi. Va ullar cap a l’home mort i va dir:

—Pobre doctor Armstrong…

—Què és això —va riure mofeta en Lombard—. Compassió femenina?

—Per què no? —va respondre la Vera—. Vostè no en té de compassió?

—Per a vostè no en tindré de compassió. No n’esperi pas! —va dir.

La Vera va ullar altre cop cap al cadàver i va dir:

—L’hem de treure de l’aigua i portar-lo cap a la casa.

—Per tal que estigui amb les altres víctimes, suposo? Tot ben polit i ben endreçat. Pel que fa a mi, ja es pot quedar aquí on és.

—Com a mínim, traiem-lo de l’aigua.

En Lombard esclafí una rialla i va dir:

—Com vulgui.

Es va ajupir i es va posar a estirar el cadàver. La Vera es va recolzar contra el seu cos, per tal d’ajudar-lo. Ella també l’arrossegava bo i donant tot d’estrebades amb tota la seva força. En Lombard panteixava.

—No és pas tan fàcil —va dir.

No obstant això, ho van aconseguir i van treure el cadàver ben bé de l’aigua, deixant-lo més amunt del senyal d’on havia arribat la marea alta. Mentre es posava dret, en Lombard va dir:

—Satisfeta?

—Sí, força —va respondre la Vera.

El seu to li va servir d’advertència. Es va girar en rodó. Per bé que es va palpar la butxaca, ja sabia que la trobaria buida. La Vera s’havia separat d’ell una o dues iardes i ara la tenia al davant seu amb el revòlver ben agafat, sense vacil·lar gens ni mica.

La mort ara era ben a prop d’en Philip Lombard. Sabia que mai no l’havia tingut tan a prop. No obstant això, encara no estava vençut. Amb una veu autoritària, va dir:

—Doni’m aquest revòlver. —La Vera va esclafir una rialla—. Vinga, doni-me’l —va dir en Lombard.

El cervell li treballava ràpidament. De quina manera, amb quin mètode, podia mirar de convèncer-la, parlant-li, apaivagant-la per tal que se sentís segura o llançar-s’hi tot d’una… Durant tota la seva vida, en Lombard sempre havia seguit el camí més arriscat. Ara també el va seguir.

Va començar a parlar lentament, argumentant el que deia…

—Miri, estimada senyoreta, escolti una cosa…

I aleshores va saltar. Ràpid com una pantera o com qualsevulla altra criatura felina… Automàticament la Vera va prémer el gatell… El cos d’en Lombard es va quedar aturat a mig salt i va caure pesadament a terra.

La Vera va avançar cap a ell amb molt de compte, amb el revòlver a la mà, a punt. Però no calia pas tenir cap precaució. En Philip Lombard estava mort d’un tret que li travessava el cor…





3


La Vera va sentir un alleujament —un alleujament enorme i exquisit. Per fi s’havia acabat tot allò. Ja no calia tenir més por ni els nervis en tensió… Estava sola a l’illa… Sola amb nou cadàvers… Però, i això què importava? Estava viva… S’assegué allí, exquisidament feliç, exquisidament en pau… No calia tenir més por ja…





4


El sol ja es ponia quan al final la Vera es va moure. La mateixa reacció l’havia tingut immòbil. No havia pensat en cap altra cosa que en aquell magnífic sentiment de seguretat.

Ara s’adonava que tenia gana i son. Son més que cap altra cosa. Desitjava poder-se llançar a sobre del llit i dormir i dormir i dormir… Potser demà vindrien i la rescatarien, però en realitat tant li feia. Ja li estava bé de quedar-se allí. Ara que estava sola… Oh!, benaurada, benaurada pau…

Es va posar dreta i va mirar cap a dalt, cap a la casa. Ja no calia tenir por de res, ara! Ja no hi havia res d’horrible que l’estigués esperant. Allò només era que una casa moderna i ben construïda. I tot i així, una estona abans no havia estat capaç de mirar-se-la sense sentir una esgarrifança…

La por, quina cosa més estranya que era la por… Bé, ara ja s’havia acabat tot. Havia vençut, havia triomfat sobre un gravíssim perill mortal. A base de perspicàcia i de destresa, s’havia sabut canviar els papers amb aquell que pensava destruir-la.

Va començar a pujar cap a la casa. El sol s’estava ponent; cap a l’oest el cel tenia tot de franges roges i de color taronja. Era bonic i tranquil… La Vera va pensar: «Tot això podria haver estat un malson…».

Que cansada que es trobava…, terriblement cansada. Tots els membres li feien mal, les parpelles li pesaven. Ja no li calia tenir por… Dormir… Dormir…, dormir…, dormir. Dormir segura, ja que estava sola a l’illa. Una indieta que s’havia quedat sola. Va somriure’s a si mateixa.

Entrà per la porta principal. També la casa semblava estranyament tranquil·la. La Vera va pensar: «A una persona, normalment, no li agradaria de dormir en una casa en què hi hagués, pràcticament, un cadàver a cada dormitori!».

I si se n’anés cap a la cuina i es fes alguna cosa per a menjar? Va dubtar un moment, però va decidir que no. Estava realment massa cansada… Es va aturar al costat de la porta del menjador. Al bell mig de la taula encara hi havia tres figuretes de porcellana. La Vera es va posar a riure i va dir:

—Aneu endarrerits, bonics.

Va agafar dues de les figuretes i les va llençar per la finestra. Va sentir com s’estavellaven contra l’empedrat de la terrassa. La tercera figureta la va agafar i se la va guardar a la mà, tot dient:

—Tu pots venir amb mi. Hem guanyat, bonic! Hem guanyat!

El saló estava mig fosc a causa de l’escassa llum que entrava de fora. Amb l’indiet a la mà ben agafat, la Vera va començar a pujar les escales. Lentament, perquè tot d’una se sentia les cames molt fatigades.

«Un indiet es quedà tot sol».

Com acabava? Ah, sí!

«Es va casar i aleshores no en quedà cap».

Es va casar… Era estrany que tot de cop tornés a tenir la sensació que l’Hugo era a la casa… Una sensació molt intensa. Sí, l’Hugo era a dalt, esperant-la. La Vera es va dir a si mateixa: «No siguis ximpleta. Estàs tan cansada, que t’imagines les coses més fantàstiques…».

Va anar pujant les escales a poc a poc… En arribar a dalt, alguna cosa li va caure de la mà a sobre de la suau catifa de pelfa, sense fer gairebé soroll. No s’adonà que havia deixat caure el revòlver. Només era conscient de portar la figureta de porcellana. Que n’estava de tranquil·la la casa. I tot i així, no semblava pas una casa buida… L’Hugo era a dalt, esperant-la…

«Un indiet es quedà tot sol».

«Vegem, tornem a pensar com acabava? Alguna cosa de casar-se o era alguna altra cosa?». Ara ja havia arribat a la porta de la seva habitació. L’Hugo l’estava esperant a dins, n’estava ben segura.

Va obrir la porta… Va fer un crit mig sufocat…

Què era allò…, que penjava del ganxo que hi havia al sostre?

Una corda amb un llaç escorredor a punt? I una cadira per a enfilar-s’hi, una cadira de la qual hom se’n podia deslliurar amb un cop de peu… Això és el que volia l’Hugo…

I és clar, aquest era el darrer vers de la cançoneta: «Va agafar i es va penjar, i aleshores no en quedà cap…».

La figureta de porcellana se li va escapar de la mà. Va rodolar per terra sense cap impediment fins que va anar a petar contra el guardafoc. Com un autòmat, la Vera va seguir cap endavant. Això era la fi, aquí en el lloc on la mà freda i humida (la mà d’en Cyril, és clar) l’havia tocat al coll…

—Pots anar-te’n fins a la roca, Cyril…

Així eren els assassinats, així de fàcils! Però després continuaves recordant…

Es va enfilar a la cadira, amb els ulls fixos davant seu, com una somnàmbula… Es va ajustar el llaç escorredor al coll. L’Hugo era allí per tal de veure que fes el que havia de fer.

Aleshores, va donar una puntada de peu a la cadira…





Epíleg


Sir Thomas Legge, sots-comissari d’Scotland Yard, va dir irritat:

—Però tot això és increïble!

—Ja ho sé, senyor —va contestar respectuosament l’inspector Maine.

El sots-comissari va continuar dient:

—Deu persones mortes en una illa i cap ésser vivent, allí, que ho pugui haver fet. Això no té cap sentit!

L’inspector Maine va dir impertorbable:

—No obstant això, és el que ha passat, senyor.

—Maleït sigui tot aquest afer, Maine, però algú els ha d’haver matat.

—Aquest és, justament, el problema que tenim, senyor.

—No els ha servit d’ajuda l’informe del doctor?

—No, senyor. A en Wargrave i a en Lombard els van matar d’un tret; al primer d’un tret al cap i al segon d’un tret al cor. Miss Brent i en Marston van morir enverinats amb cianur. Mrs. Rogers va morir d’una sobredosi de cloral. El cap d’en Rogers tenia un tall molt gros. El d’en Blore estava aixafat. L’Armstrong va morir ofegat. El cap d’en Macarthur presentava una fractura a causa d’un cop que va rebre a la base del crani i vam trobar la Vera Claythorne penjada.

El sots-comissari va fer una ganyota i va dir:

—Un afer horrible. Tot ell. —Va estar pensant una estona i digué en un to irritat—: Vol dir que no n’han pogut treure res de la gent de Sticklehaven? Ostres! Bé n’han de saber alguna cosa de tot això.

L’inspector Maine es va arronsar d’espatlles.

—Són gent de mar normal i corrent. Saben que un tal Owen va comprar l’illa, i això és tot el que saben.

—Qui va proveir l’illa d’aliments i va fer tot el que era necessari?

—Un home anomenat Morris, Isaac Morris.

—I ell, què en diu de tot això?

—No pot dir-ne res, senyor, és mort.

El sots-comissari va corrugar les celles.

—En sabem alguna cosa d’aquest Morris?

—Oh, sí, senyor, que en sabem coses. No era pas un cavaller gaire respectable aquest Mr. Morris. Va estar implicat en aquell frau d’accions d’en Bennito de fa tres anys. N’estem segurs, per bé que no ho podem pas provar. I també va estar barrejat amb negocis d’estupefaents. I tampoc no ho podem provar. Un home molt caut, aquest Morris.

—I ell va estar al darrere de la venda d’aquella illa?

—Sí senyor, se’n va encarregar, per bé que va deixar força clar que comprava Indian Island per a un tercer, el nom del qual no va donar.

—Segur que es podrà descobrir alguna cosa, si aquest afer s’investiga des de l’angle financer, no?

L’inspector Maine va somriure.

—No, si conegués com era en Morris! Era capaç de fer tants tripijocs amb les xifres que el millor comptable diplomat del país acabaria no sabent si les estava veient del dret o del revés! Ja en vam tenir un tast, d’ell, amb l’afer Bennito. No, va tapar perfectament les petjades del seu patró. —L’altre va sospirar. L’inspector Maine va continuar—: Va ser en Morris qui va fer tots els preparatius a Stickehaven. Va anar dient que actuava en representació de «Mr. Owen». I va ser ell qui va explicar a la gent d’allí que s’anava a portar a terme una mena d’experiment, una juguesca sobre si es podria viure en una «illa deserta» durant una setmana, i que no havien de fer cas de cap petició d’ajuda que se’ls fes des d’aquell indret.

Sir Thomas Legge es va moure inquiet.

—I vostè m’està dient que aquella gent no va olorar res d’estrany? —va dir—. Ni aleshores?

En Maine es va arronsar d’espatlles.

—Oblida, senyor, que, amb anterioritat, Indian Island va pertànyer al jove Elmer Robson, un americà. Allí hi feia les festes més extraordinàries que es pugui imaginar. Estic ben segur que a la gent d’aquells encontorns se’ls devien obrir uns ulls com a taronges, però de mica en mica s’hi van anar acostumant i van acabar pensant que tot el que es referís a Indian Island havia de ser necessàriament increïble. Això és natural, quan un hi reflexiona. —El sots-comissari va admetre compungidament que sí, que suposava que ho era. En Maine va continuar dient—: En Fred Narracott, l’home que va portar el grup a l’illa, ha dit una cosa que porta una mica de llum sobre aquest afer. Ha dit que li va sorprendre la classe de gent de què es tractava. «No eren com els de les festes de Mr. Robson». Suposo que el fet de veure’ls a tots tan normals i tan pacífics va ser allò que, en sentir dir que s’havien vist senyals de SOS, el va decidir a desobeir les ordres d’en Morris, a agafar una barca, i a anar-se’n cap a l’illa.

—Quan hi van anar ell i els altres homes?

—Els senyals els van veure una colla d’escoltes, el matí del dia 11. Aquell dia, però, no hi va haver cap possibilitat d’anar-hi. S’hi va arribar la tarda del 12, en la primera ocasió en què es va veure que era possible de desembarcar a l’illa. Estan completament segurs que ningú no la va poder abandonar abans que ells hi arribessin. Després de la tempesta, va fer una mar molt grossa.

—Així, de l’illa no n’hauria pogut sortir ningú nedant?

—Hi ha més d’una milla fins a terra ferma, feia una mar molt dolenta, i a la costa hi havia unes onades molt grans. I, a més a més, als penya-segats hi havia tot de gent, escoltes i d’altres persones, que miraven cap a l’illa i vigilaven allò que passava.

El sots-comissari va sospirar.

—Què me’n diu d’aquella placa de gramòfon que va trobar a la casa? —va preguntar—. No n’ha pogut treure res que ens pugui servir d’ajuda?

L’inspector Maine va respondre:

—Ja me n’he preocupat. La va subministrar una empresa que es dedica a coses per al teatre i a efectes cinematogràfics. La van enviar a l’adreça de l’Isaac Morris, per a U. N. Owen Esq., i sembla que els havia estat demanada per a una representació d’afeccionats d’una obra de teatre que encara no s’havia representat mai. Amb la placa, van tornar el guió mecanografiat.

—I què ha descobert de tot allò que es diu a la placa, eh?

L’inspector Maine va respondre amb gravetat:

—Ara li’n parlaré, d’això. —Va escurar-se la gorja i va continuar dient—: He investigat aquelles acusacions tan minuciosament com he pogut, començant pels Rogers, que van ser els primers que van arribar a l’illa. Van estar al servei d’una tal Miss Brady, que va morir sobtadament. Del doctor que la va atendre, no n’he pogut treure res de clar. Diu que pot assegurar amb tota certesa que no la van enverinar, ni res per l’estil, però personalment creu que va passar alguna cosa estranya, que va morir de resultes d’alguna manca d’atenció per part d’ells. Però això diu que és una cosa que es fa del tot impossible de provar.

»Després hi ha el jutge Mr. Wargrave. Quant a ell, tot és correcte. Va ser el jutge que va sentenciar en Seton. Per cert, que en Seton era culpable, culpable sense cap mena de dubte. Després que el pengessin, es va tenir evidència que era culpable sense la més mínima ombra de dubte. En el moment de la condemna, però, es van fer molts comentaris, nou de cada deu persones pensaven que en Seton era innocent i que la recapitulació del cas que va fer el jutge va ser motivada per un desig de venjança.

»Pel que fa a la jove Claythorne, he descobert que era institutriu en una família on hi va haver una mort per ofegament. Sembla, però, que la noia no hi va tenir res a veure; al contrari, que es va portar molt bé ja que se’n va anar nedant darrere del noi que s’ofegava, per tal de tractar de salvar-lo, se la va emportar el corrent mar endins, i la van poder pescar per poc.

—Continuï —va dir amb un sospir el sots-comissari.

En Maine va agafar aire.

—Ara li parlaré del doctor Armstrong. Un home molt conegut. Tenia el seu consultori a Harley Street. Pel que fa a la seva professió, era absolutament íntegre i tot ho tenia en regla. No he pogut trobar cap indici de cap operació il·legal o de res per l’estil. És cert que hi hagué el cas d’una dona anomenada Clees, que va operar al 1925 a Leithmore, quan estava vinculat amb l’hospital d’aquell indret. Va ser una peritonitis i es va morir a la taula d’operacions. Quant a l’operació, potser no va ser molt destre, després de tot, encara no tenia pas gaire experiència, però cap i a la fi, la poca traça no és pas cap delicte criminal. A més, el que no hi va haver, amb tota certesa, va ser cap motivació criminal.

»Després hi ha Miss Emily Brent. La jove Beatrice Taylor va estar al seu servei. Va quedar en estat, la seva senyora la va despatxar i ella va agafar i es va suïcidar llançant-se al riu. No va ser pas una cosa gaire ben feta, per part de l’Emily Brent, però tampoc no va ser res criminal.

—Sembla que es tracta d’això —va dir el sots-comissari—. U. N. Owen es va ocupar de casos que la llei no podia tocar.

En Maine va continuar impertorbable amb la seva llista:

—El jove Marston era un conductor força imprudent. Li van retirar dues vegades el permís de conduir, i jo sóc de l’opinió que se li havia d’haver prohibit que conduís. Això és tot el que en sé, d’ell. Els dos noms, John i Lucy Combes, eren els de les criatures que va atropellar i matar amb el cotxe prop de Cambridge. Alguns amics d’ell van testimoniar a favor seu i el van deixar anar amb una multa.

»Sobre el general Macarthur, no he pogut trobar res de definit. Té un bon historial, tant de la guerra com de tota la resta. L’Arthur Richmond estava a les seves ordres a França i fou mort en combat. No hi va haver cap fricció de cap mena, entre ell i el general. De fet, sí que eren bons amics. En aquells moments es van cometre alguns errors importants, hi va haver oficials superiors que van sacrificar homes innecessàriament, potser el cas d’en Richmond va ser un d’aquells disbarats.

—És possible —va dir el sots-comissari.

—Ara li parlaré d’en Philip Lombard. A l’estranger, en Lombard es va veure embolicat en alguns afers ben curiosos. En una o dues ocasions va estar a punt de topar amb la llei. Va adquirir la reputació de ser una persona audaç i no pas gaire escrupolosa. Era el tipus de persona que podria haver comès una colla d’assassinats en algun indret tranquil i poc freqüentat.

»Després ens trobem amb el Blore —va continuar dient en Maine, per bé que ara la seva veu va vacil·lar—. En Blore, per descomptat, era un dels nostres.

L’altre es va bellugar en el seu seient.

—En Blore —va dir el sots-comissari enèrgicament— era una mala peça.

—Ho creu així, senyor?

—Sempre ho he cregut així —va dir el sots-comissari—. Però prou llest per a sortir-se’n. Sóc de l’opinió que va cometre perjuri en el cas Landor. Aleshores ja no em va agradar com es va resoldre aquell afer, però no vaig pas poder descobrir res. Vaig fer que en Harris hi investigués, i ell tampoc no va poder descobrir res, però continuo essent de l’opinió que hauríem pogut descobrir alguna cosa si haguéssim sabut com posar-nos-hi. No era honest. —Es va produir una pausa i a continuació Sir Thomas Legge va preguntar—: I l’Isaac Morris diu que és mort? Quan va morir?

—Ja m’ho pensava que aviat em preguntaria això. L’Isaac Morris va morir la nit del 8 d’agost. Es va prendre una sobredosi d’un somnífer, un barbitúric, em semblà entendre. Res no ha pogut demostrar si es va tractar d’un accident o d’un suïcidi.

—Vol saber el que penso, Maine? —va dir lentament en Legge.

—Crec que ho endevino, senyor.

—La mort d’en Morris és massa oportuna, redimoni! —va dir feixugament en Legge.

L’inspector Maine va assentir amb el cap i va dir:

—Ja m’ho pensava que diria això, senyor.

El sots-comissari va donar un cop de puny a la taula bo i cridant:

—Tot això és fantàstic, és impossible. Maten deu persones en una illa, que no és altra cosa que una roca pelada, i no sabem ni qui ho ha fet, ni per què, ni com.

En Maine va estossegar.

—Bé, no és del tot així, senyor. Sabem més o menys per què. Es tracta d’algun fanàtic que té una idea fixa sobre la justícia. Va sortir a caçar gent que es trobava lluny de l’abast de la llei i va agafar deu persones, i si eren culpables o no ho eren, això no importava…

El sots-comissari es va regirar en el seu seient i va dir amb aspresa:

—No, oi? A mi em sembla… —Va callar. L’inspector Maine va esperar, respectuosament, que continués parlant. En Legge, amb un sospir, va moure el cap d’una banda a l’altra—. Continuï —va dir—. Per un moment m’ha semblat que havia arribat a alguna conclusió. Que, per dir-ho així, tenia la clau d’aquest afer. Ara ja se me n’ha anat. Continuï amb el que estava dient.

En Maine va continuar:

—Hi havia deu persones per a executar, diguem. I van ser executades. U. N. Owen va portar a terme la seva tasca. I, d’una manera o altra, va desaparèixer de l’illa, es va volatilitzar.

—Un truc de volatilització de primera classe. Però sap una cosa, Maine, hi ha d’haver alguna explicació.

—Està pensant, senyor, que si l’home no era a l’illa, no podia pas abandonar-la —digué en Maine—, i segons el que ens han deixat escrit les parts interessades, mai no va ser a l’illa? Bé, aleshores, l’única explicació possible és que, en realitat, era un dels deu. —El sots-comissari va assentir amb el cap—. Ja hi hem pensat, senyor —va dir amb molta seriositat en Maine—. Hem estat treballant en aquest punt. Per començar, val a dir que no estem a les fosques sobre el que va passar a Indian Island. La Vera Claythorne portava un diari, i també ho feia l’Emily Brent. El vell Wargrave va prendre unes quantes notes breus d’estil jurídic, sobre aspectes legals, però força aclaridores. I en Blore també va prendre algunes notes. Totes aquestes explicacions del que estava passant concorden. Les morts van ocórrer en aquest ordre: en Marston, Mrs. Robers, en Macarthur, en Rogers, Mrs. Brent, en Wargrave. Després de la seva mort, el diari de la Vera Claythorne diu que l’Armstrong va abandonar la casa de nit i que en Blore i en Lombard se’n van anar a veure si el trobaven. En Blore té una altra anotació en la seva llibreta. Consta només de quatre paraules: «L’Armstrong ha desaparegut».

»Bé, doncs, prenent en consideració tot el que sabem, a mi em sembla que podríem arribar a una conclusió perfectament acceptable. Com recordarà, l’Armstrong es va ofegar. Partint de la base que l’Armstrong estava boig, què podia haver-lo privat de matar tots els altres, i després de suïcidar-se llançant-se a l’aigua des del penya-segat o de morir mentre intentava d’anar-se’n nedant cap a terra ferma?

»Això seria una bona solució, però no ens serveix. No, senyor, no ens serveix. Primer que tot, tenim les proves aportades per l’oficial de la policia. Va arribar a l’illa a primeres hores del matí del dia 13 d’agost. No ens va poder dir gaires coses que ens ajudessin. Tot el que ens va poder dir va ser que totes aquelles persones feia trenta-sis hores, pel cap baix, que havien mort, i molt probablement més. Però sobre l’Armstrong va ser molt concloent. Va dir que devia d’haver passat de vuit a deu hores a dins de l’aigua abans que la mar el llancés a les roques. Això ens permet de creure que les coses van anar d’aquesta manera: l’Armstrong degué ficar-se a l’aigua durant la nit del 10 a 1’11, i ja li explicaré per què. Vam trobar el lloc on el mar va llançar el cos, el va deixar incrustat, com una falca, entre dues roques; en aquelles roques hi vam trobar restes de roba, de cabell, etc. Hi devia anar a parar el dia 11 amb la marea alta, és a dir, cap a les 11 del matí. Després d’aquella hora la tempesta va minvar i els senyals deixats per les marees són considerablement més baixos.

»Suposo que em podrà dir que l’Armstrong va aconseguir liquidar els altres tres abans de ficar-se a l’aigua, aquella nit. Hi ha un altre extrem, però, i aquest no el podem pas passar per alt. El cadàver de l’Armstrong fou arrossegat fins a més amunt del senyal més alt deixat per la marea. El vam trobar més amunt del lloc fins on podia arribar qualsevol marea. I estava a terra ben posat, d’una manera neta i polida. Això aclareix definitivament un dels nostres punts. A l’illa hi havia alguna persona viva després que l’Armstrong morís. —L’inspector va fer una pausa i després va continuar dient—: I això ens deixa…, com, exactament? Vet aquí la situació tal com era a primeres hores del matí del dia 11. L’Armstrong havia “desaparegut” (ofegat).

»Això ens deixa amb tres persones: en Lombard, en Blore i la Vera Claythorne. A en Lombard el van matar d’un tret. El seu cos era ran de l’aigua, prop de l’Armstrong. A la Vera Claythorne se la va trobar penjada en el seu propi dormitori. El cos d’en Blore era a la terrassa. Tenia el cap aixafat per un bloc de marbre molt pesant, que sembla raonable de creure que va caure des de la finestra que hi havia immediatament a sobre seu.

—A quina habitació pertanyia la finestra? —va preguntar en una veu tallant el sots-comissari.

—A la de la Vera Claythorne. Ara, senyor, prenem cada un d’aquests casos per separat. Primer el d’en Philip Lombard. Diguem que va ser ell qui va empènyer aquella massa enorme de marbre, fent-la caure a sobre d’en Blore, després va drogar la Vera Claythorne i la va penjar. Finalment, se’n va anar cap a la platja i es va disparar un tret. Però, en aquest cas, qui li va prendre el revòlver? Perquè el revòlver es va trobar a dins de la casa, just a la part de dins de la porta que hi ha al final de les escales, la de l’habitació d’en Wargrave.

—Hi havia empremtes digitals? —va preguntar el sots-comissari.

—Sí, senyor, les de la Vera Claythorne.

—Aleshores, allò que en Lombard hauria pogut quedar viu…

—Ja sé què em dirà ara, senyor. Que va ser la Vera Claythorne. Que va matar en Lombard d’un tret, que va tornar amb el revòlver cap a la casa, que va fer caure el bloc de marbre a sobre d’en Blore i que després es va penjar. I això, fins a un cert punt, pot ser correcte. Al seu dormitori hi havia una cadira, i al seient de la cadira hi havia senyals d’algues, com les de les seves sabates. Sembla com si s’hagués enfilat a sobre de la cadira, s’hagués ajustat la corda al voltant del coll i s’hagués desfet de la cadira amb un cop de peu. Aquella cadira, però, no es va pas trobar tombada a terra. Estava, com totes les altres, ben arrenglerades contra la paret. Això ho va fer algú altre, després de la mort de la Vera Claythorne.

»Això ens deixa amb en Blore, i si vostè em diu que després de disparar contra en Lombard i d’induir la Vera Claythorne a que es pengés, va sortir i es va fer caure a sobre un enorme bloc de marbre a base de lligar-hi una corda o quelcom de similar…, bé, no m’ho creuré de cap manera. Els homes no se suïciden pas d’aquesta manera…, i el que és més, en Blore no era d’aquest tipus d’homes. Nosaltres el coneixíem, en Blore, i no era pas d’aquell tipus de persones que podríem dir que tenen desigs abstractes de justícia.

El sots-comissari va dir:

—Estic d’acord amb vostè.

—Per tant, senyor —va dir l’inspector Maine—, hi ha d’haver hagut algú altre a l’illa. Algú que va endreçar tot allò quan aquell afer va quedar enllestit. Però on va ser durant tot aquell temps, aquella persona? La gent de Sticklehaven està ben segura que ningú no va poder abandonar l’illa abans que hi arribés la barca de rescat. Però aleshores…

Va callar. El sots-comissari va dir:

—Aleshores… —Va sospirar. Va moure el cap d’una banda a l’altra i es va inclinar cap endavant—. Però aleshores —va dir—, qui els va matar?





Document manuscrit enviat a Scotland Yard pel patró de l’Emma Jane, un bou de pesca


De ben jove, em vaig adonar que la meva naturalesa era un feix de contradiccions. Per començar, posseeixo una imaginació romàntica incurable. Allò de llançar una ampolla a l’aigua amb un document important a dintre era una cosa que no deixava mai d’excitar la meva imaginació quan, de petit, llegia contes d’aventures. Encara m’excita ara, i és per aquesta raó que he emprat aquest sistema; he escrit la meva confessió, l’he ficat a dins d’una ampolla, l’he segellada i l’he llançada a les ones del mar. Suposo que hi ha una possibilitat entre cent que aquesta confessió s’arribi a trobar. Aleshores (o potser m’estic adulant a mi mateix?) quedarà explicat un misteri no resolt fins aquell moment.

A més d’això d’aquesta fantasia romàntica, vaig néixer amb d’altres característiques. Experimento un determinat plaer sàdic quan observo la mort o quan la causo. Recordo els experiments que feia amb les vespes, amb els diversos insectes que hi havia al jardí… Des de molt jove vaig conèixer molt pregonament el plaer de matar. Però costat per costat amb això, posseeixo un tret contradictori, un sentit molt acusat de la justícia. No puc suportar que cap persona o cap criatura innocent sofreixi o mori a conseqüència d’un acte meu. Sempre he cregut fermament que l’equitat ha de prevaler. Hom podrà comprendre ben bé, crec que almenys un psicòleg ho entendria, que amb aquesta estructura mental adoptés la carrera de dret, com a professió. Treballar en coses legals satisfeia gairebé tots els meus instints.

Tant el crim com el seu càstig sempre m’han fascinat. Frueixo llegint tota mena de novel·les policíaques i de misteri. Per a la meva pròpia diversió, he planejat les formes més enginyoses de cometre assassinats.

Quan, amb el pas dels anys, vaig acabar presidint un tribunal de justícia, aquell altre instint secret meu va tenir l’oportunitat de desenvolupar-se. Veure un criminal miserable retorçant-se en el banc dels acusats, sofrint les tortures dels condemnats a mesura que s’adonava de com s’estava acostant, de mica en mica, el seu destí, era per mi un plaer exquisit. Allò que no em causava gens de plaer era veure-hi un home innocent, això sí que no. Almenys en dues ocasions vaig suspendre causes en què, segons em semblava, l’acusat era palpablement innocent, bo i fent saber al jurat que no hi havia cap raó per a prosseguir aquell judici. Gràcies, però, a l’honestedat i l’eficiència de la nostra policia, la major part dels acusats que jo he jutjat, en casos d’assassinats, eren culpables.

Vull que se sàpiga que aquest fou el cas de l’Edward Seton. La seva aparença i les seves maneres eren enganyívoles i per això va causar tan bona impressió al jurat. Però no sols l’evidència, que va resultar ser molt clara, per bé que gens espectacular, sinó el meu propi coneixement dels criminals, em van fer veure ben clar que aquell home havia comès realment l’assassinat del qual se’l culpava; el brutal assassinat d’una anciana que confiava en ell.

Tinc la reputació de ser un jutge d’aquells que fan penjar els acusats, però això és injust. Sempre he estat molt imparcial i molt escrupolós quan he fet les recapitulacions de les causes. Tot el que he fet és procurar protegir el jurat contra els efectes emotius que causen les peticions emotives fetes per alguns del nostres advocats més emotius. Els he fet veure l’evidència real que teníem a l’abast.

Aquests darrers anys m’he adonat del canvi que s’ha operat dintre meu, de la meva pèrdua de control…, d’un desig d’actuar en comptes de jutjar. He desitjat, permetin que ho admeti amb franquesa, cometre jo mateix un crim.

Ho he reconegut com un desig d’expressió de l’artista! Jo era, o podria ser, un artista del crim! La meva imaginació, frenada severament per les exigències de la meva professió, creixia secretament i es convertia en una força colossal. Ho he de fer.

He de cometre un assassinat! I el que és més, no ha de ser un assassinat corrent! Ha de ser un crim fantàstic, quelcom d’esplèndid, fora d’allò ordinari! En aquest sentit, crec que encara tinc la imaginació d’un adolescent. Volia alguna cosa teatral, alguna cosa impossible! Volia matar… Sí, volia matar… Però, per més que a algú li sembli incongruent, em contenia i m’obstaculitzava el meu sentit innat de justícia. Cap innocent no havia de sofrir.

I aleshores, tot de sobte, em va venir la idea, va néixer en mi a partir d’un comentari casual fet durant una conversació informal. Estava parlant amb un metge, un metge de capçalera normal i corrent, i aquest va comentar, com aquell qui res, com devien sovintejar els assassinats en què la llei era incapaç d’actuar. I va donar l’exemple d’un cas particular, el d’una anciana, una pacient seva que havia mort recentment. Va dir que estava convençut que la seva mort havia estat deguda al fet que el matrimoni que en tenia cura i que es beneficiaria substancialment de la seva mort havia deixat d’administrar-li un medicament reanimador. Una cosa com aquella, va dir, era molt difícil de provar, però ell, en el seu interior, n’estava segur. Va afegir que hi havia molts casos de naturalesa similar que succeïen contínuament, casos de morts deliberades en què la llei no tenia la possibilitat d’actuar.

Així va començar tot. De sobte vaig veure el meu camí ben clar. I vaig fer-me el propòsit de cometre no un sol assassinat, sinó assassinats a gran escala.

Em va venir a la memòria una cançoneta infantil de quan era petit, la cançoneta dels deu indiets. Quan era una criatura de dos anys m’havia fascinat el fet que els indiets disminuïssin de manera inexorable, aquella sensació d’inevitabilitat. Vaig començar a aplegar víctimes, secretament… No m’allargaré, ara, amb els detalls de com ho vaig anar fent, tot això. Vaig començar a utilitzar un cert tipus de conversació, una cosa rutinària que feia servir amb gairebé tothom amb qui parlava, i els resultats que vaig obtenir van ser realment sorprenents. Durant el període de temps en què vaig estar en una clínica, recuperant-me d’una operació, vaig conèixer el cas del doctor Armstrong; la religiosa que m’atenia, partidària furibunda d’un abstemisme total, ansiosa de demostrar-me els mals de la beguda, em va contar un cas que va succeir feia molts anys en un hospital, en què un doctor, sota la influència de l’alcohol va matar una pacient a la qual estava operant. Preguntant a la religiosa, com aquell que res, on havia rebut la seva formació d’infermeria, vaig aconseguir les dades necessàries. Vaig poder saber qui era el doctor i qui era la pacient sense gaires dificultats.

Una conversació entre dos vells militars xafarders em va posar sobre la pista del general Macarthur.

Un home que feia poc que havia tornat de l’Amazones em va donar un resum devastador sobre les activitats d’un tal Philip Lombard.

Una memsahib[4] indignada em va explicar, a Mallorca, el cas de la puritana Emily Brent i de la seva malaurada serventa.

L’Anthony Marston el vaig seleccionar d’entre un grup important de persones que havien comès fets similars. La seva incapacitat per sentir cap mena de culpabilitat per les morts que havia ocasionat va fer que el considerés un tipus perillós per a la societat, indigne de viure.

L’ex-inspector Blore va venir a parar al meu coneixement amb tota facilitat, ja que vaig sentir com discutien el cas Landor, amb tota llibertat i amb molt d’apassionament, alguns del meus germans de professió. Vaig considerar molt important el seu delicte. Els policies, com a servents de la llei, han de posseir un grau molt elevat d’integritat. La seva paraula per força ha de ser creguda, en virtut de la seva professió.

Finalment hi hagué el cas de la Vera Claythorne. Va ser quan vaig creuar l’Atlàntic. Una nit, molt tard, els únics ocupants del saló de fumadors érem el que escriu i un jove atractiu anomenat Hugo Hamilton. L’Hugo Hamilton se sentia molt desgraciat. Per tal d’apaivagar la seva dissort, havia pres una quantitat considerable d’alcohol. Es trobava en plena etapa sentimental i confidencial. Sense gaires esperances d’aconseguir cap resultat positiu, vaig començar amb la tàctica rutinària de la meva conversa. La seva resposta em va sorprendre. Puc recordar, fins i tot, les seves paraules. Em va dir:

—Té raó. Els assassinats no són pas el que es pensa molta gent, allò de donar una dosi d’arseni a algú, de fer-lo caure amb una empenta des d’un penya-segat, en fi, tot aquest tipus de coses. —Es va inclinar cap a mi, i avançant el seu rostre fins molt a prop del meu, va dir—: Jo he conegut una assassina, l’he coneguda, de debò. I el que és més, estava boig per ella. Que Déu em perdoni, però de vegades encara em penso que n’estic… Això per a mi és un infern, li ho ben dic, un infern. Sap una cosa?, ho va fer més o menys per mi… Mai no m’ho hauria pensat. Les dones són fetes de la pell del diable, sí, de la pell del diable. Vostè no es creuria mai que una noia com aquella, una noia agradable, honesta i jovial, no es creuria mai que ho fes, oi? Que portés una criatura cap al mar i deixés que s’ofegués. Vostè no es creuria mai que una dona pogués fer una cosa així, oi?

Jo vaig dir-li:

—Està ben segur que ho va fer?

Va dir que sí, i en dir-ho va semblar que de sobte esdevenia més sobri.

—N’estic segur. Ningú més no va pensar que ho hagués pogut fer, però jo ho vaig saber en el moment que me la vaig mirar, quan vaig tornar, després… I ella va saber que jo ho sabia… El que ella no sabia era que jo m’estimava aquella criatura…

No em va dir res més, però a mi no em va costar gens de cercar els antecedents d’aquell cas i de reconstruir-lo.

Em calia una desena víctima. La vaig trobar en un home anomenat Morris. Era una persona miserable i tèrbola. Entre altres coses, venia estupefaents a la menuda i va ser ell el responsable que la filla d’uns amics meus s’iniciés en el consum de drogues. Aquella noia va acabar suïcidant-se a l’edat de vint-i-un anys.

Durant tot el període de temps que vaig estar cercant gent, vaig anar madurant el meu pla dins del meu cervell. Ara ja el tenia complet, i allò que em va fer decidir a posar-lo en pràctica va ser una entrevista que vaig tenir amb un doctor de Harley Street. Ja he dit abans que havia sofert una intervenció. La meva entrevista de Harley Street em va fer comprendre que una altra intervenció seria en va. El meu assessor mèdic em va daurar molt bé la píndola, però jo estic acostumat a saber veure la veritat d’allò que se’m diu.

Al doctor no li vaig pas comunicar la meva decisió, que la meva mort no seria pas lenta i perllongada, tal com s’esdevindria si deixava que seguís el curs de la natura. No, la meva mort tindria lloc enmig d’una flamarada d’excitació. Abans de morir, viuria.

I ara escriuré sobre la mecànica dels crims d’Indian Island. Comprar l’illa, utilitzant aquell home, en Morris, per tal que anés esborrant les meves petjades, va ser una cosa força senzilla. En aquest tipus de coses era un expert. Tabulant tota la informació que havia anat aplegant sobre les meves possibles víctimes, vaig poder preparar un esquer adient per a cada una d’elles. Cap dels meus plans no va fallar. Tots els meus invitats van arribar a Indian Island el dia 8 d’agost. En el grup, m’hi vaig incloure a mi mateix.

D’en Morris, ja me n’havia ocupat. Patia d’indigestió.

Abans de marxar de Londres li vaig donar una càpsula, recomanant-li que se la prengués abans d’anar-se’n a dormir; vaig dir-li que allò havia obrat meravelles amb els meus propis sucs gàstrics. La va acceptar sense pensar-s’ho dues vegades; l’home era una mica hipocondríac. No em va fer gens de por que deixés darrere seu cap document ni cap memoràndum comprometedor. No era pas d’aquest tipus d’homes.

L’ordre que tindrien les morts, a l’illa, el vaig establir d’una forma molt especial, i hi vaig tenir molt de compte. Vaig considerar que, entre els meus invitats, hi havia diversos graus de culpabilitat. Aquells la culpabilitat dels quals era més lleu, vaig decidir que morissin abans i que no sofrissin la tensió mental i el perllongament de l’estat de por en què viurien els qui havien delinquit amb més sang freda. L’Anthony Marston i Mrs. Rogers van morir els primers, l’un instantàniament i l’altra mentre dormia pacíficament. Vaig comprendre que en Marston era un tipus que havia nascut sense aquell sentit de responsabilitat moral que tenim la majoria de les persones. Era amoral, era com un pagà. Quant a Mrs. Rogers, no tenia cap dubte que havia actuat de gran manera com a resultat de la influència del seu marit.

No cal que descrigui amb detall la manera en què van trobar la mort aquests dos. La policia ho deu haver esbrinat ben fàcilment. Hom pot obtenir, sense cap mena de dificultat, cianur de potassi per a eliminar les vespes. Jo en tenia, i em va resultar molt fàcil de posar-ne a dins del got gairebé buit d’en Marston, durant els tensos moments que van seguir al recital del gramòfon.

Puc manifestar que vaig esguardar atentament les cares dels meus invitats, mentre se’ls anaven fent les acusacions, i que tenint en compte la meva llarga experiència als tribunals, no vaig dubtar gens ni una mica que tots i cada un d’ells eren culpables.

El meu doctor m’havia receptat unes píndoles per a dormir, hidrat de cloral, per a uns atacs dolorosos que havia tingut recentment. No em va costar gaire d’estar-me de prendre-les, fins que vaig aconseguir acumular-ne una quantitat letal. Quan en Rogers va portar el brandy per a la seva muller, el va deixar a sobre d’una tauleta; jo vaig passar pel davant d’aquella tauleta, i mentre ho feia, vaig abocar el cloral en el brandy. Em va resultar fàcil car en aquells moments ningú no havia començat a sospitar encara.

El general Macarthur va trobar la mort sense sentir gens de dolor. No es va ni adonar de com m’acostava per darrere seu. Per descomptat que vaig haver d’escollir el moment d’abandonar la terrassa amb molt de compte, però tot va sortir bé.

Tal com vaig preveure, es va fer un escorcoll de l’illa i es va descobrir que no hi havia ningú més que nosaltres. Això va provocar de seguida una atmosfera de sospita. Segons el pla que havia fet, al cap de poc temps em caldria un aliat. Per aquest paper vaig seleccionar el doctor Armstrong. Era una mica babau, em coneixia de vista i coneixia la meva reputació; per a ell era inconcebible que un home de la meva posició pogués ser, de fet, un assassí! Totes les seves sospites es dirigien cap en Lombard i jo vaig fer veure que estava d’acord amb ell. Li vaig insinuar que tenia un pla per tal de fer que l’assassí caigués en un parany i es delatés.

Per bé que s’havia fet un escorcoll de les nostres habitacions, no s’havia portat a terme cap escorcoll de les nostres persones. Això, però, aviat arribaria.

Vaig matar en Rogers el matí del dia 10 d’agost. Estava tallant llenya per a encendre el foc i no va sentir com m’acostava pel darrere. A la seva butxaca, hi vaig trobar la clau del menjador. L’havia fet servir, la nit anterior, per a tancar-ne les portes.

Enmig de la confusió que es va produir a causa del descobriment del cadàver d’en Rogers, vaig ficar-me, d’amagat, a l’habitació d’en Lombard i li vaig prendre el revòlver. Sabia que en portaria un, és més, vaig fer que en Morris, en entrevistar-s’hi, li suggerís que en portés un.

A l’hora del desdejuni, vaig abocar la meva darrera dosi de cloral al cafè de Miss Brent, aprofitant que li tornava a emplenar la tassa. Vam deixar Miss Brent al menjador. Una mica més tard, jo hi vaig tornar, estava gairebé inconscient i em va resultar molt fàcil d’injectar-li una forta solució de cianur. Allò de l’abellot va ser més aviat infantil, evidentment, però resulta que a mi em va agradar de fer-ho. Volia seguir amb tanta fidelitat com fos possible la meva cançoneta infantil.

Immediatament després d’això, va succeir el que jo ja havia previst; de fet, crec que jo mateix ho vaig suggerir. Tots nosaltres ens vam sotmetre a un escorcoll rigorós. Jo havia amagat el revòlver en un indret segur, i ja no tenia més cianur ni més clorat a sobre.

Fou aleshores que vaig insinuar a l’Armstrong que havíem de portar a terme el nostre pla. Era aquest: jo havia de fer veure que havia estat la víctima següent. Això potser confondria l’assassí; fos com fos, un cop se’m donés com a mort, jo em podria moure lliurement per la casa i espiar el nostre assassí desconegut. A l’Armstrong, la idea li va agradar força. Aquella tarda la vam portar a terme. Un petit pegat de fang de color vermell al front, la cortina escarlata i la llana, i l’escenari va quedar a punt. La llum de les espelmes era molt vacil·lant i tot quedava mig a les fosques; per altra banda, l’única persona que m’examinaria de prop seria l’Armstrong. Tot va sortir perfectament. Quan Miss Claythorne va entrar en contacte amb les algues que jo havia penjat a la seva cambra, amb molt de compte, va fer un xiscle que semblava que havia de fer ensorrar la casa. Tothom va córrer escales amunt i jo em vaig col·locar en el meu paper d’home assassinat.

L’efecte que la descoberta del meu cadàver va provocar a tothom va ser exactament el que jo desitjava. L’Armstrong va fer el seu paper amb molta professionalitat. A mi em van dur al pis de dalt i em van posar al llit. Ningú no va pensar més en la meva persona; tots estaven massa espantats i els uns tenien por dels altres.

Jo havia concertat una cita amb l’Armstrong per a tres quarts de dues. Pel darrere de la casa el vaig dur cap amunt, cap al límit dels penya-segats. Li vaig dir que des d’allí podríem veure si algú venia cap a nosaltres i que a nosaltres, de la casa estant, no ens veurien, ja que els dormitoris miraven cap a l’altra banda. No va sospitar gens, i havia d’haver estat en guàrdia, només que hagués recordat la lletra de la cançoneta infantil: «Una arengada vermella se’n va empassar un…»[5]. Ell sí que es va empassar ben bé la pista falsa.

Va ser molt fàcil. Vaig fer una exclamació i em vaig abocar tot mirant cap avall, mentre li preguntava si allò que es veia allà baix no era pas una cova? Ell també es va abocar i va mirar cap avall. L’empenta que tot d’una li vaig donar va fer que perdés l’equilibri i que, enmig d’un gran esquitx, anés a parar a les aigües que teníem a sota.

Aleshores vaig tornar cap a la casa. Degueren ser les meves petjades allò que va sentir en Blore. Uns minuts després d’haver tornat a l’habitació de l’Armstrong, en vaig tornar a sortir, fent aquest cop una mica de soroll per tal que hi hagués algú que em sentís. Quan vaig arribar al capdavall de les escales, vaig sentir que s’obria una porta. Hi va haver algú que va entreveure la meva figura, quan jo sortia per la porta del davant. Van passar un o dos minuts abans que em seguissin. Vaig donar la volta a la casa i vaig entrar per la finestra del menjador, que havia deixat oberta. Després la vaig tancar i vaig trencar un vidre. A continuació, vaig pujar les escales i em vaig estirar altre cop a sobre del llit.

Vaig pensar que donarien un cop d’ull als cadàvers, qüestió simplement d’aixecar-los el llençol per tal d’assegurar-se que l’Armstrong no s’amagava per allí fent-se passar per un dels morts. Això és exactament el que va succeir.

He oblidat de dir que vaig tornar el revòlver a l’habitació d’en Lombard. A algú li pot interessar saber on estava amagat durant l’escorcoll. Al rebost hi havia un munt de llaunes de conserva. Vaig obrir la llauna de sota de tot, crec que era de galetes, hi vaig ficar el revòlver i vaig tornar-hi a enganxar la banda de cinta adhesiva que la tancava. Vaig calcular, encertadament, que ningú no pensaria en regirar un munt d’articles de menjar que, aparentment, ningú no havia tocat, i especialment tenint en compte que totes les llaunes de dalt de tot romanien soldades. La cortina escarlata, la vaig amagar posant-la ben plana en el seient d’una de les butaques de la sala d’estar; la vaig ficar a l’espai que hi ha entre la funda d’indiana i el coixí de llana, bo i fent-hi un forat.

I ara arribava el moment que havia estat esperant, hi havia tres persones que tenien tanta por l’una de l’altra, que podia passar qualsevol cosa, i una d’elles tenia un revòlver. Me’ls vaig estar mirant des de les finestres de la casa. Quan en Blore va venir sol cap aquí, vaig col·locar aquell bloc de marbre tan gran a punt. Fora en Blore. Des de la meva habitació, vaig veure com la Vera Claythorne disparava sobre en Lombard. Una jove atrevida i no mancada de recursos. Tan bon punt es va haver esdevingut allò, vaig muntar l’escenari a la seva habitació.

Va ser un experiment psicològic molt interessant. Seria suficient la presa de consciència del seu propi delicte i l’estat de tensió nerviosa posterior al fet d’haver mort un home, junt amb la suggestió hipnòtica de l’entorn, per a fer que es llevés la vida? Jo vaig creure que sí. I vaig tenir raó. La Vera Claythorne es va penjar davant dels meus ulls, mentre jo estava amagat a l’ombra de l’armari.

I ara la darrera part de l’obra. Vaig avançar cap a ella, vaig agafar la cadira i la vaig col·locar ran de la paret. Vaig buscar el revòlver i el vaig trobar al final de les escales, allí on l’havia deixat caure aquella jove. Vaig tenir cura que no s’esborressin les seves empremtes digitals.

I ara què? Acabaré d’escriure això, ho posaré dins d’una ampolla i llançaré l’ampolla al mar. Per què? Sí, per què…? La meva ambició havia estat d’inventar un assassinat misteriós que ningú no pogués solucionar. Però ara m’adono que no hi ha cap artista al qual satisfaci l’art per si mateix. Hi ha un desig natural d’obtenir el reconeixement de l’obra feta que no podem negar. Permetin que confessi, humilment, que jo he tingut el lamentable desig humà que hi hagués algú que s’assabentés de com n’havia estat de llest…

Amb tot això que dic, dono per suposat que el misteri d’Indian Island haurà romàs sense aclarir. Pot ocórrer, per descomptat, que la policia sigui més llesta del que penso. Després de tot, hi ha tres indicis. Un: la policia sap perfectament bé que l’Edward Seton era culpable. Saben, per tant, que una de les deu persones de l’illa no era cap assassí, en cap sentit de la paraula, i d’això se’n desprèn, paradoxalment, que aquesta persona ara ha d’haver estat l’assassí. El segon indici rau en el setè vers de la cançoneta infantil. La mort de l’Armstrong s’associà amb una «pista falsa» que es va empassar, o que més aviat se’l va empassar! És a dir, que en aquella etapa de l’afer s’indica clarament que hi ha una trampa, i que l’Armstrong hi va caure, perdent-hi la vida. Això podria ser l’indici d’una pista prometedora, car en aquells moments només hi havia que quatre persones i d’aquestes quatre jo era l’única que era probable que li inspirés confiança. El tercer indici és simbòlic. La manera en què moro, amb una marca al front. La marca de Caïm.

Em fa l’efecte que ja no hi ha gaire cosa més a dir. Després de confiar la meva ampolla i el missatge al mar, me n’aniré cap a la meva habitació i m’estiraré al llit. A les meves ulleres hi ha unida el que sembla una cinta negra fineta, d’uns quants centímetres de llargada, però que en realitat és una cinta elàstica. Repenjaré el pes del meu cos a sobre de les ulleres. La cinta, la faré passar pel pom de la porta i la lligaré no gaire sòlidament al revòlver. El que crec que passarà és el següent: protegida per un mocador, la meva mà premerà el gallet. Després la mà caurà cap al meu costat i el revòlver, en rebre l’estrebada de la cinta elàstica retrocedirà cap a la porta, allí ensopegarà amb el pom de la porta, la qual cosa farà que se li desprengui la cinta elàstica i que caigui a terra. La cinta elàstica, en quedar alliberada, penjarà innocentment de les ulleres sobre les quals estarà ajagut el meu cos. El mocador que hi haurà a terra no serà motiu de cap mena de comentari. Em trobaran ben col·locat a sobre del llit, amb un tret al front, tal com diran els diaris que han anat escrivint les víctimes que em faran companyia. El moment de la mort de cadascú de nosaltres no es podrà pas fixar acuradament quan, a la llarga, s’acabin examinant els nostres cadàvers.

Quan la mar es calmi, des de la terra ferma vindran barques i homes. I a Indian Island, hi trobaran deu cadàvers i un problema insoluble.

Lawrence Wargrave





AGATHA MARY CLARISSA MILLER, LADY MALLOWAN, DBE (15 de setembre de 1890 – 12 de gener de 1976), ha estat, segurament, l’escriptora anglesa de novel·la detectivesca més important i innovadora. Sovint és anomenada «reina del crim». També va escriure novel·les sentimentals sota el pseudònim de Mary Westmacott. És l’autora més venuda de qualsevol gènere, a excepció de William Shakespeare. S’han venut al voltant de dos mil milions d’exemplars dels seus llibres en anglès, i uns altres mil milions en unes tres-centes tres llengües en què ha estat traduïda.

Christie va publicar més de vuitanta novel·les i obres de teatre, principalment del tipus d’habitació tancada i de problema, en la majoria de les quals intervenia algun dels seus personatges principals, Hercule Poirot i Miss Marple. Encara que li agradava variar en la forma establerta de les històries detectivesques, era escrupolosa en el fet de jugar net amb el lector i no amagar-li cap tipus d’informació per tal que pogués resoldre el misteri.

Algunes de les seves novel·les s’han portat al cinema, fins i tot diverses vegades (Assassinat a l’Orient Express, Mort al Nil), etc.





Notes


[1] Joc de paraules, a l’original. Afegint les inicials UN al nom anglès OWEN, s’obté una paraula que pronunciada en aquell idioma recorda el vocable «unknown», que en anglès equival a «desconegut». [Torna]



[2] Barreja de paraules indostàniques i col·loquials, que vol dir: «senyor autèntic». [Torna]



[3] «Red herring» textualment «arengada vermella» en anglès, també significa «pista falsa» en sentit figurat. [Torna]



[4] Nom que es dóna, a l’Índia i al Pakistan, a una dona casada europea. [Torna]



[5] Aquí a l’original es fa altre cop el joc de paraules entre «arengada vermella» i «pista falsa». [Torna]





