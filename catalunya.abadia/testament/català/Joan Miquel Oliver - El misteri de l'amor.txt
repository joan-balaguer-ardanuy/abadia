Toni Amengual, alter ego de l’autor, ens guia pels meandres mentals d’una trama plena de sorpreses, que es va relligant amb soliloquis surreals i episodis hilarants, com ara un filòsof que va per les cases i pensa a domicili, un escultor que desafia l’ordre de la Creació esculpint una vulva gegant, una parella que viatja al futur per conquerir el seu destí o una palmera escapçada en un oasi amb una piscina en forma de ronyó. La incorrecció i l’alegria, l’erotisme i la tendresa, la crueltat i el cinisme es combinen en aquesta novel·la emocionant que desemboca, gràcies a un zoom final vertiginós, en un desenllaç alliberador i sorprenent.

L’any 2008 Joan Miquel Oliver s’estrenava com a novel·lista amb l’espectacular i en certa manera escandalosa El misteri de l’amor, una novel·la molt loca plena de referents musicals i divertides digressions filosòfiques i travessada de cap a cap per l’humor particular i inconfusible de l’autor. Ara, quinze anys més tard i amb un pròleg nou de trinca, El misteri de l’amor torna a les llibreries en una edició revisada a fons.





Joan Miquel Oliver





El misteri de l’amor




ePUB v1.0

Papallona 16.01.24





Títol original: El misteri de l’amor

Joan Miquel Oliver, 2008 [2023]

Edició digital: Papallona (v1.0)

ePUBCat base r1.3





Pròleg


Quan vaig publicar El misteri de l’amor l’any 2008 va cridar l’atenció pel seu format, pel seu estil, com si això fos important, o com si hagués estat la meva intenció trencar no sé quin motlle. Això no es fa així. Un té la necessitat d’explicar coses i les explica de la millor manera que sap, d’acord amb la naturalesa d’allò que s’explica. Sempre dic que la poesia no és una altra manera de dir les mateixes coses, la poesia parla d’unes altres coses, m’atreviria a dir, de la mateixa manera de sempre. De què parla, doncs, la poesia? No ho sé, en tot cas es pot dir que el seu material és abstracte, o que l’autor mateix encara el té per descobrir. I això és el que va passar amb El misteri de l’amor. A mi me menjava un desassossec estètic, la bellesa que s’escola entre els dits, el somni mediterrani, la nostàlgia de l’Odissea, la boca seca de la infantesa a Mallorca, l’amor quan arriba que et deixa igual que et deixa una hòstia de palangana en tota la cara que no t’esperes.

L’any de la seva primera publicació el terme autoficció no s’usava, i davant d’un llibre amb escenes de sexe, una de les intrigues era aquesta: m’ho inventava o era autobiogràfic? Avui ho escataré ràpid: és autoficció. Consider que les escenes de sexe s’han d’explicar igual que les altres, de fet, només sé explicar les coses d’una manera. Vaig haver de donar moltes explicacions, moltes! És realment un llibre tan rar? El vaig escriure en un ordinador portàtil que m’enduia a les gires d’Antònia Font, hi ha trossos escrits en hotels a Barcelona, a Menorca, a Brussel·les, a Formentera, a la piscina d’un hotel d’aeroport que surt cap al final del llibre, o assegut a un sofà a Bratislava mentre s’enregistrava l’orquestra del Coser i Cantar. A mi em sembla que escriure d’aquesta manera és fabulós, tenc un record boníssim d’aquella experiència. Tots els elements que trobava pel món hi surten, ciutats, paisatges i persones, com un llibre de memòries recents i llunyanes, viscut i inventat, que anava muntant com un puzle a mesura que m’arribaven peces noves.

La història és improvisada, un personatge es tira a la piscina i desapareix per sempre més, com es pot preparar una cosa així? Van ser els meus dits, vaig mirar la pantalla i estava a punt d’esborrar la frase, però vaig dir, tira per aquí, serà molt més divertit. De cop em quedava sense protagonista i m’havia d’inventar vint pàgines per arreglar-ho. Ja hi ha molt escriptor cirurgià que ho té tot claríssim abans de posar-se a escriure. Per començar, no m’ho crec, però tampoc em puc imaginar una manera més avorrida i estèril de treballar. Avorrit, va a gustos, però estèril, sí, n’estic mil per cent convençut: el lloc on et poden fer arribar les paraules i la imaginació desfermada és a anys llum del que ets capaç de concebre a priori assegut en un sofà mirant a l’infinit. Quan et poses a escriure és quan el teu cervellet comença a funcionar de veres, et passa per sobre, et supera. Escric al dictat d’aquest power que no sé d’on surt, i escric així per això, perquè és l’única manera que surti «tot allò» i perquè, arribat aquest punt, una planificació prèvia no em fa més que nosa.

I ara toca justificar la present edició. El llibre val prop de dos-cents euros de segona mà, és a dir, està exhaurit i la gent el vol llegir. Així és que ja el teniu, amb el pròleg i tot que m’ha demanat n’Eugènia Broggi i que tant m’ha costat d’escriure.

JOAN MIQUEL OLIVER





Tranquilos, vengo del futuro para traeros algo mejor.

a l’anunci de Neutrex





I


al final amb la maleta plena de trastos inútils que havies d’haver aprofitat per tirar i et descuides el més important, ficar-t’hi tu perquè jo te la dugui i t’acompanyi fins a l’aeroport, pujar amb tu al control de la guàrdia civil i besar-te com un amic, res, pensant que ets a una maleta facturada i estabornida per unes cintes invisibles i dunlop, però tu allà fora també i mirar-te bé una altra vegada, la darrera segur, molt tranquils, que tu ets a la maleta i que te’n vas amb tu, que quan arribis a l’aeroport més enllà del cel atlàntic et recolliràs i obriràs un poquet la cremallera, i entre caramulls de camisetes velles i bragues mig gastades et veuràs la cara adormida que jo t’he vist tantes vegades i tu mai. ja ho sé que l’amor només és una hormona, no sé si exactament una hormona, però que s’acaba per això, perquè se’ns fon a la sang igual com la teva imatge es perd a la terminal i ja ni ets tan alta ni tan intel·ligent. això mateix, t’he agafat la maleta i esteim fent cua que te’n vas a xile, no? i dius deixar-se anar i enamorar-se, deixar que la química regeneri els teixits sanguinis plens de bicicletes i omplir-los d’ulls i boques, de pells al llit i cafeteries, dònut o croissant, i esperar taxis i deixar-los passar, un darrere l’altre, i mirar cinc minuts més, però ja a la fi dius me’n vaig i l’agafes i seus i al taxista «a l’aeroport» i ja no fa tanta pena perquè amb tu, tu també te’n vas, i llibres per llegir-los a butaques per seure-les davant teles per no mirar-les. però al final resulta que no te’n vas amb tu, i quedes a la teva part del sofà però no parles ni fumes, i dic jo, el moment aquell al cine, que vaig pensar si tu realment, i vaig dir-me «sí» amb litres de química naturalment a la vena que explotava al cervell i mai m’ho hauria pensat, que el primer dia ni et vaig veure i mira ara quedes a casa per unes sabates teves al menjador com acabades de treure fa dos minuts, i l’hormona diu, no, és al cel, dins del seu avió, i comença a fer-te a la idea que ja mai més, però és com si aquelles sabates fossis tu que t’has deixat sencera a casa. i el teu amiguet et recollirà i pensaràs si no et deixes anar amb ell i la seva hormona, ja total dos anys allà, i jo al sofà a casa llegint el tebeo de mister O, aquell que m’he negat sempre a tenir al vàter, tan segur d’haver-te facturat del tot, però aixecar la vista i veure les teves sabates i dir «joder no se n’ha anat», i començar a pensar que estaves boníssima i que eres preciosa i alta i intel·ligent, i estirar-me al sofà i pensar bé com s’ha de fer a partir d’ara: han estat dos anys meravellosos, te’n vas i ja està, l’amor és una hormona i ja ens hem desfet, i t’he besat mig a la galta com el bon amic, i t’estimaré sempre perquè ja no te necessit per res, perquè pensar en tu és agradable i tampoc estàs tan bona ni ets tan guapa, i ens hem passejat i tothom ens ha vist i ja hem fet tot el que havíem de fer, joder hem viscut junts dos anys com un matrimoni en tota regla, només ens faltava casar-nos, només ens faltava casar-nos, més casats? perquè quan jo porahi i tu porahi amb amics i jo amb amigues l’hormona aquella es drena com una toxina gens tòxica, és vera. t’he acompanyat a l’aeroport i m’he assegurat de facturar-te bé dins de la maleta i m’has agafat el rebut d’equipatge facturat, jo t’he vist, i te l’has ficat a la butxaca dels texans, allà on sempre les coses es perden o es desintegren a la rentadora, només perquè no me’l quedàs jo, o només perquè perdre’t és precisament el que vols, perdre’t, i quan el teu amiguet d’allà et rebi amb totes les seves hormones als braços, tu li obriràs un poquet la cremallera i podrà veure com li portes només per a ell el teu cap adormit de princesa troglodita, dolça i amable com sempre un cap adormit. i jo tornaré a casa i quin error de principiant les teves sabates, les que duies més, precisament, les adidas blanques, allà davall la zona de la tele i jo al sofà llegint el tebeo de mister O, les he vist i he dit com si res «ah sí, les seves sabates» però de sobte he entès que no te n’havies anat, que series allà molt més temps que no em pensava, i m’he aixecat del sofà decidit a baixar al carrer per deixar-les damunt del contenidor de fems, que encara són prou noves i segur que algú les agafa, però he començat a veure tanta hormona pertot i és que clar, dos anys, és impossible que tot hagi desaparegut, i he començat a veure que tot n’és ple, al bany, tàmpaxs, salvaslips, a la cuina el teu davantal, al menjador, discos, i la tele, joder la tele és teva, al dormitori, un encenedor teu al comodí del teu costat, la teva olor al coixí, la meva camiseta que t’ha fet de pijama el darrer dia i cabells teus. m’assec al llit, los subterráneos de kerouac sense acabar, tot subratllat fins a la pàgina 102 només, ja no te l’acabaràs? te l’enviaré, val? i la recopilació de frank sinatra que et vaig regalar, també te l’enviaré, i no puc evitar beure el cafè a la teva tassa, aquella baixa de floretes verdes, i dipositar la cendra al teu cendrer. me’n vaig a dormir i me pos la camiseta que t’ha fet de pijama el darrer dia, i pos el cap al coixí amb els tres cabells teus recopilats i amb tota la voluntat de somiar amb tu tota la nit, i tanc els ulls a la fosca del quarto, i allò tan fàcil fa només unes hores, que hem cremat una etapa, que ha estat meravellós, que serem amics, que ens escriurem, que esperam que trobem la persona de la nostra vida, que no estam fets l’un per l’altre i que sempre ens tendrem la confiança i que en realitat haver-nos separat és l’única manera que tenim d’estar sempre junts, i l’endemà al matí el primer pensament que tenc és: tranquil, l’amor és només una hormona que se dispara, que se dispara precisament ara, és el segon pensament, i que el teu amiguet, que fins ahir pensava d’ell: pobret no sap on es fica, quan ella comenci amb les seves crisis professionals, i amb les seves amigues que m’odien a mort perquè estan geloses i que l’han volguda convèncer perquè m’abandoni des del primer dia que ens vàrem enrotllar, ja veuràs pardalet quan no tenguis ni dos pams a la cuina per pelar una taronja, quan arribis tot borratxo i ella estigui plorant perquè no la tens en compte, quan ella et digui que se’n va amb les seves amigues i hagi quedat amb mi per follar, ja veuràs pardalango quan el teu discurset d’home fet i viatjat la faci petar de riure i et digui que callis un poquet un dia que s’hagi passat un poquet amb el vi, quan tu precisament li estaves intentant explicar el projecte de la teva vida, allò que realment donarà un gir de 360 graus a la teva biografia, si em permets l’acudit, imbècil tontito banyut.





II


En Biel Massutí era un artista plàstic de trenta-dos anys que estava a punt de deixar de ser una jove promesa, i que entre l’estatus d’intel·lectual novell i milionari prematur passava els dies gastant la seva fortuna en decoració de luxe i festes per als amics. Vivia als afores de Campos a un xalet enorme que havia construït de bell nou i que havia estat víctima d’un reportatge de vuit planes al suplement d’arquitectura i portada de la revista de la Bauhaus. La seva dona es deia Mònica, Mònica Briand, i era una exmodel alta i molt guapa. No era de cap manera aquella cosa convencional, tenia una bellesa rara, tancada i rotunda, i mirava seriosa des de la penombra tot fumant-se un cigarret. Amb un gust exquisit i visionari per triar els llibres que llegia i els discos que escoltava, tenia trenta-un anys i el seu aspecte coincidia encara molt ostensiblement amb les exigències de l’ofici. S’havia retirat perquè estava cansada de viatjar tant, perquè s’havien plantejat tenir fills i perquè en Biel tenia més pasta de la que s’hagués pogut gastar en tres vides com la seva. Tot anava molt bé fins que na Mònica va saber que en Biel estava enrotllat amb una altra. Després havia hagut d’anar al psiquiatre i seguir un tractament. La veritat és que feia molta pena. Amb el medicament havia quedat així com mústia i no feia gaire cosa més que dir de tant en tant que se’n volia anar a Àfrica. El seu home estava superpreocupat i intentava passar més temps amb ella, entretenir-la d’una manera més domèstica, sense tanta festa, ni amics estrambòtics pul·lulant per la casa. Havia pres la decisió catòlica de recuperar la relació, i es volia desintoxicar del vici d’haver d’estar sempre sol per passar-s’ho bé. Tampoc és que la cosa hagués canviat tant pel fet de tenir una amant. No era allò de dur una doble vida, es podria dir simplement que tenia dues dones, i deixar l’altra no li havia suposat molt de problema, i es mentalitzava contínuament que ho feia per ella, perquè na Mònica no anàs empitjorant cada dia que passava. Havien provat de fer una festa, però havia acabat tota borratxa i nedant despullada a la piscina. Després quan tothom havia partit, no podia parar de plorar i de dir que es volia suïcidar. Ell, tot afectat, pensava com havia pogut canviar la seva sort d’aquella manera, passar de la felicitat i la satisfacció totals a haver de conviure per sempre amb una persona malalta i que necessitava atenció permanent.

El pitjor de tot va ser quan ella es va quedar embarassada. El psiquiatre va dir que no estaria en condicions i recomanava avortar, però ella no ho volia de cap manera. Feia una temporada que es trobava una mica millor i entre tots dos varen decidir que tendrien el bebè i que inclús els ajudaria a superar la malaltia d’ella. No es va arribar a posar de part perquè la nina venia de peus i li varen practicar una cesària programada. Per aquest motiu en Biel no havia pogut assistir al part. Tot va anar bé i ja eren a l’habitació. El dia abans no havien avisat ningú, sobretot per no preocupar la família, com si fos un part normal i lleugerament imprevisible, i no pensaven fer-ho fins passades unes hores. Ja després totes les visites amb ramells de flors i na Mònica intentant donar-li el pit a na Martina, que es diria així. El postoperatori havia de ser més llarg que el d’un part normal i varen haver de quedar ingressats quasi una setmana. A casa tot era molt estrany perquè feia la sensació que la criatura era de l’hospital i que tot allò havia estat només una aventura de nou mesos de revistes d’embarassada i una setmana a la clínica, però no, la nina era allà i era seva per sempre. Na Mònica s’havia agobiat molt amb el pit i al final li donaven biberó. Menjava cada tres hores i era físicament una pallissa, sobretot per en Biel, que s’havia avesat feia molts anys a acabar la son fos l’hora que fos, i sempre que podia presumia amb el discurs d’una vertadera apologia amb teoria i praxi de les delícies del sant dormir. Tot se li estava desmuntant i cada dia era més enfora del personatge que amb els anys s’havia construït ell mateix. Això del dormir era una cosa, però n’hi havia moltes més… Que el secret de mantenir una parella és la independència de les parts, que la vida de l’artista és incompatible amb la família, que la inspiració t’arriba després de tres dies de vida contemplativa en solitud, que t’has de poder moure improvisadament a qualsevol part del món, que les relacions socials són tan importants per la feina com la mateixa obra, i, en definitiva, una llista que coincidia molt lamentablement amb tot el que perdia essent el pare d’una criatura que tenia la mare malalta.

Les coses varen anar molt malament. Na Martina ja tenia sis mesos i encara no dormia mai més de tres hores seguides. En Biel era literalment un cadàver i no havia tornat a agafar les eines des de l’embaràs de na Mònica pràcticament. Ella estava fatal i començava a tenir la paranoia que la nina era dolenta i que els feia patir a posta. Va arribar un moment que no estaven ni cinc minuts sense discutir, ni cridar-se, ni plorar, ni voler-se suïcidar tots. En Biel va entendre al cap de poc temps que li havien de llevar la nina a na Mònica una temporada. Va visitar ell el psiquiatre i havent-l’hi explicat tot, hi va estar totalment d’acord. Ella s’ho va prendre fatal i es va intentar suïcidar de veres. Es va prendre un pot de pastilles abans d’anar a jeure, tenia la idea de morir-se adormida sense que ell pogués fer res, i anava molt en sèrio. Quan na Martina es va posar a plorar per demanar el biberó a les dotze, i va voler despertar na Mònica, ja no va poder. No era morta, però l’havia de dur tot d’una a l’hospital i no sabia com ho havia de fer. Va agafar la nina que no parava de plorar i la va ficar dins del cotxe i la va fermar, després a sa mare inconscient i a urgències. Va deixar el cotxe a la porta amb totes dues dedins i va entrar corrensos. Després sortiren els metges i entraren na Mònica tan aviat com varen poder amb una llitera. Ell va aconseguir un biberó i l’hi va donar a la nina a la sala d’espera. Al final no va passar res, només va estar tres dies a la clínica i ja podien tornar a casa, però na Mònica estava com una puta cabra i la varen haver de dur al manicomi. Ell estava deprimit i abatut, i per intentar recuperar-se, va parlar amb una germana d’ella que tenia dos nins petits perquè es fes càrrec de na Martina fins que tot s’estabilitzàs. Així ho varen fer: ell sol a casa, na Mònica a l’hospital psiquiàtric i na Martina amb la tia Sílvia i els cosinets.

Cada dia l’anava a veure, però res no apuntava a que la cosa milloràs a curt termini. Un Sant Jordi en Biel li va dur un llibret de papiroflèxia que Alianza té editat a la col·lecció de butxaca. Ella s’hi entretenia els horabaixes perquè tot i haver perdut el cap no es resignava a passar cada dia mirant la tele amb tots els locos d’allà. No podia llegir perquè amb el medicament estava sempre cansada i no es podia concentrar en les paraules, aquest estat de permanent semidepressió era l’única manera de mantenir-se sense que se li n’anàs l’olla. Era molt trist, però els psiquiatres deien que així es podria recuperar, que tot el temps que passàs amb el cap clar era positiu per tornar a la normalitat, per molt lent que semblàs el procés. Va ser molt llarg, un any i mig, perquè dos intents prematurs de voler tornar a casa havien empitjorat molt les coses, i per no marejar la nina, encara la tenien amb na Sílvia. Però al final ho varen endevinar millor i va poder tornar. Un dissabte de matí varen anar a cercar na Martina. Va ser molt dur perquè, quan la va tenir davant, la nina es va posar a plorar i feia gestos clars de voler quedar-se. A na Mònica ja l’havien avisada que això passaria, i tot i que va ser un tràngol molt mal de passar, també era normal i comprensible per una nina de dos anys.

A casa les coses varen recomençar molt bé. Les dones s’entenien i en Biel començava a fer feina una altra vegada. Na Mònica tornava a ser presumida i estava recuperant la bellesa de la dona sana que havia estat fins feia tres anys. Va ser crucial el fet que na Martina dormia de tira, s’ho menjava tot i feia molta bonda. Na Sílvia, la germana de na Mònica, era molt sergenta amb els nins petits i un any i mig d’estar amb ella l’havia transformada completament, i el bebè insegur, capritxós i insatisfet que li havien duit, s’havia convertit en una nina feliç, guapa i simpàtica, que no donava més problema que alguna rabiada esporàdica i tan normal en un nin petit. Això havia estat el que, sens dubte, els havia salvat. I després de quasi un any, a la fi, a l’home li va sortir una feina mitjanament important. Havia de fer una escultura pel Dia de la Dona que es presentaria en un acte oficial i multitudinari. Si bé en Biel tenia un art innat i perfecte per les formes, sempre s’havia hagut d’assessorar pel que feia als conceptes, però aquella experiència duríssima de la seva vida l’havia encoratjat, i pensava que la doble maduresa que sumava una vivència tan traumàtica al fet de tenir trenta-cinc anys el posava en perfecta disposició per decidir muntar una vulva gegant.

Era un freudià convençut i afrontava els problemes sempre de cara. No deixava que res quedàs allà a l’inconscient, sempre volia cremar les neures i pensava que una bona manera de superar l’etapa del manicomi era que na Mònica seguís amb la papiroflèxia. Havia estat al manicomi, sí, i què, era una etapa que s’havia d’afrontar i de superar i qualsevol intent d’esborrar-ne el record no faria més que allunyar-los del camí que els havia de dur a superar el problema. Un capvespre tranquil, que na Martina mirava un dvd, que na Mònica mirava el seu llibret d’Alianza i que en Biel mirava na Mònica, l’artista va tenir una genial idea. Afrontaria el projecte del Dia de la Dona amb una gran escultura inspirada en les formes de la papiroflèxia. Així na Mònica, que hi tenia molta traça, el podria ajudar. Varen decidir al moment que ella en faria una maqueta de paper i que després ell en copiaria la forma o s’hi inspiraria. La joia vertiginosa del moment els va abocar a l’ocurrència que també podrien fer la versió en paper, com un retallable i que es repartiria durant l’acte de presentació de l’escultura perquè la gent s’ho pogués endur a casa i muntar-ho. Na Mònica es va posar de seguida a dibuixar i també a fer plecs improvisats per mirar de muntar la vulva, però tot d’una es va trobar amb molts problemes i ho va deixar anar. Ell li deia que no es precipitàs, que hauria estat un miracle que al mateix moment de tenir la idea ja els hagués sortit. L’endemà al matí, que na Martina era a escola, s’hi tornaren a posar. Hi havia diversos problemes, quan allò començava a parèixer una vulva la mecànica del paper començava a fallar i els cantons no encaixaven ni la forma s’aguantava. I quan aconseguien fermar-ho bé, allò era a anys llum d’assemblar-se a una vulva. En Biel deia que el més important era que s’hi assemblàs, que ell només en copiaria la forma, però na Mònica pensava que la idea de fer el retallable era genial i que havien d’aconseguir que funcionàs, i ell també pensava per si mateix que aquest aspecte era imprescindible perquè l’aportació d’ella no perdés gens de protagonisme. Després de tres dies varen trobar una forma molt pràctica de consolidar la part a tocar del forat del cul, va ser gràcies a que ho havien provat de fer amb un paper més prim i lleuger i els triples i quàdruples plecs que exigia la forma ara eren possibles. A més també es va resoldre una qüestió important, el fet que l’escultureta s’aguantàs dreta. La part del clítoris era la més difícil, a més s’havien proposat representar un clítoris erecte perquè quedàs ben present. Això era l’únic que de moment els fallava. Tenien molts dubtes amb la forma que li havien de donar i, fent honor a la seva condició d’artistes pijos, ho deixaren «reposar» tres dies. Un matí que en Biel havia sortit a comprar pintura acrílica per unes altres coses que també estava provant va trobar na Mònica en terra eixancada davant un mirall estudiant-se el cony. S’havia estat tocant perquè se li empinàs el clítoris, i tota la bellesa sexual que havia estat recuperant els darrers mesos s’havia acabat de catalitzar en aquella imatge. Varen follar com feia anys que no ho feien i semblava que les seves vides encarrilaven una altra vegada amb els camins de la felicitat.

En Biel va llogar un pis a la plaça Major de Palma. Era on s’havia de fer l’acte oficial del Dia de la Dona i volia controlar bé i decidir el lloc exacte on haurien de posar la tarima. Tenia dubtes amb la textura que li havia de donar a l’escultura i volia analitzar meticulosament els matisos exactes de la llum de les 12.00 h a l’emplaçament precís on tendria lloc la presentació. Dubtava també amb les dimensions que donaria a l’escultura i passava hores fumant a la balconada per integrar la tridimensionalitat d’aquell espai que dia a dia li semblava cada vegada més gros. Va decidir fer una vulva enorme. Amb unes grues immenses li van hissar per la façana les planxes de ferro que faria servir per muntar l’obra. Tenia quatre models en paper que na Mònica havia donat per bons. Eren pràcticament idèntics, només presentaven petites variacions de mida, però cap s’adaptava exactament a les exigències que el material amb què treballava imposava. Es passava els dies soldant amb la màscara i quan ja la va tenir muntada en terra va veure que dreta no hi cabria, tot i ser un pis d’aquells amb els sostres tan alts. Abans d’aplicar-li un tractament amb àcid l’hi volia mostrar a la seva dona i que n’hi donàs l’opinió. A partir que havia començat el muntatge no li havia deixat veure res, però ja n’estava molt convençut i sabia que així com, de moment, la tenia, a na Mònica li agradaria molt. Ella havia baixat a Palma perquè les proves d’impremta per la vulva retallable ja estaven enllestides i li volia donar també la sorpresa a en Biel i mostrar-l’hi.

Va sonar el timbre, i ell es va aixecar la visera de soldar il·lusionat i nerviós per ensenyar-li l’obra de la qual estava tan orgullós. Va obrir la porta i ella va fer «tatxaaan» amb el retallable desplegat amb les dues mans i un somriure darrere. Després ell la va agafar per un colze i la va acompanyar fins a la sala on tenia tombada en terra l’escultura. L’expressió d’ella va canviar immediatament i en Biel va reconèixer la mirada vidriosa que inundava els seus ulls quan de sobte es transformava en una psicòpata. «Què passa?» va dir ell horroritzat, i ella amb la mirada perduda al terra indefinit va contestar «aquesta vulva no és la meva» i ell «sí, ja ho sé, és que amb el ferro era molt difícil…» i ella «no idiota, aquesta tia no soc jo» i va partir escales avall deixant la porta oberta. Ell va seure en terra per intentar entendre què havia passat. Na Mònica no es referia a que la vulva de ferro no s’assemblàs a la de paper que havia fet ella, volia dir que aquella vulva de ferro no era com la seva, que el seu home s’havia inspirat en el cony d’una altra. Tot agafava una dimensió tan descomunal com les proporcions d’aquella brutalitat metàl·lica i no sabia què havia de fer. Li va trucar al mòbil però no li va contestar. Va tancar, va baixar les escales i la va estar cercant una estona pels voltants. Li va tornar a telefonar, però res. Va agafar el cotxe i se’n va anar a Campos. Quan va arribar, va trobar na Mònica obrint maletes de viatge i tirant roba damunt el llit. No escoltava res del que li deia i parlava sola. Va acabar de replegar els trastos i va partir. Només li va dir que se n’anava al seu pis de Barcelona i que s’enduia la nina. Ell no ho va poder arreglar de cap manera i al cap de tres dies de trucar-li sense que ella li agafàs el telèfon, ja es va cansar i se’n va anar a Palma per seguir amb la feina.

Quan va ser a l’estudi va decidir tornar a donar forma a l’escultura fins que s’assemblàs al cony de na Mònica. Era una locura perquè aquell material era indestructible i les soldadures definitivament irreversibles. Ell ja ho sabia, però què podia fer amb aquell tros de ferro descomunal que el delatava amb una evidència tan aclaparadora? Es va desesperar perquè era impossible i va estar pegant-li martellades fins que un veïnat de la plaça va dir «què passa!!». Va telefonar perquè li duguessin més ferro, la mateixa comanda, l’únic que podia fer era tornar a començar.

Varen passar quatre dies fins que li varen dur el material nou, ja duia molt de retard. Si ho volia acabar s’havia d’espavilar, va calcular catorze hores diàries fins al dia de la inauguració. Per fer més via, havia demanat que l’ajudassin a arraconar el primer cony al fons de la sala i sense ni pensar-s’ho havia començat a treballar abans que els transportistes acabassin de descarregar-ho tot. S’havia de concentrar per endevinar la forma de la vulva de na Mònica a la primera, la veritat és que el cony que ja tenia fet era mig inventat i va començar a dubtar de la seva tècnica, de si podria reproduir amb ferro i sis metres un cony concret. Treballava sense parar i amb vuit dies va acabar l’estructura. Encara no s’ho havia plantejat clarament, però tenia la idea d’envellir una mica el material amb àcid. Tot i ser un procés bastant ràpid, necessitava almenys quatre dies més perquè fes l’efecte desitjat. Si no, ja estava bé, però tampoc era plan entregar l’obra en estat prematur de descomposició. Un vespre, quan ja tenia tot això fet i veia al tema un final possible, va seure per contemplar-ho i fumar un cigarro. Realment s’assemblava molt al cony de na Mònica, però va dubtar, es va aixecar, va treure el metro de la caixa d’eines, va mesurar la vulva, va mesurar la finestra, i va veure que s’havia passat de tres pobles, que per treure allò havien d’enderrocar mitja façana. Es va posar a plorar i a cagar-se en la seva puta calavera, però aquesta vegada havia estat més prudent i havia fet el mínim possible de soldadures, només als punts on era necessari perquè allò no s’esbucàs. Podia treure l’escultura per peces i muntar-la en terra un dia o dos abans de la presentació. Es va enfilar damunt d’aquella vulvota tombada i va dedicar dos minuts a meravellar-se del fet que amb les mans arribava al sostre, allò era faraònic. Es va posar a torçar la planxa per un plec més o menys fàcil i va aconseguir doblegar-la, però volia acabar de trencar bé la junta i va començar a fer força amb el seu propi pes pegant bots amb un peu damunt i l’altre davall per no perdre l’equilibri. Va haver de fer tanta força que es va planxar un peu literalment i al final es va quedar sense poder separar les dues peces, i quan precipitadament va estirar per treure’l va poder comprovar que no, que s’havia de posar tranquil i que si ho feia així se’l capolaria. Va començar a veure que brollava sang, amb la primera estirada s’havia acabat de clavar una punxa. Se va acotar per mirar de treure’s un poc la sabata i va veure que hi duia un cop brutal i que el peu se li començava a inflar, que probablement el mal que li començava a pujar per la cama era símptoma d’un os romput. Així com havia quedat no podia seure sense torçar-se encara més el peu, havia d’estar-se dret i fer un esforç per mantenir l’equilibri a dos metres d’en terra damunt la vulva. Li va pegar taquicàrdia, li feia un mal horrible i no se’n podia desenganxar, tampoc podia arribar al mòbil, estava sol allà desesperat, després de setmanes de dormir i menjar lo just per sobreviure, aterrat, suat, brut, ferit, afamegat, incòmode, dret, cansat, amb set, amb fumera, amb pixera i caguera, damunt d’aquella cotorra magnífica, i entre alenades ploroses i esbufecs va dir fluix per si mateix…, «socorro, socorro, socorro» tres vegades.





III


aquestes coses tan males d’explicar són les més fàcils de picar a l’ordinador, perquè l’únic que has de fer és deixar suelta [No es pot escriure suelta sense estar vertaderament suelto] la màquina d’escriure que dus a dins, és viure al dictat la teva pròpia memòria i deixar que s’escolin els records inventats dels rellotges als canells i de l’electricitat a les bombetes al caliu vint-i-cinc watts. les cases antigues i velles que no és el mateix, a la penombra que l’empresa elèctrica del poble ens permet només, les ombres a l’escala que puja als quartos i després al porxo de les nostres cases antigues però velles precisament i ni tan sols nostres de lloguer, com ara passada la suma de tot el que som. les ombres, potser fantasmes de la família, el padrí mort, la tia pratsedes, les fotos terrorífiques dels ancestres segle xx i tu tot petitó amb quatre anys que veus que res podrà allargar el dia i que te n’has d’anar a dormir. el conco en pep que arriba de león amb el sac vestit de militar, el cap rapat i la gorra de soldat d’infanteria, els primers records sempre a les fosques de les bombetes de vint-i-cinc, amb les ratjoles de terracota fatal per jugar a bolles, i en pep que arriba de la mili a les nou o les deu perquè si no tanta fosca i tanta bombeta i tu petit allà i cagat de por que ja hauries de ser al llit, penses que els fantasmes de l’escala siguin almenys de la família, el padrí coves amb les seves miloques fetes amb fulls de l’hola i fil de cosir que naturalment mai varen acabar de volar bé, però com ens estimava el padrí coves i entenia bé les obsessions incorregibles dels nins molt petits i ens en feia una per hom i sortíem al carrer a volar-les i es papà i sa mamà arribaven del nàutilus, de fer un cafetó i de descansar de nosaltres tres ara ho veig, tanta sort que no aleshores, d’això es tracta ser petit, de tenir un coret petit, uns ronyonets petits, un estomaquet petit, un cervellet petit, uns pulmonets així petitons, ja veus, la petitesa autèntica molt més que les manetes i els peuets que ja total tan evident i falta de màgia, els intestins petitets, el fetge petitet, el pàncrees petitet, i d’això és tracta perquè les cametes i els bracets ja els sap tothom, i justament el tio gori amb el motocarro al cel sia amb els puros irreversibles tan poca traça amb els nins molt petits que ho detecten tot si l’adult és del tipus tio gori amb el seu motocarro tan atractiu d’entrada i després tan terrorífic. almenys a l’hora d’anar a dormir pensaves si el fantasma no seria de sa tia pratsedes a sa cova vestida de negre i remota dins el seu cau souvenir a la plaça del poble avui un restaurant «sa cova» igualment, quan la va dinyar sa tia pixeris i quedaren totes aquelles juguetes que havien de ser per nins guiris que ara ja seran com nosaltres més de trenta i seran realitzadors de televisió, cambrers, professors d’autoescola o qualsevol d’aquestes coses que s’és als trenta, idò eren rossets amb la gorra i sa tia pixeris va dinyar-la i allà tot aquell juguetam i nosaltres nins molt petits a triar pistoles de cowboy, carros de combate i sobres-sorpresa amb exèrcits sencers i flotes marines de cuirassats, diu el corrector, i jo amb l’esperança que signifiquin potemkins

aquestes coses tan males d’explicar, els revolts, les espurnes, els primers brots de consciència, i tan fàcils amb la màquina d’escriure: tec a tec, tec a tec, tec a tec i saber destriar sense dubtes allò real del que és només inventat… fa tanta gola inventar-s’ho tot, fa tanta por perdre la fita exacta, el moment cabdal en què saps que el castell ambulant se gira i ets davant un punt d’inflexió i apuntar-t’ho bé al cap per poder-t’hi aferrar després quan segur que et farà falta, perquè sempre acaba fent falta, i quan arriba un moment així has de poder dir-te amb veu alta «sí» i saber que la pedra angular que separa i connecta dues etapes de sis anys tan ben delimitades és certa. hi ha poques coses més importants a la vida que saber que aquestes coses són certes, i això va ser fa quinze anys: anàvem na Margarita i jo amb els vint acabats de fer, i per què li he de dir Marga podent-li dir Margarita. anàvem ella i jo amb allò dels vint anyets parlant de les nostres coses, del pis d’estudiants, del súper, de la universitat i ja eren les set o així. de sobte un rètol «todo el mundo puede hacerlo» i una al·lota amb malles fluorescents a la porta del gimnàs que repartia propaganda. una vorera d’aquelles amples del carrer aragó i ella amb el seu somriure eva nassarre abans de la decadència revista pronto. ens va aturar i ens va oferir un flyer de propaganda on se’ns explicava i ella també, que si entraves a visitar el gimnàs et convidaven a sopar al restaurant del costat. allò dels vint anyets, de robar el paper de vàter de la bíblio, d’endur-se’n penjadors dels bars i plantes, cadires a la vora dels contenidors, palanganes del mcdonalds, extintors de la uib, projectors, tot el que podíem arreplegar per al nostre pis i tots els simpas que podíem. no res, a visitar el gimnàs. una clon de la jefa de promoció estava en plena sessió d’aeròbic, cabells arrissats amb cinta fúcsia, pintallavis rosa, malla cel de cos sencer, calenta reuysdvbaergfoadbv calentapiernas de llana verda i espardenyes de ballet. MCHammer a tota hòstia, oh oh oh oh can’t touch this amb un lloro sanyo comprat a import canarias molt probablement. una sala gran pel que seria la cotització de la zona amb els seus miralls fama aquí vais a pagar con sudor i set o vuit madones seguint amb més o menys traça el ritme imposat per n’MCHammer i la monitora. vàrem mirar una estoneta més i ja total vàrem partir amb el nostre tiquet per sopar al restaurant del costat. no teníem res a fer i hi vàrem entrar, a la carta hi havia tot el que serien derivats de la pizza, cordon bleu amb patates, i una coseta així entre precuinat i molt bona voluntat. no estava malament, lassanya verda per na Margarita, espaguetis carbonara per jo i una ampolla de coto per tots dos. quan ens vàrem acabar el vi, ve la cambrera i diu, el xef vos convida a una altra ampolla, bien. abans del tiramisú ja ens n’havíem clavat mitja. després del postre ve la cambrera i diu si volem un txupito, venga. després que el xef ens convida a cubates, vodka amb taronja i whisky cola. ja tancaven i la cambrera ve i diu que si abans de tancar volem fer la darrera i dues copes més. la cambrera ja se’n va i surt el xef amb un cubata a la mà i baixa la barrera. deu tenir-ne trenta i busques, com jo ara, és simpàtic, i bastant normalet a priori. seu amb nosaltres i ens comenta què tal el menjar, que fa poc que han obert el restaurant etc… jo m’he fixat que ell només xarrupa el tassó, crec que és un rom amb cola (un cubata a la fi), i me fa pensar en indiana jones quan ella emborratxa el nazi aquell per poder-se escapar. després segueix amb el rotllo que és molt difícil muntar un negoci, que el gimnàs és de la seva cunyada i que truca a la dona per dir-li que arribarà una mica més tard. després amb el bon rotllo diu que té les claus d’una porta que hi ha al costat de la del lavabo i que pega al gimnàs, que si volem entrar, que hi ha una piscina i si hi volem anar. no pareix que ens pugui passar res i és un al·lot d’aquells que t’inspira certa confiança. ens posa més copes i ja duim una ceba d’aquelles de potar a l’autobús, les ens acabam i s’aixeca per posar-ne dues més i per dir-nos que el seguim. agafa el manat de claus i obre la porta que du directament al receptacle immens de la piscina. és espectacular, no me podia imaginar que al carrer aragó hi hagués un local tan gran com per fer-hi una piscina gairebé olímpica. l’ambient és climatitzat i l’aigua tèbia, no sé com, ja som els tres a dins, ell i jo amb els calçons blancs i na Margarita amb bragues i sostens. esteim nedant una mica, allò de nedar a la platja gat perdut per la nit o per les festes de sant joan a ciutadella a les vuit de l’horabaixa, aquesta sensació. després el tio diu si volem anar al jacuzzi i pujam i l’encén. és d’aquells grossos i ens hi ficam tots tres, na Margarita me comença a mirar amb cara rara, i pens a veure si ens passarà res, començ a tenir una visió més real des que hem sortit de la piscina i pens que ens hauríem de pirar, na Margarita pensa el mateix. quan ja me començ a incorporar, veig de rampellada que el fulano està en pilota picada i que se li ha empinat, mir a na Margarita i dic, bueno crec que mos podríem començar a pirar, no? i ell però si s’hi està de meravella aquí no vos n’aneu, però na Margarita ja és a fora i amb cara d’espant, jo surt i li faig un gest rotllo tranquil·la, no passa res. el fulano veu que ho tenim clar i diu, voleu partir? baixam a la piscina, ens eixugam amb unes tovalloles que ell ha tret del vestuari i ens vestim. ell apaga les quatre coses i sortim per la porta del bar. al carrer diu si volem que ens acompanyi a casa i li deim que sí, pujam al seu cotxe i ens porta fins als Hostalets, al pis d’estudiants d’ella. el tio s’acomiada com si no hagués passat res i no tornam a saber res d’ell mai més. entram a casa, a l’habitació, encenem la bombeta blava i trec el paper de la butxaca «todo el mundo puede hacerlo», ens ficam al llit i ens intentam acabar de creure el que ens ha passat, se li havia empinat, al tio, diu na Margarita tirant el fum d’un goldcoast light cap al sostre, segur que ja li està fent a la seva dona, agaf el paperet del comodí «todo el mundo puede hacerlo», i tant que sí. encara ara el tenc, tot groc i gastat pels cantons, després de quinze anys i quatre mudances ha sobreviscut, encara el tenc amb un clip i mil paperets més al calaix de l’estudi. joder quin parèntesi, un forat negre a la biografia, no vull tirar el paperet perquè el dia que el perdi començaré a pensar si aquesta història és inventada, na Margarita segur que ho pensa perquè el flyer el tenc jo i segur que dubta si només ho ha somiat o si l’hi ha explicat algú que s’ho estava inventant al moment, de fet no n’hem tornat a parlar mai, i és que no hi ha res més important a la vida que saber que aquestes coses són certes, pedres angulars, punts d’inflexió, cruïlles, fin.





IV


En Jaume Trobat era DJ i inventor. Era uns anys més jove i mig vivia a can Biel Massutí amb el pretext d’una tasca com a productor o secretari de no se sabia molt bé què exactament, un vividor en el sentit més clàssic. Podria dir que li faltaven cinc minuts de microones, però seria més just afirmar que n’hi sobraven set o vuit. Ambientava les seves sessions amb uns autòmats que ell mateix ideava i construïa, i que deixava deambular per l’escenari mentre punxava els discos. Això l’havia consolidat com una de les atraccions més in dins del circuit de pijos bohemis que pul·lulaven per l’entorn d’en Biel. Anaven i li deien, «eh, artista, te robaré en Jaumet per una festa que he de fer i que vengui amb els seus robotets i munti el show». La seva persona representava un contrast molt descompensat entre una habilitat intel·ligent i extraordinària per la mecànica i una actitud molt pilota i fronterera, i donava a la festa sempre un toc entranyable i tercermundista, que per aquelles parelles de neohippies amb pasta era ideal. Va ser precisament en Jaume qui va trobar en Biel al pis de la plaça Major. Primer, però, tot just entrar per la porta, havia aprofitat per eructar llargament amb una llauna de coca-cola a la mà i per dir «eh tio, això s’ha d’animar» referint-se a la vulva. Després havia cercat en Biel per totes les estances buides fins que l’havia trobat penjat d’un peu cap per avall darrere l’escultura, a mig metre d’en terra i mig mort. Tenia el cap blau i a primer cop d’ull pareixia que estava inconscient, però tot d’una que el va incorporar una mica, en Biel el va mirar i li va dir «Jaumet, estic enganxat, mira d’agafar les estenalles… allà». En Jaume va agafar la caixa d’eines, però no el podia alliberar sense fer-li molt de mal perquè estava literalment penjat. No podia aguantar-lo i tramitar l’operació a la vegada. Va trobar una cadira i la va posar de manera que en Biel s’hi pogués recolzar. Així ja sí, va trobar les estenalles dins de la caixa i va poder moure la junta que li pinçava el peu, i amb la junta, tota la placa, que finalment va caure en terra molt feixuga. En Biel va seure a la cadira i mentre se mirava la ferida en Jaume va anar a cercar el cotxe per deixar-lo a la porta del carrer. Després va tornar i ja el va baixar a pes i el va dur a l’hospital. Estava deshidratat i tenia el peu negre, però el metge va dir que no era res, només curar la ferida, enguixar la cama fins davall del genoll i menjar molt de règim. L’endemà capvespre ja el varen deixar partir però que reposàs una setmana. En Jaume no el va poder convèncer perquè anàs a Campos i, acceptant que a partir d’aquell moment no el deixaria ni cinc minuts tot sol, varen anar els dos al pis de Palma.

—Això s’ha d’animar, tio.

—Què dius…

—Que sí, que està tirat, per les juntes, seria molt fàcil, tanmateix l’hauràs de desmuntar perquè estic segur que no passa per la finestra.

—No, no passa.

—Total, si l’has de desfer, seria molt fàcil, jo tenc un motor de rentadora adaptat per moure una peça molt semblant a aquesta. Te’n recordes a Berlín, a aquell carreró? Aquell pterodàctil hidràulic…, que ficaves un euro…

—Sí.

—Saps una papallona que vaig fer que torçava l’abdomen i movia les ales?

—Mh…

—Ho tenim a Campos, duim el motor, baixam la cotorra aquesta per peces i ho muntam aquí baix… Perquè és una cotorra, no?

—És una cotorra.

—Quan és la presentació?

—Dimecres que ve.

—Avui som dimarts, vuit dies. Tenim temps de sobra.

Varen anar a Campos a cercar el motor. Al fons de tot d’un garatge davall d’un plàstic vell d’aquells per tapar la piscina, en Jaume hi tenia una papallona de llauna que havia muntat per un espectacle psicodèlic que un fan milionari de Ken Kesey li havia encomanat. Havia volgut fer una d’aquelles festes amb àcid que l’escriptor i els seus amics varen posar de moda a finals dels seixanta. Llum negra, estrobos, projeccions de pel·lícules, i micròfons i altaveus pertot arreu que reproduïen les veus amb retard i efectes sonors al·lucinògens. Ho rematava tot un escenari des d’on en Jaume representava l’home papallona amb aquell insecte monstruós reaccionant al ritme de la música amb moviments d’ala perfectament reals a la vista d’aquell públic tot posat d’LSD. Varen treure el plàstic i, tot i que la papallona tenia alguna ferida causada durant el transport realitzat per uns transportistes drogats i amateurs, conservava els colors vius i els dibuixos aquosos encara molt ben definits, era molt maca, la veritat, en Biel ja no se’n recordava i va felicitar en Jaume molt sincerament mentre aquest l’estirava damunt d’una post amb rodetes fins al centre del garatge. Va ser molt fàcil desenganxar-ne el motor i ja dos operaris el carregaven damunt d’una camioneta i el duien a Palma. En Jaume havia fet instal·lar una carpa a la plaça per poder muntar la vulva tranquil·lament i també s’havia encarregat i dirigit l’operació per desfer-la, baixar-la amb la grua i deixar-ne totes les peces a dins. També havia començat a fer dibuixos per mirar d’adaptar la vulva al motor i decidir quines parts es mourien. De totes les opcions varen triar la més evident. L’escultura tenia bàsicament cinc parts: uns llavis superiors, uns llavis inferiors, i un clítoris inflat al centre, de la meitat fins a dalt. Era com si un clítoris a punt d’explotar per una erecció més pròpia d’un globus que d’un òrgan humà hagués d’obrir-se pas entre les formes violentes i punxegudes d’uns llavis freds i severs. «Està tirat» va dir, «el clítoris serà l’abdomen de la papallona i es mourà envant i enrere, i les ales seran els llavis inferiors i quan es moguin pegaran als llavis superiors perquè facin… molt de renou, serà com si el clítoris decantàs els llavis per poder sortir i simbolitzarà l’alliberament de la dona». En Jaume havia pres tota la iniciativa i en Biel per comoditat i cansament va passar la setmana assegut a una cadira de fira plegable a un racó a l’interior de la carpa i només s’aixecava quan en Jaume li deia «agafa per aquí, agafa per allà» tot excitat amb el seu artefacte de luxe. S’havia flipat tant que diumenge a migdia ja ho tenien acabat i la presentació no era fins dimecres. Es varen acomiadar dels segurates que custodiaven la carpa i varen partir cap a Campos.

—Biel, he telefonat a na Mònica.

—Ah, sí? I què diu, perquè a mi fa setmanes que no m’agafa el mòbil.

—Mira, li he explicat el teu accident i es feia la dura i que no volia saber res.

—Millor.

—I hem parlat una estoneta i ja està, però després m’ha telefonat ella i m’ha començat a demanar els detalls i li has fet molta pena i se sentia fatal i no sé com s’ha girat la truita i vol venir demà mateix.

—Demà?

—Sí, està esperant que la cridis.

—Joder, Jaumet, no sé per què t’has de ficar en aquestes coses…

—Per què ho dius, si jo pensava…

—Tu pensaves… Idò això ho has fet sense pensar, almanco m’ho podries haver demanat.

—Per què, quin problema hi ha, la crides ara i jo t’acompanyaré demà a l’aeroport i les anam a cercar, també vendrà amb na Martina.

—Ets un crac.

—Però me vols dir què putes te passa.

—Pfff…

—… No me diguis que ja tens parat per una altra banda.

—…

—… Veig que no has perdut el temps.

—I a tu què te passa?

—No siguis idiota, crida-la ara, home.

—Que sí, conyo.





V


A la cua per facturar un migdia de pluja, aireuropa, el Prat. Ni molta gent ni poca. A la filera del costat na Mònica Briand amb la seva filleta rosseta de tres anyets mira a banda i banda. M’hi he fixat primer perquè és preciosa i alta i té el crani perfecte, els ulls clars i encara ni trenta-cinc, segurament. Després m’hi he fixat perquè l’he reconeguda, a les revistes, a la tele. Quan s’ha vist observada, redundància imprescindible, m’ha mirat i ha tengut la reacció molt contrària a una dona tan avesada que la mirin: m’ha vist i m’ha fet mig somriure. Descartada la possibilitat que m’hagi mirat per guapo, he pensat que igual també m’ha reconegut, que entra dins del perfil de població que de tant en tant me mira i pensa que me coneix i no sap de què, per molt bona que estigui. La mir dues o tres vegades més perquè és inevitable i tan maca que resulta difícil. Després ja pas i pens en tots els psicòpates i jo no en vull ser un. Una dona tan tant, i l’imant de tantes coses, ho complica i ho imprescindibilitza tot. Només val xinar-se les venes i Shakespeare. És realment una exhibició: que tendra amb la seva nineta, jugant amb ella asseguda a la maleta en terra, realment s’ho està passant bé? o només fa el paper de la dona ideal que li agradaria ser i que tothom la vegi i l’admiri. Per una banda el seu auditori, és a dir, tothom. I per l’altra, com és possible que tal envergadura humana no vulgui ser exactament el que precisament és en realitat. És a dir, que la criatura perfecta de la creació no està satisfeta i s’inventa dia a dia un personatge fins que arriba el dia que ella s’ho creu i pensa que no és la dona objecte que no ha estat mai en absolut, però que l’empresari representant mànager productor de televisió li ha fet creure que és el que tothom pensa d’ella, fins al punt que ella no vol ser ella sinó la que ella voldria ser. Com m’agradaria poder dir-li que no, que és perfecta i que tothom ho sap i ho pensa, i que és impossible que un xassis com el teu no dugui per dedins una suma geodèsica de coses bones. És impossible, no ho veus? Tranquil·la, i quina mala sort que ens hagi tocat seure junts a l’avió, no? Per què ho dius? Perquè abans t’he estat mirant i pensaràs que soc un psicòpata que et persegueix… Perquè tu ets tu, no? Sí, crec haver estat jo des de sempre… I tu ets tu, Toni Amengual. Et vaig veure a la tele amb aquella moreneta tan salada que et feia una entrevista al port de Sóller. I tu què noms, guapa? Martina. Quin nom més maco, i quants anys tens? I es mira la mà per veure si pot agrupar tres dits i quan ho aconsegueix amb un tres estirat i enravenat, li dic que jo tenc un nin de tres anys també i que ja va a l’escola dels grans i na Martina diu que ella també a la classe dels coales i jo li dic que en Miquelet a la classe de neptú perquè enguany el tema de l’escola són els planetes del sistema solar i na Martina diu que els coales estan en perill d’extinció i jo que els anells de saturn i ella que per l’eucaliptus i jo que per la gravetat. Després na Mònica fa tot un seguit de moviments amb el cap, amb els cabells i somriures i diu no molestis el senyor i jo però què va, i me mira i pens que xinar-se les venes no seria suficient. Després l’hostessa li dona a la nina uns cromos adhesius que ella es disposa a adherir a la superfície rugosa de su mesilla cerrada. Les habla la sobrecargo i na Mònica diu, escolta i d’on vens, tenies un concert? i jo, no, he fet una banda sonora per una pel·lícula i m’havia de reunir amb el muntador d’àudio. Ah, molt bé. I dic, escolta, però tu no vius a Mallorca, no? Sí, sí, a Campos amb el meu marit, ara hi anam, però jo tenc un pis a Barcelona, després t’apuntes el meu mòbil i ja em truques un dia. Val, i et faig una perduda, després. Xinar-se les venes no serveix de res. Al finger encenem els mòbils i feim l’intercanvi i jo entenc que a partir d’ara ja res i el seu home amb un peu enguixat i crosses i també un altre home una mica més jove que té tota la pinta de road manager, criat, home de confiança, etc, ja l’esperen i es fa la loca i ja camina deu metres davant meu, però na Martina es gira i em diu adeu senyor i ella li explica al nóvio alguna cosa a l’orella, que dins l’avió probablement, i ell me mira amb cara de milionari i després de res perquè estic molt lluny de ser competència. Al bell mig de la sabana res és fàcil per ningú.





VI


he llegit al diari de mallorca un article que explicava com han trasplantat el cervell d’un home a una dona

no sé, pareix tan impossible que he hagut de mirar la data per si era 28 de desembre i no me n’havia adonat, jo que no sé mai quin dia és

és molt estrany haver-li de canviar el cervell a algú, és com passar a ser un altre perquè tots els records queden emmagatzemats a les neurones i, en definitiva, com a un ordinador

el tema és que no hi havia cap cervell de dona disponible i al final li han posat el d’un home, segur que també en tenien de dona però li han posat el d’un tio perquè són uns sàdics

és molt curiós el funcionament del cervell, te pegues un pinyo amb la moto i segons la part que t’atrofies perds unes facultats o unes altres, o cap, depèn

el cas és que han fet un descobriment importantíssim: resulta que la memòria no depèn només de les neurones, que el sisè sentit, conegut com la propiocepció, és una de les facetes biològiques més importants per la memòria

la propiocepció és el sentit que ens informa del nostre propi cos, és a dir, com sabem amb els ulls tancats exactament on tenim les mans, i s’ha comprovat en alguns casos en què un pacient l’ha perduda que és fonamental sobretot per la psicomotricitat i que sense aquest sisè sentit és impossible, per exemple, escriure a màquina. és fàcil d’imaginar, has de saber on tens els dits mirant-los, clar, és impossible dur a terme aquest tipus d’activitat

el més revolucionari, però, és que s’ha descobert que a la propiocepció mateixa hi emmagatzemam algun tipus d’informació molt concret, per exemple la memòria del tacte, imaginau el paper de vidre, o la sensació de pessigolles. s’ha sabut ara que part d’aquest tipus de record queda a les cèl·lules musculars del sistema motor no únicament a les neurones encarregades de la memòria

la dona del trasplantament sabia tocar el romance anónimo a la guitarra, cosa que feia abans de l’operació i que el donant s’ha pogut demostrar que no sabia interpretar

tot un seguit de proves han explicat durant dues hores moltes incògnites i han pogut demostrar infinitud d’hipòtesis impossibles de provar si no era amb un experiment com aquest

només han estat dues hores fins que la pacient ha entrat dins un coma profund:

una sèrie de pensaments obscens l’han començat a turmentar. deia que inexplicablement s’havia de fixar amb les mames i els culs de totes les infermeres, que ha començat a notar una lluita interna insalvable, que intentava no mirar però que li era impossible. després, tot seguit a imaginar-se amb totes al llit, amb totes juntes, morrejant-se amb una mentre una altra li practicava una fel·lació, després que se follava la tercera pel darrere mentre la que s’estava follant li menjava el cony a una altra. ha lluitat amb totes les seves forces per decantar aquells pensaments del seu cap però no podia. «doctor» deia «només veig culs, mames i conys», el doctor li deia en privat «tranquil·litzi’s, és normal» una de les infermeres l’ha pogut sentir com li deia a cau d’orella i després ho ha confessat a la premsa, i la pacient «però no pot ser, com podré viure d’aquesta manera pensant tot el dia el mateix amb l’allau d’imatges pervertides que se succeeixen confoses una darrere l’altra sense descans» i el metge «senyora s’hi haurà d’avesar» i la intentava tranquil·litzar amb una història molt tonta «precisament, senyora, en luis buñuel, el gran director de cine, en parlava l’altre dia a la tele, que una de les delícies de fer-se gran és la pèrdua de la libido, deia que és un alliberament després de tota la vida pensant sempre el mateix» però la pacient no podia més, deia «i com podeu treballar i dur els nens a l’escola i conduir i pensar i dormir i mirar la tele i parlar per telèfon i fer el dinar i estendre la roba», «senyora» deia el doctor «és molt difícil, pensi que nosaltres en venim entrenats i ja ni recordam quan va ser que se’ns va despertar l’obsessió, ho tenim assumit des de sempre, per això diu en buñuel que al final de la vida, amb la pèrdua de l’impuls sexual, es té, uns anys abans de morir, una experiència absolutament nova i fantàstica, la mirada innocent i benèvola, l’altruisme, el descans definitiu de la competitivitat, la pèrdua de la gelosia, tots aquests sentiments nobles incomprensibles per un home, i tan incompatibles amb la lluita per la perpetuació de la nostra genètica individual»

el doctor ha fet tot el que ha pogut però vint minuts no han estat ni de bon tros suficients perquè aquella dona pogués assumir tal càrrega vital, amb aquest pes que l’empenyia sense treva ni descans, amb la persistència d’una insatisfacció tan desmesurada, i al final s’ha col·lapsat i ha entrat en un coma tal que han bastat dos minuts per diagnosticar-lo d’irreversible

dic jo, com seria posar-li el cervell d’una dona a un home?





VII


Xile és meravellós, no t’ho pots ni imaginar. la gent és superhospitalària, a Chiloé cada dia plou, deu ser per això i ho fan com la cosa més normal del món, amb els estrangers també de casa a casa sempre perquè al carrer no s’hi pot estar. al final m’han posat als microcrèdits, a la zona rural de l’illa, és com tres vegades Mallorca. finançam iniciatives de petites empreses familiars relacionades amb tot el que es fa per aquí, al camp, l’artesania, la pesca, el turisme rural… està molt bé i tractar amb aquesta gent és molt agraït. un grup de senyores que volen fer una crema de bava de caragol per les arrues, unes altres que fan confitura amb fruits del bosc, també un impresentable que ha vengut a demanar doblers per fer palets d’encens i després resulta que passa marihuana i que els palets són la tapadora, molts altres que volen ampliar el ramat d’ovelles o de porcs, una senyora que necessita una màquina de cosir, i en fi, molta gent que demana un pressupost per fer aquests tipus de feines. ahir mateix me va venir un senyor flipant. me va dur tots els documents, el certificat de residència amb els rebuts de l’electricitat i de l’aigua, les fotocòpies, el llibre de família i tot molt ben organitzat, però al final, escrit damunt un foli a mà el projecte «pienso a domicilio». bé, vaig pensar, una petita empresa de distribució de segó pels animals, correcte, que a priori tenia moltes possibilitats que li concedissin el crèdit, però quan vaig començar a llegir l’explicació del projecte vaig començar a flipar com un poquet. hi havia talment una bibliografia amb més de cent llibres de filosofia, Hegel, Chomsky, Heidegger, Nietzsche, Feyerabend, Marcusse, Peirce, no sé, tots aquests noms rars que me sonaven de quan tu estudiaves a la uib. vaig començar a no entendre res i li vaig demanar que m’ho explicàs de paraula

«pienso a domisilio, poh señorita, ya lo sé, todo el mundo se confunde y creen que me dedico a andar repartiendo pienso para los animales pero no. mi actividad consiste básicamente en visitar los hogares y ponerme a pensar simplemente, es muy lindo y la verdad es que me lo agradesen harto cuando por ejemplo llego por la tarde después de tomar onse y me siento en el flojero con los chiquillos jugando al trompo y los mayores me piden que les enseñe las teorías de Levinas y yo con mucho gusto y plaser les doy todos mis conosimientos y se crea una atmósfera de pas y sosiego después de la dura jornada de trabajo en el campo, ya poh señorita, por favor, no se ría, bueno ustedes hablan de calidad de vida y bienestar y eso es lo que yo les ofresco, solo nesesito comprar tres siclomotores viejos y algunos libros más para que mis hijos me ayuden en el negosio. usted no lo sabe pero estamos trabajando mucho y todo el mundo nos asepta muy bien y ya somos muy populares en la sona»

pobre home, no l’hi vàrem poder concedir, com és natural. què fas? aquí hi ha molta feina però t’enyor molt i no sé si podré aguantar dos anys, crec que l’any que ve tornaré, val? no vull que t’oblidis de mi, t’estim molt, ets el meu home, a que sí?, tornaré i tendrem un bebè i te promet que no te deixaré mai més, segur que ja deus tenir alguna guarra dormint a ca nostra, i ara me vols fer creure que som jo que t’he deixat quan saps perfectament que ets tu que no te vols comprometre, mira, fes el que vulguis de la teva puta vida, ets un porc egoista i un immadur i no pots anar pel món d’aquesta manera, fill de puta asquerós, deixa’m viure tranquil·la i ves-te’n a la merda d’un puta vegada!





VIII


Ja havia arribat el dia. En Jaume Trobat volia que l’artista descansàs i havia insistit molt a dirigir ell mateix l’acte de presentació, la tarima, l’equip de so, el domàs, l’escala, la cortina per destapar l’escultura i, en definitiva, tota la part logística de l’acte en si. Volia que en Gabriel Massutí entràs a la plaça com el vertader artista que era, que es notàs que havia delegat a tercers totes les qüestions no estrictament artístiques. «És un tema d’imatge» deia en Jaume, «t’interessa», i en Biel va acceptar. Tot pintava fantàsticament, un sol primaveral, la plaça plena de guiris i ciutadans encuriosits, tota la premsa amb els fotògrafs, càmeres de televisió i la presidenta del Consell fent el discurs mentre observava rabiosa com l’artista entrava amb un mercedes blanc pel carrer de Sant Miquel i baixava amb la seva família al bell mig de la plaça i amb l’acte ja començat. Primer va botar del cotxe na Martina, que duia a la mà un dels retallables que sa mare havia dissenyat i després na Mònica ajudant a sortir en Biel amb les crosses.

Dret i de bracet de la seva dona, i amb la nina agenollada en terra inspeccionant-li el guix, en Biel va poder comprovar que en Jaume era mig amagat darrere la presidenta, disfressat de cos sencer com un penis enfundat dins un preservatiu. Tenia la tarima preparada amb tots els estris de DJ i alguns autòmats ja circulaven per damunt de l’escenari. La presidenta es va travar unes quantes vegades quan un d’aquells aparatets li pegava a un peu i en Jaume tot pallasso feia ok amb el dit a la gent que ja començava a riure i els fotògrafs s’afanyaven a captar instantànies i els redactors dels diaris deien «què passa, què passa». La presidenta va fer el seu discurs fins que no va poder més i es va girar per veure què estava passant que tothom se’n fotia d’ella, i quan va veure aquell penis blanc que ja començava a pujar el volum de la música tot fent scretching va improvisar unes paraules per acabar i va partir. Va baixar per les escales de darrere amb la seva faldilleta i els talons entre segurates mudats que miraven pertot amb ulls de cocaïnòman i es tocaven els auriculars amb el dit per donar una aparença de control. En Biel va córrer cap a l’escenari per aturar aquell escàndol el més aviat possible. Joder, en Jaume no havia entès res i l’estava deixant fatal! Què significava tot allò? Però era imparable, amb una crossa a l’aire cridava perquè aturàs aquell disbarat, però el DJ estava tan flipat que no cabia en si mateix. De sobte va destapar l’escultura i, efectivament, aquella vulva feia petar les diferents parts amb un estrèpit metàl·lic i demencial. Era escandalós perquè el dispositiu que feia que el motor giràs al ritme de la música mai havia acabat de funcionar bé i trenta mil watts de potència amb «a quien le importa lo que yo haga, a quien le importa lo que yo diga» no aconseguien engranar de cap manera amb el ritme imposat per la cotorra que a la vegada intentava seguir la música sense arribar a quadrar en cap moment. Aquí en Jaume va posar una música encara més potent «I’m a fire starter, I’m a fire starter». La cotorra va tornar loca, trontollava per tots els costats amb l’estrèpit destartalat de metralladores i cafeteres gegantines. Tota la plaça tremolava, i el públic assistent va començar a tenir por. En Jaume va pegar una espitjadeta al fader i encara tot sonava més fort. La vulva va començar a batre els llavis com si fossin les ales d’un colibrí de tres mil quilos. L’aparell sencer va trabucar i va caure en terra i com la broca que s’utilitza per clavar els fonaments a l’obra d’un pàrquing de cinc plantes subterrànies, va començar a perforar el terra a raó de metre per segon. Va desaparèixer en menys d’un minut deixant tota la plaça inundada dins un núvol de pols talment l’onze de setembre a Nova York. I de sobte el silenci. Un minut, dos minuts, tres minuts. En Biel va reaccionar i va ficar na Martina i na Mònica dins del mercedes blanc per endur-se-les d’allà. Va enfilar bastant aviadet pel carrer de Sant Miquel i quan eren a la plaça d’Espanya la vulva va aparèixer com una balena atòmica des de les profunditats de la ciutat. L’aparell va dubtar un moment però quan va veure el cotxe d’ell va començar el que en termes clàssics en podríem dir una persecució. La cosa estava clara i en Biel va travessar la plaça pel mig i va enfilar avingudes avall amb la cotorra perseguint-los molt de prop. A la façana marítima el mercedes va voltar a l’esquerra fent un trompo per agafar l’autopista de Llucmajor i va prendre cert avantatge. Però passat un quilòmetre na Mònica va dir «atura’t, Biel!!!» i ell «però si mos vol matar, no ho veus?» i ella «te dic que t’aturis!!!» i va ficar un peu als pedals i va aturar ella el cotxe. Va baixar i es va clavar dreta i autoritària per esperar la vulva, que ja venia tota loca per damunt l’autopista.

—Basta! —va cridar na Mònica.

—Deixa’m passar, no té res a veure amb tu —va respondre la vulva.

—Que no! Deixa’l fer! Ja l’he perdonat i vull que desapareguis ara mateix!

—És inútil que t’hi oposis…

—Tu faràs el que jo et digui, ets la meva vulva i no passaràs d’aquí!

De tant en tant, helicòpters, cotxes de policia i ambulàncies. La vulva va quedar dreta pensant un moment i al final va dir «està bé, anem a ca nostra i ja ho veurem».

Anaren en caravana, el mercedes blanc, la vulva i tot un seguit davant i darrere d’efectius policials. A la casa de Campos la vulva va entrar per voluntat pròpia al mateix garatge on hi havia la papallona, però abans li havia dit a en Biel que no es passàs ni un pèl, que a la mínima hi aniria i li esclafaria el cap sense contemplacions. Al vespre dos policies del cos d’artificiers havien entrat al garatge per intentar separar el motor de l’escultura. Pareixia que estava desactivada, però quan els havia tengut a prop els havia mort a tots dos. I els havia advertit cridant: «I amb tots els que entrin faré igual!».

En Biel estava cagat de por i no sabia què havia de fer amb aquella peça brutal i amenaçadora al garatge, sabent que podia ser destrossat per la seva pròpia obra, a la seva pròpia casa i en qualsevol moment. Ja ho tenia previst i després de quinze dies, amb l’excusa d’haver d’anar al practicant perquè li llevàs l’escaiola, va agafar el mercedes i se’n va anar a l’aeroport. Va facturar, va passar el control i va estar fent temps a la porta d’embarcament mirant absort pel finestral de la D86 el trànsit dels avions que aterraven. El va tornar a la realitat la imatge de l’avionot enganxant-se al finger just davall ell. Va embarcar el primer de tots i dins l’avió es va adormir amb els ulls per la finestra. Va somiar milions i milions de pilotes de colors botant i davallant en càmera lenta pels carrers de San Francisco. Després tot se convertia en un rostoll horitzó zero, igual quan al mar no veus terra qualsevol quina sigui l’orientació cap a on et giris, i na Martina cridava «papi, papi» just al seu costat, però ella no el podia veure i, quan la volia agafar, la travessava com si ella o els seus braços fossin de fum, o com si fossin al mateix lloc, però en coordenades temporals diferents, després una allau de pilotes de goma s’inflaven com bombolles verdes, vermelles, grogues, liles, blaves, entre el rostoll i formaven muntanyes i l’horitzó tenia forma una altra vegada, quan ell es notava els braços i estava segur de poder agafar na Martina i alçar-la, ella ja no hi era, i al seu lloc hi havia un arbust que per moments creixia i es convertia en un bosc que tot d’una es cremava i que tot d’una tornava a néixer, després reapareixia na Martina, però quan l’alçava finalment veia que als braços hi tenia un dumbo de roba i quan el tirava en terra i es girava per mirar-lo, el dumbo era una nina petita però no na Martina, que l’agafava per la mà i deia «nem papi».

A Barcelona va entrar a l’hotel Lloret, a Canaletes, un d’aquells antics i discrets. S’havia de jugar el Barça-Liverpool i tot Barcelona era ple de hooligans, borratxos que cridaven i cantaven l’himne. Al hall al primer pis, va seure a una butaca just devora un balcó petit i rodó. Els seguidors del Liverpool que hi havia a l’hotel també anaven supergats i cridaven per la finestra a un caramull de compatriotes que col·lapsaven tota la vorera davant la porta d’un bar de guiris amb pantallota per mirar el futbol. Un senyor d’uns setanta anys, que després va resultar ser l’amo de l’hotel, els saludava amablement com si ja estigués acostumat a lluitar amb gent així, els pegava tocs a l’espatlla i els deia què tal en anglès. En Biel va quedar admirat amb la traça d’aquell homenet, com si li fos igual que a les dues de la nit d’aquell dia li volguessin destrossar el negoci, i es va aixecar per mirar pel balcó com dos furgons de mossos custodiaven aquell esbart de quatre-centes persones a punt de rompre-ho tot. Va encendre un cigarret, va somriure i va dir-se «no està mal» i a l’amo de l’hotel,

—Que hi ha entrades pel partit?

—Què va, està tot venut fa mesos, si vol quedar, nosaltres el mirarem aquí a recepció, per aquesta tele.

—Encantat, serà tot un plaer. Que hi ha cervesa?

—A la màquina, vostè mateix. Acompanyi’m a cercar una altra butaca, i així estarem més còmodes.

—Fabulós… Vaja dos gols que li va clavar en Messi al Madrid l’altre dia, no?

—Aquest xicot és espectacular, dinou anyets, el nano.

—Jo era a un bar de madridistes i no vegi… És que fa unes fintes, fiu, fiu, fiu…

—Sí, sí, el millor jugador de l’any.

—Perquè tenim un Eto’o… I tenim un Ronaldinho…

—Un Ronaldinho…

—I no es pot dir que siguin millors…

—Què va, noi!

—I un Saviola…

—Què va, què va, ni punt de comparació, miri què li dic, que aquest xicot és l’hereu del Maradona.

—Ara! Ara ho ha dit! Sí senyor, el puta Maradona.

—...................

—........................

—............





IX


un dia vaig anar al zurich a fer de guiri a la terrassa amb un martini. hi havia hagut una superbulla perquè un client havia endollat el carregador del mòbil a dins, devora les escales, li havien dit de tot davant tothom i cridant, i després els cambrers amb cara de «és que és increïble!» entre ells, talment com si hagués passat darrere la barra per tirar-se una canya. una desmesura, total per un jovenet que seia a la taula amb sa mare, que s’havia quedat sense bateria i que necessitava fer una trucada urgent per dir-li al seu extraterrestre que pensàs a apagar una olla que s’havia descuidat al foc. me vaig posar a l’ipod un disc inconfessable, michael nyman, the draughtsman’s contract (ho escriuré tot bé per si ho voleu cercar a internet, pirates), però me feia ganes perquè era un matí pintura i el sol oblic despenjava a cada segment el cel tort per la tempesta iònica i fosa ja feia un dia tra lara tra lara i vaig triar el que podria ser al cine europeu la banda sonora d’aquell dia sense veu ni melodia. sonava the disposition of the line, un bucle interminable amb violinets vivaldi modern i corxeres als baixos, després queen of the night, insuportable, an eye for optical theory pinta de meravella pel títol però l’oboè ho espenya tot al segon 7, massa prest per considerar-ho una pèrdua. l’experiment s’ha frustrat immediatament, jo que pensava que per un matí tan pictòric el contracte del dibuixant. pas a wim mertens, perquè no he perdut l’esperança, un succedani similar per mirar de col·locar alguna cosa. pos el motives for writing, que té un tema que m’agrada molt. la primera horrible, la segona també i a sobre es posa a cantar, la tercera res, la quarta: no testament, la que m’agrada, és brutal, ohh la trompa, caixeta doblada, vá-monós! ahí mis muchachos, que bona, que curta, jo en volia més, words on the page, supòs que significa paraules al paper, el títol no pot ser més cursi (negro sobre blanco, què tal?) però el tema m’encanta, el que pareix un clarinet més agut del que segurament estava d’acord el clarinetista, fa una melodia dubitativa amb notes llargues difícils de mesurar i de preveure, joves moderns amb xandall a la boca del metro en estat evident d’espera, solo clarinet, torna a dalt, copi paste total, molt bé, la partitura és exigent se sent respirar el clarinetista que segurament s’estirà cagant amb en wim, acaba fatal, s’atura simplement. la darrera està molt bé, comença folki i no promet gens però se posa fabulosa tot d’una, veig una ombra que seu a la cadira lliure de la meva taula i una mà m’agafa el colze, uns oboès molt aguts surten del no-res i es posen davant de tot i després esperen els altres per acabar el disc entrant tots junts al final, me gir i veig una taca vermella, un abric de pana i damunt el cap de na Mònica Briand, una nóvia que vaig tenir fa un any durant un any i que feia un any que no la veia «hola Toni… què escoltes?» diu, però ja s’ha acabat i agaf l’ipod i pos no testament, li oferesc un auricular per escoltar tots dos i se’l fica a l’orella, ens quedam escoltant i somriu i segueix un poquet el ritme amb el cap, i jo pens quina meravella de dona, quina ràbia i tanca els ulls i fa «no» amb el cap, molt emocionada i ostensible teatralitat, sense deixar de somriure, acaba i se vol treure l’auricular però li faig «espera» amb la mà perquè ve words on the page i vull que l’escolti i pens que mai hagués pensat que wim mertens me pogués venir tan bé, se posa seriota perquè tampoc és normal que no ens diguem res, però jo tenia el meu moment i l’única manera de resoldre el tema és integrar-la a ella, amb jo o en el paisatge, i el que segur que no faré és posar-me a parlar, i si se’n vol anar que se’n vagi, no seria la primera vegada, quan els clarinets se posen paranoics els apag i m’aixec. ens llevam els auriculars i ella diu què passa? i somriu perquè sap que res, i diu, has dinat?, i faig que no amb el cap, vols dinar? diu, i jo, sí, amb el cap, no vols parlar? diu, i jo, no, tot amb el cap, i no vull parlar perquè estava tan i tan i tan concentrat. anam rambla avall i pens que ja està, que en el seu moment ja ens ho vàrem dir tot, però era impossible deixar una dona com aquesta, ni jo ni ningú, havia de ser ella, i al final va caure tot pel seu propi pes, que en definitiva és l’única manera de caure que tenen les coses, literatura. però hi havia una constant que li donava un cert sentit a tot, i és que ens havíem trobat per casualitat moltes vegades, tres, aquesta era la quarta, que pel volum de població és moltíssim i que sempre havien estat les millors, les de «quina sort no? és com una premonició, vens a dormir? sí» (amb l’excusa del cosmos) i baixàvem la rambla en silenci i vaig agafar l’ipod i li vaig cercar l’horizon de dominique A, i feia així amb el cap seguint el ritme de la guitarra tota infantil, jo no sabia on anàvem però havia entès en algun moment que ella sí, me va dur a la Barceloneta, a un bar a prop del mercat, ja hi havíem estat un dia i se’n recordava bé del que havíem pres l’altra vegada: una cassoleta de bacallà, musclos a la marinera, peixet, calamars i vi blanc del penedès. vàrem estar així mirant-nos de tant en tant i bé més o menys, ella se començava a avorrir d’aquell joc, però jo insistia perquè tot i no ser l’hòstia era molt millor que les darreres set vegades durant les quals parlar havia estat l’opció, vaig estar a punt d’explicar-l’hi però vaig pensar, si ho pilla bé i si no, no insistiré «no penses dir res?» i vaig fer la millor cara que vaig poder de «no» i vàrem sortir a passejar per la platja i a fer un cafè al bar aquell self-service «vols un cafè?» va dir i va entrar a cercar-me’l, ella no va prendre res, després «me n’he d’anar» però me va agafar l’ipod i se’l va posar, així com avorridota i farta, va somriure i me va passar un auricular per compartir, sonava par l’ouest joder, tot era ja com una pel·lícula i me va agafar un dit i va dir «no, i me n’he d’anar». vàrem partir per amunt en silenci i pensant tots dos que ni sense parlar ens enteníem i que feia gràcia haver-se trobat una altra vegada però que la raó que explicava més satisfactòriament el fet de no estar junts era que no hi havia cap raó per estar-hi. a la rambla hi havia el camió dels bombers, què passa? deia tothom i ens aturàrem una estona a mirar: un incendi, un fumeral de cal déu, per una finestra sortia a pressió, com si un drac encabritat ho acabàs de treure tot. un camió blanc amb sirena baixava pel mig de la rambla entre la gent que es decantava, se va aturar i botaren per una porta lateral quatre homes amb un vestit platejat i escopetes biòniques amb el que semblaven projectils d’un líquid verd al carregador, un mosso amb un megàfon deia a tothom que ens decantàssim i que ens féssim enfora, que era molt perillós i pujàrem quinze o vint metres amunt, na Mònica se va enfilar damunt un banc per poder-ho veure i m’anava explicant, jo pensava que segurament ja no ens veuríem mai més, no podem confiar que sempre ens trobarem per casualitat, «estan baixant molta gent, estan ferits. ara un amb camilla» i per què no, quan dues persones s’agraden és tan fàcil pim pam «ara baixen els de les escopetes… eh mira, hi ha un extraterrestre!!!» i me va agafar per pujar amb ella damunt del banc. era un extraterrestre blau amb quatre braços, tenia uns ulls tots negres molt grossos i molt brillants, pareixia que anava despullat, tenia tot el cos d’escata i estava cagat de por mirant pertot i fent uns gemecs aguts per una boca diminuta amb les dents molt amples i molt blanques, ella tenia molt d’interès que fóssim amics, i jo deia que sí perquè al final sempre tal, i de sobte varen aparèixer els antidisturbis, ens varen fer mostrar el dni i després a mamporrada pura ens dispersaren a tots perquè era un cas d’estat. la vaig acompanyar a agafar el metro i com tantes vegades amb ella tot tenia molt rotundament l’aire que tenen les coses definitives, la vaig abraçar per la cintura, vaig notar com els seus pits se m’aferraven i amb la cara al coll a punt de besar-me’l, va alenar profundament a través de la tebiesa del seu cos, va estirar l’esquena, me va posar les mans planes a les clavícules, i durant uns quinze segons va estar fixant la mirada a cada un dels meus ulls alternativament, després me va agafar el cap i amb els polzes simètrics me va repassar els pòmuls i va dir «jo no puc ser la teva amiga», i jo «per què?» i ella «perquè me poses molt» i és que això d’inventar-s’ho tot és fantàstic, crec que he endevinat l’ofici. fin.





X


He trobat doblers en terra quatre vegades. Les tres primeres fa molts anys, un dia a les vies del tren de Sóller quan era petit, a un pas a nivell d’aquells amb dos esglaons per entrar i dos per sortir. Rosalía de Castro, cinc-centes pessetes, després feia molta gràcia estudiar-la a literatura espanyola… Sí, és la de los billetes de quinientas. Com les vaig invertir, no ho sé, era molt petit. Després un dia molt a prop d’allà un bitllet de dos mil. Record que anava caminant i, sense parar els vaig recollir i me’ls vaig ficar a la butxaca. Ja més grandet a la Marina de Valldemossa, pujant per la muntanya un altre bitllet de dos mil. Aquest me’n record molt bé com els vaig gastar. A continente vaig comprar un rellotge digital casio water resistant, naturalment, submergible, dèiem aleshores. Després el conco en Jeroni, que feia pesca submarina, deia que no era exactament submergible, que només es podia banyar una mica quan et rentaves les mans. Que al campionat del port de Sóller discutia amb n’Armengol (campió del món de pesca submarina) quins patos eren més bons, en Jeroni no sé quins i n’Armengol, com no podria ser d’altra manera, els copino model Armengol. Mon pare se’n va comprar uns, també. Hi anàrem tots, els germans i la mare, a comprar els patos a una botiga que encara hi ha al molinar, molt a prop d’on viu en Toni Amengual, un amic meu i de na Mònica. Mon pare se’n va provar uns color carabassa però li venien petits, després n’hi tragueren uns altres i ja li varen anar bé però es va posar vermell i va dir, és que aquests són negres, i el de la botiga, collons no has nedat mai? com si fos un al·lot petit i els triàs color taronja perquè li feia més il·lusió. Carabassa, negre i vermell. Després resultava que els volia taronges perquè així les barques el veien de més enfora. De res li va servir el dia que el seu company el va perdre amb la barca i no el trobava i mon pare va haver de tornar nedant fins al port i l’altre plorant que ja es pensava que era mort. N’Andreu havia entrat al bar tot esverat, un d’aquells ja sabeu amb xarxes i closques de tortuga per les parets, segur que hi heu estat, per demanar si havien vist arribar un senyor tal vestit de pescador submarí amb l’escopeta i un anfós clavat a l’arpó. Ja me puc imaginar la cara i el silenci de la gent del bar, no hem vist arribar ningú, a no ser que… I quan heu sortit? Després de dinar amb el botet groc i blanc que tenien precisament damunt un remolc just devora el torrent a dues passes de la porta del bar. Normalment, sortien cap a l’esquerra fins a cala cascada, mon pare es tirava amb l’escopeta i n’Andreu quedava a la barca amb la canya. Pescar té això, que et cegues i et desorientes del tot, sobretot dins la mar, quan treus el cap i mires, no saps on ets. Això és el que va passar, que es varen perdre i mon pare va tornar nedant, més de dues hores, tanta sort de les piscines al palau d’esports. I boia, i pito d’àrbitre i patos carabassa i es varen perdre igualment. No has nedat mai?, havia dit el de la botiga i, joder, no li quedaven quilòmetres a aquells patos, i tant que va nedar. Després els vaig heretar jo, però ja eren molts passis acumulats de tiburon, necesitaremos un barco más grande, i quan veia aquells abismes amb els raigs de sol dins la negror com si el messies s’hagués de manifestar des del fons de les aigües marines, no podia evitar sentir la música, xan xan xan xan xan xan xan xan mi fa mi do mi fa mi do mi fa mi do mi fa mi do, stacatto ma non tropo, i les correnties d’aigua gelada i les històries de taurons blancs a Pollença, que se n’han pescat sempre diuen, i les tintoreres a la foradada, i els amos del bar de la cala de Deià, la portada de l’abraxas d’en Santana, ja sabeu, Kevin Ayers, Mike Oldfield, David Allen, Pep Laguarda, Joan Bibiloni, Pau Riba, els amos del bar de la cala de Deià jo els he vist tornar amb la zòdiac amb les tintoreres amb l’ham del palangre i el fil fermat a la cua, joder quina imatge, puta peixot fet un bolic no m’agradaria trobar-me’l cara a cara. Dins la mar per relaxar-me intentava pensar la imatge de Kevin Ayers un dia que el vaig veure sortint de l’aigua amb un tord clavat a l’arpó, pobre peixet, o en Narcís Serra quan era diputat sortint amb la barca intentant que el banyador li tapàs tota la regata del cul, o quan aquells nudistes varen pintar la pedrota que hi ha al bell mig de la cala de color groc, però res, mi fa mi do mi fa mi do mi fa mi do i cada vegada que me girava veia en tiburon dos badant la boca. Després amb els anys mon pare deia que sí, que havia vist tintoreres per la foradada però que no ens ho deia perquè no ens espantàssim, i que un espet també un dia, i déu-n’hi-do l’illa de la calma. El meu casio, sub-mer-gible, era perfectament sub-mer-gi-ble tot i no tenir calculadora i són les dues mil pessetes més ben invertides de la meva vida. A la fi va arribar mon pare al port de Valldemossa nedant i n’Andreu el va rebre amb les llàgrimes als ulls, el feia mort, clar.

Després de passar vint anys sense tornar a trobar doblers, ni un puta duro, un dia, ja amb l’euro, vaig trobar un bitllet de cinc. Va ser l’endemà del Barça-Liverpool, que jo era a Barcelona escapat de la vulva de na Mònica i havia quedat amb na Marga. Li vaig telefonar un dia per explicar-l’hi tot, que na Mònica m’havia deixat etc, però després havia tornat i amb la moguda del dia de la dona i que ella tenia lio no havíem pogut quedar fins aquell dia. L’estava esperant al cafè de l’òpera i davall la meva taula rodona, un bitllet de cinc euros. Estava mirant el tio aquell que hi ha, que sempre pinta. Estava dibuixant la cara d’un senyor que seia a l’enfront, a mà dreta així com entres i l’estava clavant. Jo havia començat un gintònic de beefeater i en terra un bitllet de cinc. Vaig recordar de seguida na Rosalía, aquell dia a la via del tren que ma mare m’havia enviat a comprar tabac. El fulano que pinta em va veure agafar-lo i quan el cambrer va passar li vaig dir, mira hi havia això en terra, si hagués estat de cinquanta igual me l’hagués quedat, tot i haver de passar-li una comissió al pintor per comprar el seu silenci. Com m’agradaria poder-ne comprar, de silenci, i no em refereixo a comprar una casa al camp rotllo s’hi està molt tranquil aquí i el ca se pot esbravar i poden jugar sense perill les criatures, compres silenci, val, però també compres solitud i avorriment. Comprar només silenci, pujar a l’avió i que els motors no fessin renou, que el bebè del darrere no ploràs, i que el comandant deixàs de dir, el tiempo en barcelona es… bueno, simpre es bueno cony, calla d’una puta vegada joder, que t’agrada més el micro que al quintero un io-io, comprar silenci per exemple sis euros l’hora, no, pensem en euros, cinc euros l’hora li vaig dir al pintor però no ho va entendre, no entenia res. Després el cambrer em va posar un altre gintònic, invita la casa hoy en día es muy difícil encontrar gente honrada como usted. Olé. Aquí justament va entrar na Marga. Anava amb una jaqueta, amb una falda i amb unes katiusques verdes. Això és tot el que duia a la vista, i el cap. Ens vàrem mirar un segon i va prendre l’estranya decisió de seure a la taula que hi havia just devora jo en lloc de a la meva, i quan dúiem cinc minuts parlant i destrossant-nos la columna (vertebral) ja era com si durant aquests tres anys ens haguéssim vist cada dia, i li vaig dir, seu aquí. Va demanar un gintònic de bombay, després he sabut que el vertader gintònic és de bombay, jo sempre beefeater, com la reina mare, però na Marga deia, no sé el bombay me teletransporta. Ella havia d’anar a la presentació d’un llibre d’en p, que dels homes que conec, és el que parla més de tots. Supòs que per llevar-li importància al fet d’haver quedat amb mi no havia anul·lat el seu compromís, o més ben dit, se l’havia buscat expressament i supòs que també per no haver d’inventar-s’ho tot de cara al seu home, i en darrer terme per si no me presentava. Jo feia molts anys que el coneixia el fulano aquest del llibre, de quan estudiava belles arts «i no vegis lo que parla, Marga, un dia quan ja no podia més li vaig dir que afluixàs una mica i quan me va arribar a entendre es va ofendre molt, varen passar deu minuts bons fins que ho va pillar, aquell dia vaig aprendre que a vegades és millor no ser subtil. En tot cas era culpa meva perquè l’home es guanya la vida així, amb les paraules, és com demanar-li a un cec que hi vegi, no et pensis, l’ofici de poeta té una deformació bastant acusada en alguns casos, i en p és d’aquells autèntics». I parlant d’aquestes coses divertides, ja era tot normal. No res, que presentava un llibre i que hi havia d’anar. La vaig acompanyar, vàrem sopar allà mateix, a l’horiginal. El que era la presentació no s’hi podia ni entrar, estava petat, èxit absolut i ja dúiem tres gintònics i sopar tenia plena categoria de prioritat.

—En Miquelet és meu —deia ella.

—I per la mateixa regla de tres he de suposar que na Martina és de na Mònica.

—Com t’ho diria…

—Una cosa que et volia comentar… Que vaig veure en Toni.

—On?

—A l’aeroport, fa un parell de setmanes, ell també me va veure, però se’m va quedar mirant i no me va dir res.

—Ja, no sé…

—Anava amb na Mònica.

—Què dius!

—T’ho promet… I alguna cosa amaguen perquè m’estranya molt que no me volgués dir ni hola.

—I ella què et va dir.

—Ella va dir que s’havien trobat dins l’avió i que hi havia hagut un poc de mal rotllo i que partíssim i no va voler que jo el saludàs.

—Bé, podria ser, no?

—Què va, jo no m’ho crec, per això t’ho cont, perquè no sé què he de pensar.

—Igual saben que tu i jo…

—És impossible, quant de temps feia que no mos vèiem? Tres anys?

—Quatre. Perquè na Mònica no sap que la tia amb qui estaves liat era jo…

—No, no ho sap, i en Toni?

—En Toni tampoc.

Després de sopar i quan tot ja havia acabat vàrem entrar a saludar el poeta i a comprar el llibre. Uns vinets a la sala on s’havia fet la presentació i tot seguit un intent frustrat d’anar un grup de gent a sopar per la zona, nosaltres que ja total. Na Marga me va dur a un bar que jo sabia que era mig a les fosques. Ella duia una ceba que començava a agafar una forma molt ben definida i parlava rossegant la llengua i desmesuradament sexi, molt sexi, vaig pensar i li vaig dir i li va agradar molt el comentari perquè no va poder dissimular una expressió de satisfacció. Vaig voler demanar una aigua perquè anava molt borratxa, i me va mirar amb cara de loca i va dir, aigua? bé, un altre gintònic per tots dos, i es va conformar. Després la vaig besar i vaig anar a pixar. No pareixia que res pogués evitar que dormíssim junts aquell dia i ja al seu hotel un llitet de matrimoni molt petit molt mono, amb el capçal de fusta pintat estil antic verd i daurat així mig gastat. Va anar al lavabo a llevar-se les katiusques i després el vestit. Duia un…, no sé, seria com un bodi però amb faldeta tot transparent, jo anava mig bolinga també i vaig pensar si no estaria en plenes condicions sexuals, però buah, aquelles mames grosses, rodones, fortes com una pedra i aquells mugrons amples, flonjos i tan a prop de les clavícules, i ens vàrem ficar al llit i quina alegria. Després de cinc minuts vaig veure que ella volia follar ja i vaig pensar, bueno, i l’hi vaig ficar. Vaig estar empenyent deu minuts bons, després per darrere als miralls de les portes d’un armari empotrat veia de perfil aquells melonots perfectes i quina passada, després ella damunt, després jo una altra vegada i quan ja me començava a repetir me vaig concentrar i me vaig córrer. Me vaig tombar al llit i me va dir que ella no havia acabat, joder, vaig pensar, hauré errat l’angle perquè la veritat és que he estat mitja hora follant com un campió. Havia fet el que se suposa que s’ha de fer, no? O igual només vint minuts, o deu. Me vaig fer una mica el loco i li vaig demanar si volia que me quedàs, ella va contestar amb la més previsible de totes les respostes, que fes el que volgués, naturalment, i me vaig vestir. Després quan ja sortia per la porta va dir, no quedes? I jo, ja m’he vestit, i vaig seure devora ella i li vaig dir que ens ho havíem passat molt bé, i ella que, joder, que no havia acabat i jo que si teníem en compte les circumstàncies, què més volem, i durant un moment he cregut entendre que tu volies que jo me corregués i que, en fi, després de tant de temps són normals alguns problemes de comunicació, i ella superculpable tema Toni i damunt insatisfeta. Podia quedar i menjar-li un poc allò i mirar de tornar-ho a fer, però me venia el món a sobre i ja m’havia vestit. Li vaig dir que me n’havia d’anar, que estava segur que na Mònica vendria a cercar-me i que me n’havia d’anar molt enfora pel tema de la vulva, que m’estava perseguint i que me volia matar. «És graciós, m’he d’escapar de la meva dona i de la seva cotorra, però no sé on he d’anar» i na Marga me va dir «ves a Xile, allà no t’hi trobaran, no te preocupis, hi conec gent i t’ho prepararé tot, no passis pena, no sé però si vols, de seguida que trobi una bona excusa te faré una visita, ves-te’n demà i telefona’m quan arribis, allotja’t a Santiago i no et preocupis que jo t’arreglaré quatre coses». Li vaig dir que sí a tot, però me’n vaig anar igualment.

Pujava per la Rambla banyant-me els baixos dels calçons, els operaris a manguerada pura. A l’hotel Lloret feia una mica de fred i no vaig aconseguir posar la calefacció, no havia duit el pijama i vaig haver de dormir en pèl. Tampoc vaig trobar més flassades i me vaig posar l’abric per damunt els llençols. Vaig encendre la tele, un poc de zàping, i vaig apagar. Estava molt trist, m’ho havia passat molt bé però tenia un sentiment d’insatisfacció molt estrany, molt mal d’identificar, no sabia si ja començava a tenir ressaca, no sabia si tenia fred, me vaig aixecar al lavabo a beure aigua, era asquerosa merda, no havia pensat a comprar-ne, vaig mirar el telèfon, eren les 4 i 10, m’havia d’aixecar a les nou per mirar de pillar un vol, m’havia de dutxar, taxi, aeroport, tot plegat massa difícil. Però faltaven moltes hores, i a sobre, una casta d’hores especialment males de passar, les que s’han de dormir, les hores que es dormen, molt difícils, dormir les hores, dormir-les. La por ja m’obrava, tancaria els ulls i miraria de dormir, però sabia que no podria, havia de començar a assumir que passaria tot el que quedava d’aquell vespre cagat de por. Vaig estar pensant en el bitllet de cinc euros, com devia ser la persona que els havia perdut. Per començar segur que si hagués estat de cinquanta hagués anat més alerta, me venia al cap un guiri exactament igual que en Kenny Rogers, de fet m’imaginava en Kenny a la portada d’una casset que mon pare havia comprat a pryca, música country, qualitat. Segur que era un tio així, d’aquells amables que deixen propina i perden els euros per les butxaques foradades. De sobte un pensament, el sentiment frustrant de perdre doblers, és a dir, quan arribes a casa, et buides les butxaques, et mires al mirall de l’entrada i dius en veu alta fluixet, joder he perdut pasta, i et sents tan idiota que en mataries un. Això mateix, he fet bé de tornar el bitllet, a més cinc euros, estic segur que ni se n’ha adonat. I al final vaig aconseguir dormir aferrant-me a aquella idea, a la idea que després de la compra del casio submergible, la segona inversió més encertada de la meva vida havien estat aquells cinc euros, hagués pogut comprar silenci, hagués pogut comprar tabac, però els vaig tornar al cambrer i en realitat havia comprat quatre hores de glòria, les quatre hores que vaig aconseguir dormir aquell dia, li havia d’haver dit, cambrer si us plau, quatre hores de son i un bombay per la senyoreta.





XI


avui a les onze, quan ja tenia la cafetera amb l’aigua i estava a punt d’omplir el coladoret amb el cafè, m’ha caigut tot en terra. un bassiotet només, però he anat al bany a cercar la fregona i quan ho he tengut llest i tornava a posar una altra vegada l’aigua al dipòsit, he vist com el dia me començava. el temps és relatiu, tots els mallorquins ho sabem i ho practicam. a més me sonava l’agnus dei de Barber a un myspace que havia trobat un poc per casualitat i m’havia agradat molt i l’havia deixat, i tot tenia allò de la quarta dimensió, i m’he mirat les mans amb la meva vigèsima cafetera individual, brillanteta encara i el cafè rico dins un pot bonka de llauna amb una cullera de plàstic blanc. ja no sé quantes n’he cremat, de cafeteres, en Víctor de la ferreteria ja me diu, una altra? la vida al Molinar. passa més o manco que vaig corrensos a la cuina i veig aquell petit ovni explotat i agonitzant damunt el fogó encès, l’agaf amb un guant d’aquells per treure les coques del forn, jo que mai, i la tir al terra de la terrassa per la finestra de la cuina: cloinc! i quan ja no treu fum, als fems. a vegades queden allà tres dies i quan surt a regar les plantes la veig allà vulcanitzada amb les crostes de cafè deshidratat i no sabeu lo bé que li queda a tot això l’agnus dei de Barber, però pensau-me amb la regadora blava todoacién a una mà i la cafetereta carbonita dins un guant per treure coques verd per dedins i amb floretes per defora, jo encara amb el pijama de quadres blaus i verds, un matí assolellat al Molinar, recuperant en càmera lenta rodejat de falgueres humides per la roada que no durarà ni tres minuts amb aquest solellet matinal que està a punt d’evaporar-ho tot per sempre, i sec a una cadireta de bova diminuta de quan en Miquelet era petit i encenc un cigarro amb el guant als genolls amb l’ovniet sinistre total damunt de costat, el primer cigarro del dia i massa prest però tan íntim com haver trobat una cafetereta plena de regalims antonio lópez i bombones de butà d’un taronja tan lluminós com els seus codonys al codonyer el moment tan breu aquell que els hi pegava el sol a la pel·lícula, i la rentadora amb els productes de neteja blanquinosos i fluorescents damunt, el termo amb la seva flamarada, la persiana de la veïnada acabada de pintar fa una setmana de blau sitges i observar les marques amb els soquets a la paret d’aquell estenedor que vaig treure just comprar l’assecadora allà a un racó, otsein, més nova que la seva amiga de la neteja, però amb un poalet ja de gafes d’estendre damunt perquè l’he volguda integrar prematurament, les gafes precisament que quedaren allà inútils des que ella va arribar, només per estendre un barnús de tant en tant i la tovallola, el verdet en terra de les ratjoles de fang, i seure i esperar per si al temps li pega per dir res. esperar el temps, quina meravella

i no tenc forces per dutxar-me perquè al final no m’he pogut fer el cafè i me’n vaig al bar a pensar una mica amb n’einstein. a can pep a la terrassa, una d’aquelles antigues cases de pescador amb el sostre tan alt com dos dels que fan ara i un canyís, el millor cafè del món a trenta metres de casa. la seva especialitat és la temperatura, si veuen que et vols quedar a llegir o a contemplar te’l fan ben calent. és molt fort, de cafeïna, i te pega un subidon brutal, a mi se me trava la llengua i tot, i quan entra un veïnat només per dir bon dia, s’ha de fer un petit esforç, allà tot col·locat. qued una estoneta al sol sentint cantar la cadernera que tenen engabiada allà a la paret, i no me puc treure l’agnus dei del cap que m’ha deixat tan feliç i concentrat que me podria atropellar un camió i no me passaria res. mir bé tres o quatre vegades més i quan ja ho tenc tot controlat m’aixec i me pos a caminar amb la idea d’arribar a peu fins a palma. pas s’areneta, es portitxol, i davant la platja de can pere antoni mir en terra i hi veig una foto de carnet. no pareix que sigui de fotomaton, perquè té el que seria la vasa, no impresa, com un marc sense tinta. el retrat és un home madur que ben bé podria ser espanyol. el que se li pot veure de roba és un anorac vermell, blau i blanc, un jersei de llana amb motius alpinístics verds i vermells sobre blanc i davall de tot, una camisa blava de la qual en surt el coll. veig tot d’una que és un exemple esplèndid del que podríem anomenar un cap integral. el fet d’estar la foto tan ben enquadrada és un aspecte que amplifica l’aparença que té de cap integral, estic absort i al·lucinat davant d’aquest material excel·lent. la roba no pareix molt nova i està posada aviat, com per anar a treballar. tot i semblar de quasi seixanta anys encara té tots els cabells i negres, segur que és d’aquells que sempre els du curts però ja se li descambuixen ondulats per damunt i per un costat amb una llargària de tres o quatre dits. se li arrissen només per un costat perquè a l’esquerra, segons el mir, els té esclafats d’haver dormit. m’agradaria molt pensar que s’ha fet la foto el dematí, cosa que explicaria el fet d’haver anat al fotògraf en lloc de recórrer a la màquina. és a dir que el seu mestre a la feina li devia haver dit el dia anterior que no se descuidàs l’endemà de dur la foto i per fer més via simplement va anar a l’estudi d’un tal cortès, per exemple, fotògraf oficial de la barriada, que els matins precisament no té mai ningú. una altra prova que és una foto matinal és que fa cara de content, d’altra banda, pràcticament impossible després d’una migdiada, que seria l’altra opció per explicar que tengui un costat del cap amb els cabells esclafats. no té un front petit, però segurament pel fet de no haver perdut cap cabell no es pot dir que tengui els ulls perfectament centrats enmig de la cara al que seria el pla vertical, però mirant-ho bé, sí que els té ben enmig del cap considerant tots els cabells i fins a la barbeta. és veritat que els té mig o un centímetre més a dalt del que ho podria considerar perfecte però ben mirat tot, els té molt ben posats. davall unes celles molt ben dibuixades, perfectament separades però no molt frondoses i tampoc cent per cent virils, té uns ulls inflats tipus benicio del toro, summament interessants, res d’allò tipus uns ulls obesos. són unes bosses d’aquelles que amaguen uns ulls grossos però gens sortits, dues formes perfectes que fiten un triangle equilàter exacte amb un tercer punt que seria la punta del nas. això indica uns ulls ben separats entre si, que a nivell personal he considerat des de sempre un símptoma inequívoc d’intel·ligència. ara que el mir bé, s’assembla una mica a mon pare, jo que gens a ell. la simetria és absoluta, ara veig que la punta del nas és exactament al bell mig de la foto. el nas és recte, i tres o quatre mil·límetres més curt del que seria desitjable si hagués de jutjar la perfecció, però dos pòmuls optimitzats per la musculatura del somriure i que contornen la cara cap enrere, just davall de les bosses dels ulls i cap a les patilles, configuren per enèsima vegada una geometria perfecta. estic flipat, si bé hi ha un triangle clavat amb els ulls i el nas, també puc considerar els pòmuls com dos triangles també, una mica més petits i amb la punta per avall evidentment. precisament aquestes puntes coincideixen amb l’element més important de la foto: els mostatxos. és un bigot cent per cent natural, que segueix amb total fidelitat els plecs de la pell i aquests a la vegada l’estructura òssia. segur que el crani sense carn d’aquest home també se li assembla molt. és un bigot recte damunt la boca i que a les comissures deixa caure dues puntetes que acompanyen amb inenarrable harmonia les dues arrugues que delimiten la barbeta. els cantons exteriors de damunt del bigot són rodons i rematen exactament la punta inferior dels dos triangles que formen els pòmuls. si mir només la boca veig amb sorpresa que aquest home somriu només amb els ulls i els pòmuls, que fa la força justa i suficient per elevar les faccions i donar-li als ulls aquest toc interessant, però la boca queda allà seriosa. això només s’aprecia si s’agafa la foto i es tapa tot llevat dels llavis. les galtes són pràcticament inexistents perquè una mandíbula forta imita exactament la forma dels pòmuls cap al fons, però en lloc d’acabar a les patilles, acaben a les orelles mig tapades pels cabells, i el que serien pròpiament les galtes, no són més que dos solcs molt subtils que separen la mandíbula dels pòmuls. el coll és curt, i una arruga de banda a banda indica que aquest home va estar més grassonet fa uns anys. segurament és aquest procés d’emmagriment propi de l’edat. li queda perfecte, no quadraria per res un coll prim i menys amb una nou, i la carn amable que el forma combina cent per cent amb les corbes harmonioses dels seus músculs facials i amb els seus ossos tant en la justa mesura protuberants. un cap integral en tota regla, una vertadera meravella natural, una prova que déu ens ha fet a la seva imatge i semblança, i quan aixec la vista ja som una altra vegada al Molinar i puj a ca nostra. no tenc res per dinar i me faig unes galletes d’inca trempades, oli, sal i vinagre només. tenc un fuet penjat i me’n faig unes tallades dret a la cuina. l’ovniet cafetera negra no l’he volguda tirar i l’he deixada dreta, damunt la cadireta d’en Miquel quan tenia dos anys. la veig per la finestra i m’encenc un cigarro amb el foguer taronja i un poc greixós de la cuina. entren per la porta na Margarita, en Miquelet amb un amic seu i sa mare d’aquest amic que precisament ha anat amb els nins a recollir na Marga a l’aeroport, i pugen amb una bossa de l’fnac i els espídermans i els tazos i tota la moguda dels nins de tres anys, i posen al dvd el viatge de chihiro que na Marga li ha duit de barcelona al seu fillet… papi papi!!! és en Facundo, un nin de sa meva classe!!! i entren a jugar corrensos al seu quarto i en Miquelet li mostra totes les juguetes i no hi ha manera d’aturar-los i fiuuu! i booaarg! amb les naus espacials, els increïblehulks, els supermans i els rayomacqueens. dos nins petits pujant l’escala amb tota l’adrenalina, imparables. ho veig tot en dues dimensions, enfocat i amb el color i el contrast de la imatge exactes. estic estàtic i al·lucinat amb el cul a la pica, i tenc la sensació ininterrompuda que els colors dels objectes i de les persones van contínuament d’una banda a l’altra, és com haver caigut a una marmita de tripis. stop.





XII


Al razzmatazz feim cua a la porta de convidats que el segurata ja ens ha advertit i nosaltres «que sí tio». En Biel telefona amb el mòbil perquè no ens falli el contacte i posa cara d’infinit. A la fi l’agafa el fulano tal que ens ha d’entrar i el temps corre i la banda guiri que està tocant acabarà el bolo i al final no tendrem temps de veure res. Na Mònica i jo ens miram i diu ella que no vol entrar i jo que una estoneta i si ens avorrim ens piram. En Biel està entusiasmat i no es vol perdre el concert. Fa un fred que pela i tot té pinta que d’un moment a l’altre passarà un cotxe a tota hòstia ple de drogoaddictes i ens atropellarà a tots. Sempre que passa això a les pel·lícules és en un carrer ample com aquest. Sempre passa en una espècie de polígon. Si jo hagués de triar una localització per un atropellament, no li donaria més voltes i el rodaria a la porta del razzmatazz. De sobte un cotxe ple de drogoaddictes passa per damunt la vorera i ens atropella a tots. No. A la fi, la cua pareix que es mou i entram. A dins sona el grup a tota hòstia cu tsi ta tsi cu tsi ta tsi tacú. Tres guiris granadets i mig pankis a tota pipa, baix, guitarra i bateria, i la sala plena de gent loca. La majoria són jovenets i van bastant passadets. Després, al detall, veig que són realment molt joves, disset, divuit, imberbes alguns, i tot i anar bastant bolingues, són pacífics. És igual, tanmateix no estic còmode en absolut. Demanam, jo un jb amb aigua, na Mònica un rom amb cola i en Biel una cerveseta. L’agafa i es fica entre la gent al bolo i quedam na Mònica i jo a la barra. No podem parlar perquè la veritat és que toquen a tota llet i me fa peresa alçar la veu. Què et passa, diu, li pos la boca a l’orella i dic, mos piram? Jo esperaré en Biel, diu ella, i jo, puta mare jo me pir. I me pir. Sempre és així a la vida, amb els anys ho he comprovat, la quantitat de capítols que al final no passa res. Els dies tots iguals morts de l’avorriment. Despertar-te a les deu i no aixecar-te fins les dotze perquè total no tens res a fer més que pensar i s’hi està tan calentet al llit i és tan difícil amb la gent del barri. Aixecar-te i haver de lluitar per demanar el cafè amb llet al bar. Pensar què pensa de tu la cambrera, mira’l ja és la una i s’aixeca a fer el cafè amb llet, i no poder-li explicar que t’has despert a les deu i que ja has fet dues hores de feina estirat al matalàs. No hay como manejar billetes, diu un, com si t’haguessis de sentir culpable per haver-te trobat un dia sense voler que pots viure de sobra amb la pasta que guanyes amb les parides que t’inventes. Com has canviat, diu l’altre quan rebutges una feineta que no et ve de gust. Clar que he canviat, fill de puta, jo no havia triomfat abans de néixer, recorda, pare electricista i mare costurera, a tu t’agradaria que tota la vida fos el teu criat, idò no senyor, he tengut sort, què vols que et digui, m’he trobat la Llibertat un dia que trucaven a la porta i jo dormia encara. Me vaig aixecar tot emputat i rascant-me els ous i vaig dir, qui és? i a través de la porta una veu d’ultratomba em va dir «soc la Llibertat, venc a casa teva i a partir d’ara faràs sempre el que et surti de la punta de la polla perquè les parides que t’inventes valen pasta i un senyor t’ho compra i t’ho ingressa a la Caixa. Després tu aniràs al caixer automàtic a treure’n tota la que vulguis, però no et preocupis, els fas molta gràcia, seguiràs guanyant doblers abans que se t’acabin, soc la Llibertat i truco a casa teva, després el director de la sucursal et voldrà vendre un pla de pensions amb el rotllo que desgrava i que la teva feina és inestable, jo et recoman que et facis l’autònom d’artistas y toreros perquè enguany t’han descomptat molt de la seguretat social», tot això em va dir la Llibertat a través de la porta amb una veu darth vader, i quan vaig obrir no hi havia ningú, només un núvol màgia borràs i pudor de sofre. Vaig tornar al llit, vaig fer mitja hora més de feina, a la dutxa, i al bar a dir-li a la cambrera que se n’anàs a la merda i que me posàs el cafè amb llet. Tu, puta, li vaig dir, el camell del barri és aquell d’allà, no et confonguis, i una ensaïmada.

A la cuina a ca na Marga i jo. Diu, me dutx urgent. La proposta agafar una ceba ràpida i a jeure a la una. Fantàstic, començam martini, camel, marihuana. La por comença a dissoldre’s a la fi. Diu, me dutx, el porro al cendrer i una essa llarga per desfumar-se la boca i caminar caderes sexis pim pam pim pam princesa dèspota. Tot sol i mal assegut a una cadira que, no sé, em resulta equilibri, creuo les cames per sentir-me més al sistema bombeta, termo, pica, fogons, rebost i Cycle. Se’m vincla un testicle i m’aixec. A la gelera hi ha tònica i me pos un beefeater. Dic, en vols un!? I un sí amb eco d’aigua i cambra de bany, i ja molt a prop d’un barnús i d’uns cabells amb tovallola, surten per la porta de vidre i fusta opaca: sopam, o què? Feim un algo porahi, no?

Baixam a la bodegueta i feim uns formatges i uns vins que el porro m’ha fet un clot a l’estómac. La combinació de sabors (pa, formatge, vi negre) no es pot superar i missatge a na Lali, on sou? A la bodegueta, i entren per la porta na Lali i na Mini. Hola maca, muà muà, hola hola, mmmuà. Qué hacéis diu na Lali, unos quesos de pie que estamos muertos de hambre, dic. Hem de seure? diu na Marga. Escolta que jo no venc, dic. Joder tio. Crec que avui necessit sentir-me abandonat. Vaig a fer uns vinets i uns pinxos porahi, veniu? Però no dius? Tenim la festa. Sí, ja sé, veniu no me deixeu tot sol joder, tanmateix haureu de sopar, jo el porro… (na Marga i jo a part) no saps què, diu, que me vaig enrotllar amb en Biel. Ja ho sabia. Ja sé que ho sabies, només volia. Ja sé i què tal? No t’ho contaré. Com és natural. Escolta i tu què tal amb… na Mònica. Jo què sé. Tu sabràs el que has fet. De fet, ho hem fet, si és això el que vols saber. I què et penses que volia saber si no, és que…? No sé. No l’hi diguis a en Biel que la mata, diu na Marga. L’hi dirà ella i després em matarà a mi o als dos, a més com vols que jo l’hi digui estàs loca. Jo, sí, ja ho saps… Escolta, t’has enrotllat mai amb dues ties? Estàs com una puta cabra. Diu, crec que podríem quedar un dia tu, jo i en Biel, anam porahi i si hi ha bon rotllo… Tampoc fer-ho molt premeditat, l’hem d’enganar, tu i jo quedam amb ell però no li deim res, anam a ca meva i no sé. Dic, això no és enrotllar-se amb dues ties.

Na Lali i na Mini juguen als daus a la barra que se’ls han trobat i ja me tenen tot el tema paper i boli. Estan mirant, com si no les veiés, que saben perfectament del que esteim parlant na Marga i jo, joder si ho saben, joder en lloc d’amb en Biel mos ho podríem muntar elles tres i jo avui mateix. Dic, escolta, vols que mos pillem una bona ceba i pujam amb aquestes dues. Aquestes dues estan molt més interessades entre elles que amb nosaltres. Idò jo crec que una polla quedaria molt bé a les orgies que us muntau a casa. Escolta tio, jo no faig orgies ni amb aquestes ni amb ningú, només una vegada vaig estar amb dos tios i eren uns torpes i uns empanats i al final res.

Entra en Biel per la porta. Què passa feo? Mua mua amb na Marga. Escolta Bi, vols que mos ho muntem avui mateix amb na Marga, tu i jo? Estàs com una puta cabra, ja heu parlat? Joder, diu na Marga, no fa ni puta gràcia. Mal rotllo. Vaig a fer uns pinxos, veniu? Joder tio ets un puta imbècil. És que el porro m’ha deixat un clot a l’estómac. A la merda, diu na Marga. L’altre dia vaig estar a un restaurant a Barcelona i una tia deia a la mierda! a la mierda! i va rompre la taula de vidre i tot perquè el seu al·lot follava amb una altra. I tu com saps que era el seu nóvio?, diu en Biel, i amb qui estaves, amb na Mònica? No, això va ser un altre dia, i què t’ha contat, na Mònica? I diu, és que m’havia d’haver contat res? No. Dic, la darrera vegada que et vares emborratxar me vares besar per primera vegada, dius, un ribera del duero no et servirà de res i aquesta amanida no és la que hem demanat.

Dic, mira, la darrera vegada que vaig ser aquí es va posar a cridar una tia a aquella taula tota loca, veus que totes duen un vidre?, (i faig amb l’ungla damunt la nostra) veus que damunt aquella no n’hi ha? Sí. Idò la tia al seu al·lot cridant com una loca, a la mierda! a la mierda! si te follas a esta tía te la follas! i va esclafar una ampolla de cervesa damunt el vidre i el va rompre. I la gent què? No sé, tothom va flipar i després la tia se va aixecar i se va pirar, i els cambrers amb l’hule aquest que hi ha davall i el vidre damunt fet un picasso i ell amb la llagrimeta i un amic seu que era a la barra s’hi acosta i li posa la mà al clatell i ell amb l’índex i el polze als ulls per aturar l’hemorràgia de llàgrimes que li vessaven a pressió com la cervesa quan el barral s’acaba, talment a sòfocles si m’apures. Escolta, dic, què tal en Biel? En Biel és a Mallorca, ve demà horabaixa. Idò avui podràs venir a dormir amb jo, i una merda, jo no som així, dius, i què tal amb na Marga? Amb na Marga bé. Jo tenc el meu home i no dormiré amb un altre. Jo no som un altre, jo som jo. Tothom és qui és i tu ets un cara dura.

En maradona agafa l’esfèric ingràvid i al genoll pelut pelussa mundial del 78 andrés calamaro la pilota a l’espatlla i càmera lenta l’esfèric arriba finalment a la punta de la bota i s’hi queda, el taló clavat a la gespa gira sobre si mateix en maradona i s’accelera, fa un clot en terra i desapareix. Ovelles i més ovelles et deixen el terreny de joc fet una pena i ple de cagallons com olives negres opaques quina llàstima i de sobte un garrover i un pagès amb camiseta de pacha ibiza i ulleres de sol espolsa l’arbre al punt de penal, xuta en maradona i marca un gol amb la porteria buida, corre i travessa la xarxa fet bocins i el seu cos en terra com un puzle desfet, i scotland yard bloc i fotografies, surt l’assistent i marca el cos ja retirat amb retxa blanca i reglamentària, aquella postura de sempre amb la pistola a la mà senyoreta fletcher i ressuscita en maradona des del túnel del vestidor i s’esnifa la retxa i el jutge de pink floyd al judici diu que res, que no hi ha retxa, que we don’t need no education we don’t need no tough control i al fons nord un escenari rotllo bolo grans estadis naturalment, en calamaro que ell mai, se marca: estoy tratando de decirte que me desespero de esperarte que no salgo a buscarte porque sé que corro el riesgo de encontrarte, tot sol amb un piano i un vestit elegant com una tomba, negre a retxes beix com ell només i botins com també bunbury però no tant, where is my clarinet!!!!!!! crida w. a. i es desgargamella en la meva cara i de sobte tot negre i el teló del liceu suspès dins el buit però no amb una ela, resplendeix a les encletxes com si un prodigi s’hagués d’esdevenir immediatament, el teló suspès ingràvid en el no-res negre i de sobte blanc, vermell, blau, verd i kubrick es preocupa perquè la jaqueta metàl·lica no és el que hauria de ser, 2001 al final ja sé, blanc, vermell, escons victorians, i un llit que per moments. De sobte, com tot el que: el teló altra vegada ja amb la ela de liceu i aleshores apareixes tu amb la cara d’una altra no sé qui exactament ni tampoc la teva veu i acabes per no ser tu en absolut i sugus, ratjoles, telèfons, niguls i el sol que lluita darrere com un prodigi que al final, cotxes, tobogans, bolímetres, cigarros, que al final, safaris, diaris, mil·límetres, i el sol que lluita darrere com un prodigi que al final, pianos, cafeteres, bombetes, que al final, cafès, terrasses, ovnis, que al final, cambrers, cerveses, cigarros, que lluita per finalment, cigarros, foguers, terrasses, cafès, cerveses, i el sol que lluita darrere com un prodigi que al final, com sempre, guanya ineluctablement com una cosa remota però certa i com si jo sabés què significa ineluctable i he de posar tota la meva força perquè siguis tu que al final

apareixis amb la teva cara i veu i tota tu amb un meu pijama el que tenc sempre a la maleta amb aireuropa i dius no miris i saltes al llit com una nena petita perquè ets falaguera més que un límit i perquè si no tenguessis vint-i-quatre anys diria que en tens dotze, i t’estires i dius no em toquis un pèl, i mires ulls a un pam dels meus i tornes a seure poing com un ressort perquè ets un nervi tendre i dius advertència ni un pèl i tens por perquè saps i vols que te faré un desastre i crec que se m’empina i t’ajec i t’abraç i me beses amb tanta llengua que si ho sé venim abans i el teu cos com una llebre dolça es contorsiona i ah i uh que si ho sé venim un segle xx abans. ens anam despullant i tocant els temes i llepant un poquet i, en definitiva una autèntica meravella deu minuts, i tenc allò com una pedra i m’agafes l’escrot amb suavitat i els ous a dins, i me beses la boca ah oh, i et cerco mugrons amb dents i llengua i dius què fas què fas i un dit meu lubricat ja amb fluix teu te’l pos al clítoris i per la zona, i ja després em posiciono clarament per menjar-te allò i tu amb cara d’haver-ho entès i d’espant i admirada uh ah i lo millor és que et corris no sé, i veig que m’entens i et concentres i jo vaig fent… i uah uah dius hòstia hòstia i me lleves el cap i et tombes amb la cara al coixí i l’agafes amb espasmes uterians i, sense mirar-me però amb els ulls oberts a la làmpara apagada damunt el comodí dius vull follar, com la nena diu vull aigua, i me pos damunt tu i dic «?» i m’agafes el tema i et fas penetrar, a la tercera envestida fins a la jugular i me deus trobar molt sexi perquè m’agafes el cul a dues mans i després i amb una, m’acaricies l’esquena i me beses el coll i una clavícula i anam fent per recuperar la tendresa, i és ara que veig que ha estat bona idea apagar la làmpara i que només la farola del carrer, i és molt fàcil aguantar la mirada quan se té el tema tan ben clavat i besar-te i mirar-te ara que és tan fàcil i s’hi escau amb tanta exactitud i antonomàsia, i ja després dius corre’t i jo finalment, que no m’ho puc acabar de creure i abatut per tot plegat des del primer bar ja farà vuit hores tan insòlit tot com aquí i ara.

Sona i ens desperta i no sé si un hotel o a casa meva però segur que tu, que en cap moment se m’oblida ni adormit, dic somiava en maradona i tu et tapes la cara amb el coixí i dius no no no no… No què, dic jo, dius, en Biel, què dius de maradona? I t’enfades perquè tot això és el teu gran esforç sentimental i jo amb parides i tu et jugues la vida cada segon que ets amb mi i jo amb parides, què dius maradona!? Escolta, dius, és vera que vares jeure amb na Marga? No, qui folla amb na Marga és en Biel. Fill de puta, no t’estic demanant això, vares jeure amb na Marga? Mira… Dins aquest llibre tothom folla amb tothom, i tothom ho sap. I com és que jo no ho sabia que en Biel i na Marga? Perquè tu no hi ets, dins aquest llibre.

«Por su propio interés, mantengan sus pertenencias controladas en todo momento».

—Joder crec que m’havia dormit.

—Somiaves i deies no sé què i tapa’t que se t’ha empinat.

—Pf… Ja partim?

—No, han anunciat un retard de dues hores.

—Puta merda, i aquells?

—No sé, al bar supòs.

Podem estar, ella asseguda i jo dormint amb el cap a la seva falda i sentir que la vida és meravellosa, i que és igual que siguin les dues de la nit a l’aeroport de barajas a una terminal solitària amb tots els bars ja tancats o les sis de l’horabaixa a la grand place fumant un porret asseguts en terra i programant l’excursió a bruges per l’endemà. Podem estar asseguts com dos lil·liputencs a les escales gegantines del gran teatre nacional de catalunya mirant la lluna i descobrir de manera explosiva que tots dos som fans incondicionals de ramon llull i recrear-nos en la meravella de la feliç coincidència, i del fet insòlit que encara no n’haguéssim parlat. Això passa molt durant els primers dies en què encara et veus tan rar amb l’altre i penses si quan entres a un bar hom pot pensar que la nina tan maca que et ve al darrere i mirant en terra va loca per tu o és simplement que s’està pixant i se t’arramba tant perquè ha de pujar urgentment al lavabo, però que ni tan sols te coneix. Però quan la cosa ja està clara i comences a pensar seriosament que ella és amb tu com per exemple la teva tele, i l’abisme del dia a dia et comença a obrar amb el seu vertigen, ramon llull et pot arribar a salvar la vida.

—He somiat que somiava i que érem a una habitació dels aparthotels augusta i que t’enfadaves molt perquè t’explicava el somni.

—Ara no m’he enfadat.

—Deu ser un somni això també.

—Un malson si em permets la… la…

—La coincidència?

—No… la… la correcció!

—Nam a veure aquells què fan.

—Nem.

Pujam a una de les cintes dunlop que hi ha al prat, se gira i m’agafa i se’m posa aquí i em besa i somriu i mira a l’aire i en terra i trontolla la, la, la i pega botets «tens set anys…», «però a que pareix que en tenc catorze?» zara… tous… loewe… timberland… lacoste… camper… massimo dutti… natura… imaginarium… i a un bar trobam na Marga i en Biel amb cara de res.

—Quina merda no? dues hores —dic.

—Ja —diu na Marga.

—Què voleu fer?

—No sé, esperar.

—Podríem nar a veure si mos fiquen a un altre vol.

—No ho crec, als quatre…

A brussel·les a un restaurant menjam musclos amb patata fregida, la combinació no pot ser més amorfa, tot plegat una ciutat tan civilitzada. Ens han servit una ampolla de vi amb una cucamolla morta i el cambrer ni pio, només que ens en posa una altra i que no ens cobra la primera. En Biel diu que això és normal, que l’estiu que va treballar a son amar a la cuina sempre n’hi havia i que n’hi ha per tot i és normal que de tant en tant se’n coli alguna al menjar. I una puta merda. Això fa puta oi, i ni tan sols ens ha canviat les copes el fill de la gran puta, que per no mesclar el vi cucamolla amb el vi cucares m’he hagut d’acabar el culet i no vegis quines ganes de vomitar-li a sobre al ninet aquest del frac. Joder el pianista és cec. Si anau al lavabo (o a cagar, que diria bukowski) passareu per devora i té les partitures en braille, que dic jo com putes les llegeix?, en fi, que només pot tocar el piano amb la mà que li sobra. Les cucamolles són ovípares? Les cucamolles són asqueroses. Quan et compres la play ja t’adverteixen que abans d’endollar-la et llegeixis el llibre d’instruccions, que si no t’electrocutes. No ho crec, com a màxim se t’ericen els pèls a l’escrot, però crec que això és per l’electricitat estàtica. Canviam de tema? Canviam de tema.

Ray charles tocava de puta mare i tampoc podia llegir, no? Sí però crec que va quedar cec de gran i ja sabia tocar. O sigui que va aprendre solfeig i després tal? No, no sabia solfeig. Joder quina putada, segur que si hagués sabut que s’hi havia de quedar n’hagués après. Quin doi. És com en beethoven, que va quedar sord i ja sabia música, no? No és el mateix pardal, si no hi sents al final se t’oblida tot i no saps com sona res i crec que ha de ser impossible. Per això diuen que era un geni, no? No, jo crec que era un geni abans de quedar sord i que perdre l’oïda no el va afectar perquè era un geni. De totes maneres crec que mai he pogut escoltar una peça seva sencera i seguida, i ho he provat moltes vegades, en sèrio que ho he intentat. I com és que dius que és un geni, si no t’agrada? bla bla blab bla bla blabalb nalbalbalbalb b lblabalal albablab la bbalb alal.

Is posible a little cup whit jb? faig així amb els ditets i em diu molt afectat que farà tot el possible, crec que s’enfot de jo. És que no sé per què no ho demanes simplement. Perquè no sé anglès annerot.

—Aquí no li veig jo el tema exactament —dic.

—Ni jo —diu na Marga.

—Agafam el vaixell aquest i anam a formentera?

—Parla amb ells a mem què diuen.

En Biel assegut a un banc i na Mònica fan fotos als guiris perduts al moll que cerquen precisament a formentera un transport.

—Diu na Marga que vol anar a formentera.

—Joder quin soleller, me queda tot blanc, posaré el programa dia de playa.

Vaig a na Marga i dic que sí a formentera. Miram cadascú el seu tema, na Mònica enamorada agafada al braç d’en Biel amb els peus damunt el banc de costadet i ell absort tecnologia canon.

—Al·lots, dic, hem de tornar rere a l’oficina aquella a comprar els bitllets.

—Ves-hi tu, no?

Pujam al vaixell i tot recomença verano azul pràcticament damunt un altell asseguts en terra, el fabulós viatge eivissa—formentera ens pegarà l’aire i el sol i pensarem que és precisament això el sentiment mediterrani. Al final sempre s’escapa quan ja pràcticament als dits. És molt difícil mantenir-lo més de cinc minuts però amb exercicis de credulitat que freguen molt perillosament el bucolisme s’arriba a aconseguir la sensació aquesta del «sí, és això» miraré de viure-ho i que no se m’escapi almanco cinc minuts, hi som i que ningú em parli ni em miri ni jo tampoc, la història i jo, els ocells de l’aire i les estrelles del cel, el sol que esclafa i els cactus al sud. Per què si no Àiax, Odisseu i Filoctetes? Tot això ha de tenir un sentit i un rerefons, però tantes vegades m’ha fuit quan ja ho tenia pràcticament, tres dies a la cala de Deià passats els còdols a una marjada, per exemple. He estat tan a prop alguna vegada que se’m posen els pèls de punta. Tot forma part d’un cert sentit molt volàtil i molt imprecís. Tot entra i passa a formar part, la claror blanca i els fulards al vent. Vet aquí farà tres mil anys, la mateixa aigua, el mateix oratge, latitud, longitud, és qüestió de temps només. Nostàlgia segurament de saber que res de res, que una guarda de guiris que no ho entenen i disfressats de hippies tot ens ho distorsionen i passen de rosca. Nostàlgia segurament de saber que si arribava el dia, que si després de tot acabàssim a la platja i només dels peixos i foguerons i cada dia igual al paradís, ens acabaríem avorrint com cobradors de pàrquing de l’eixample. Seríem tan valents potser d’un coma narcòtic? Ho deixaríem tot? La playstation per venir a passar l’hivern a formentera entre pagesos que els demanes bon dia perdonau, què hi ha cap allà?, i no entenen la pregunta perquè cap allà hi ha exactament el mateix que aquí i que és absolutament tot el que l’home ha vist en la seva vida i que només remotament pot pensar que més enllà del mar hi ha la terra eivissa, però que entén perfectament que aquesta no és la pregunta, que ens referim a 100, 200, 300 metres com a molt, que el seu món tot no arriba a un planeta qualsevol del petit príncep, que després de la platja i velomars potser un hotel, però molt segurament una carretera, paret seca, mata. El gran somni mediterrani és només un somni i Filoctetes no li veu la gràcia. Tancam els ulls i el somiam, és l’única manera. L’home no ens entén la pregunta perquè els esquimals distingeixen cinquanta tonalitats de blanc, no ens entén perquè mai ens veurem els ulls i tampoc ens entén perquè tenim les mans intactes.

La Savina representa clarament un gran moll comercial i molt petit. La mercaderia més evident és el guiri, els vaixells són tots coloraines blaus, verds, grocs i glass bottom boat. El trànsit entre les dues illes té un puntet de buit legal molt saludable, és constant, desorganitzat, embiaixat i frenètic. Després d’algunes maniobres molt autodidactes per part del nostre capità posam els peus en terra damunt del ciment.

—Aquí el tema serà pillar bicis, fonda pepe i porros —diu na Marga.

—Creus que trobarem el gran somni americà? —dic.

—Segurament, porros, platja i fonda pepe.

Després de fer un panet amb olives a un bar anam a la platja a migjorn, entre el blue bar i l’hostal santi, a mig camí. Sempre he pensat que formentera té orientació sud. Burro, diu en Biel, una illa té totes les orientacions. Mira…, si no me vols entendre no m’entenguis, ja saps, s’estanyol, ses covetes, sistema dunar, figueres de moro. Per si ja m’era difícil fer-me’n la idea, hi ha una parella jugant a les pales, l’únic de paradís que té això és que anam en pilotes i que aquestes dues són talment dues eves, mira-les dins l’aigua admirant-se els cossos. Mos mig adormim els quatre i devers les set s’esdevé el miracle. Només nosaltres a la platja, el temps s’ha desfasat del rellotge amb claredat. La sensació és plena i ens ha obrat als quatre. Ningú parla però tots ho sabem, i ningú gosa rompre ni per compartir la certesa. El silenci ha arribat amb un fade out i ja és absolut, ens sentim bategar els cors i les respiracions. Un després l’altre ens incorporam per contemplar i ja després ens atrevim a mirar-nos i a somriure perquè ho tenim agafat als braços i ja no se’ns escapa, avui ja no. És tan fràgil que només pensar-ho ja se’n va, però avui el món ens és favorable i se’ns ofereix amb plenitud, fins que ell vulgui. Pareix com si ni voluntàriament ens en poguéssim escapar. És això efectivament, i la segona fase s’esdevé automàticament: el món en la seva senceresa diu «gaudiu-ne, no me’n vaig, tranquils soc jo i soc aquí, mirau-me, olorau-me i sentiu-me’n la humitat, no me’n vaig soc món com ara vosaltres, sou els elegits, descansau, tocau-me les mans dins l’arena i el temps s’esdevindrà com la matèria, com la terra es girarà perquè l’altre s’escalfi, però no patiu ara sou vosaltres i soc jo, no us avisaré ja ho sabreu quan me’n vagi, partiré com una òliba dins la fosca prematura com el sol es posa a l’horitzó i el cosmos jo mateix no us ho dirà però ho sabreu. Girau-vos i mirau, no me’n vaig encara, veis els cossos sou vosaltres no us estic enganyant ni això és un somni, sou vosaltres aquí i ara i res no ho pot desbaratar, sou el globus, la bombolla, sou intactes, jo us protegiré tot el temps que estigueu amb mi, sou els meus fills i res no us toca, ara us deix però no me’n vaig, agafau les brides i el pensament i no tengueu por, només jo i us venc a dir, no oblideu mai, no oblideu que un dia vaig ser amb vosaltres i que us ho vaig fer saber amb paraules».

Ens hem repartit les habitacions a la fonda pepe amb aquest puntet de sempre entre na Marga i jo, que si no te sap greu compartir, no? Joder tio si fa mil anys que ens coneixem. Com que hi ha llits separats la cosa és més fàcil encara i no hi ha hagut el més mínim símptoma de violència. Aquestes coses són les que després surten i es parlen obertament a altes hores ja amb molts whiskies i que deterioren les relacions per molt d’olvidol i remordicin que prenguis l’endemà. Sempre és millor evitar-ho i en tot cas és sempre una sort que no passi. Aquest és un tema que m’afectarà dràsticament en el còmput total de felicitat, ja quan em mori, vull dir. Les quotes de realitat s’han de mantenir sempre a ratlla, en molt petites dosis i molt enfora dels límits que ens establim optimistes i confiats. La realitat ve en forma de bàrman que encén els fluorescents i apaga la música. Quan aixeques el cap de la barra totes les cadires ja són damunt les taules i no hi ha un piano ni na michelle pfeiffer amb el guapo dels fabulosos baker boys follant-hi al damunt. No hi són, simplement el cambrer diu que ha d’anar a apagar un foc, o a girar un mort o con esto y un bizcocho. Hi ha diverses fórmules i totes són igual d’insuportables donada la circumstància aquesta. Tot això s’ha d’evitar per tots els mitjans possibles, i ni el pedal més profund t’ha de servir d’excusa per evadir-te’n. Tu sempre has d’estar del seu costat, en el moment en què te’n separes, la realitat se’t tira a la jugular i no perdona.

Després de l’hora de la sesta al bar de la fonda pepe a la barra amb na Mònica tot és francament difícil. Un exemplar (en el sentit de model i no de matrícula) de hippie autèntic. Feim els càlculs aproximadament, l’agafa als vint-i-cinc de ple l’any 67, 68, 69. Amb un litre i mig d’aigua mineral servit amb l’ampolla de pvc damunt la taula. Molt transparent d’ulls i cara, amb els cabells blancs fermats darrere i una cinta al front amb una espècie de brillant al mig conservant els seus poders, camisa clara de fil i amb un somriure natural entre la macrobiologia i la narcolèpsia. Ens mira que el miram i pensa, ja sabeu, el 66 jo en tenia vint-i-cinc clavats, no soc un fòssil, la meva vida és el vostre passat ja ho sé, però jo i la vida meva som presents igual que vosaltres, som al mateix lloc i temps i per molt que mireu no me podreu veure amb el brontosaure tocant la guitarra a amsterdam acabat d’arribar de londres perquè no soc músic, ni pintor, ni tan sols sé fer fotos. Foteu-vos, taradets, si és el que heu vengut a cercar, heu errat la coordenada. I riu d’orella a orella. Dutxats i amb la suma que et dona un bany de sol recent, al restaurant italià al mateix carrer més avall que tot el dia menjant fatal i tiram d’un clàssic que no falla, pizza.

Després al bar de la fonda pepe, al pedrís que hi ha defora, un guiri cinquantó toca i canta cançons de l’unplugged de n’eric clapton.

—Joder, aquí val tot —dic—, vols que posi una excusa per partir a mallorca i després tu també i allà?

—Això és impossible, a més no vull deixar aquests dos tot sols —diu na Mònica.

—Tu ho vols tot.

—Jo ho vull tot i no tenc res, si te n’adones, a més en Biel sospita i ja m’ha demanat unes quantes vegades.

—De mi?

—No directament però sí.

—I què li has dit?

—Que una relació es basa en la confiança i que només ell. Si partim cantarà que te cagues, això és impossible, jo no puc mantenir la situació, me sent molt puta tot tan premeditat, no veus que tot això no té cap sentit i que és impossible i que no pot acabar mai bé?

—Que no s’enteri, si ho sap te deixarà i jo no puc ser el teu home.

—En Biel no em deixarà… I jo no vull ser la teva dona, no t’equivoquis.

—Mònica —dic—, no hi pensis pus, mos ho passarem de puta mare.

—Tu i jo mos ho deim tot a la cara, no? —diu ella so tender, i jo so gilipolles:

—No has entès res —i ella:

—Ets un imbècil.

Va ser l’única vegada en la vida que na Mònica me va fer ullets «tu i jo mos ho deim tot a la cara, no?» i jo ho vaig desaprofitar crec que perquè sincerament no m’ho esperava. Em va canviar dràsticament la imatge que tenia d’ella, però amb el meu rebuig sobtat mai hem pogut gaudir del nou estatus que la nostra combinació va estar a punt d’assolir aquell dia. És com si mai hagués dit la frase. Hi ha un abans i un després d’aquest moment, una Mònica A i una Mònica B, i per la meva estupidesa ella sempre serà A. Tot i que m’ho va mostrar i m’ho va dir a la cara «soc na B i ara ja ho saps» sempre haurem de fer com si A. El més lamentable, i sovint quan ho pens em fa sentir vergonya de mi mateix, és que la meva reacció va ser fruit de la casualitat, va ser un cop de mala sort. Vaig dir «no has entès res» com hauria pogut dir «cactus». Si jo hagués dit «turbulència», ella hauria contestat probablement «ambulància» i jo després «mixolídia» i ella «tu sempre esdrúixola?» i jo «tu sempre tàctica?» i ella «soc na Mònica B» i jo «ja ho sé i a partir d’ara» i tot hauria estat francament diferent entre nosaltres, com per exemple un «coco», l’ens més diferent de tots els que es deixen caure dels «arbre». Però a mi em va sortir «no has entès res» i a ella «ets un imbècil» i ja entre nosaltres els «abisme» i fins ara.





XIII


de sobte veus que no hi ha res que t’ompli plenament. i no és perquè «plenament» no afegeix gens de sentit a «omple», és perquè veus que efectivament som morts de vacances, que el temps que passam vius és microscòpic en comparació amb el temps que passarem morts. la nostra activitat natural és la mort i hem vengut de vacances a la vida. uns a mallorca, els que hem tengut sort, hotels, souvenirs i velomars. però que en definitiva l’escala de temps és tan ridícula que no ens ve de trenta o quaranta anys, o ben mirat, no ens ve d’haver nascut

de sobte veus que t’has muntat la jugueta amb peces de tente, io-ios russell i cotxes de scalextric, que res quadra i que ho has aferrat tot amb super glue i que és un nyap i que es dissol perquè viure gasta i ja ho dus tot cremat

tornes a començar amb discos de dire straits, licor 43 amb coca-cola i preservatius, però ja no aferra tan fàcilment i res té forma i abandones

segueixes amb un pis d’estudiants, la dona de la teva vida i ja després un bebè, i quan se’t munta tot molt abans d’entendre què significa, quedes penjat a l’aire i penses que la vida no és l’estat natural de les persones, que som uns morts aficionats que hem vengut a la vida de vacances però que fins que no tornem a ser morts no tornarem a tenir res solucionat, som guiris al país de la vida, som uns domingueros

merda de filosofia, jo vull ser sempre un infant a marineland i pensar que els dofins, les foques i els cocodrils

vull ser un dominguero, sí, al camp amb el casset, la pilota de futbol, les criatures, vull ser un friqui boletaire i sortir a caçadors de bolets, vull ser un intel·lectual amic d’en Mateu Massutí i anar a exposicions i beure cava i menjar croquetes, vull ser en miquel pujadó i pensar que soc el millor cantautor del món i escriure el diccionari de la cançó i posar-m’hi com a tal

m’agradaria tant que m’agradàs passejar pels voltants de la catedral i deambular pels carrers torts de palma i pensar que són meravellosos, m’agradaria tant, m’agradaria ser dels que es posen en la pell del manobre que posava aquella peça de marès de la seu ja fa 6cents o 4cents anys, m’agradaria ser dels que pensen que maties vallès és un pedant i no sabeu com m’agradaria que m’agradàs j. k. rowling i viatjar amb els seus llibres i posar-me en la pell dels personatges, m’agradaria ser un d’aquells programadors convençuts que contracten bandes guiris per la satisfacció de conèixer-los i m’agradaria ser una banda guiri i anar a tocar a l’altre cap de món només per les despeses i que després el programador fos el meu fan incondicional i que es delís pels meus tendons i me fes pel·lícules amb la handycam des del backstage tot flipat, com m’agradaria plorar a llàgrima pura amb el circ du soleil, i pensar la injustícia de què ha estat víctima el circ cric, no sabeu com m’agradaria ser fumador i intentar-ho deixar i parlar-ne amb els amics molt afectat i que ells em diguessin que ho intentàs una altra vegada i que provoca càncer i impotència, i ser policia municipal… ooohhh… policia municipal i tenir tota la responsabilitat de la fira els diumenges i que entre els firaires no hi hagués conflictes, i segurata de l’aeroport, ooohhh, segurata de l’aeroport i aturar un senyor de negocis i fer-li buidar la bossa i dir-li que no pot pujar les colònies per la nova normativa, i anar a votar al bloc d’esquerres convençut que és necessari combatre el pp i que la democràcia consisteix en això precisament, en el teu granet d’arena i després a les manifestacions amb pancartes reivindicatives i haver quedat l’horabaixa al garatge d’un per poder-la pintar bé i que després ens hagi quedat un poc torta, però és igual perquè l’important és el missatge, com m’agradaria creure en l’horòscop i llegir salud, dinero y amor, i ser terrorista i posar una bomba a ib3 i matar-ne només dos o tres i tenir la sort que fossin els més fills de puta, i ser un artesà del cuiro i gravar cherokis per fer pufs i seure-hi i fumar porros, com m’agradaria que m’agradassin els porros i ser un fumeta i anar fumat tot el dia i ja després lsd i viatjar al passat quaranta anys amb l’autobús d’en ken kesey i ser la muntadora del pink floyd in pompeia i estar feta pols trenta anys després perquè ha sortit al mercat el muntatge del director, i ser alt i guapo i amb molts cabells arrissats i un perfil grec i que tothom em miràs sempre de perfil a les monedes de dos euros, i haver fet cursos de tast de vi i saber llegir la llàgrima i dir que és afruitat, no sé, totes les coses que sabria si hagués fet el curs, i ser dentista, d’aquells moderns que no fan gens de mal i dir-li a ma mare (la meva, no la del dentista) té un empastament i una extracció, què vol que li facem avui, i ma mare després m’ho contàs (a mi, no al dentista) que és fabulós que no fa gens de mal i que ja m’ha demanat hora per una neteja i revisió, i després jo anar-hi i ser jo mateix el dentista i demanar-me primer la neteja o la revisió, que la pregunta fos absurda com en realitat és, i ser ma mare i dir-li l’extracció, ser ma mare i el dentista alhora seria brutal, com m’agradaria ser un edifici amb el cartell próxima demolición i ser un guiri que passàs per allà i comprar un pis sobre plànols al solar en què es convertirà l’edifici de pròxima demolició i ser un ciclista del passeig marítim i distreure’m amb les grues brutals que estan enderrocant ja l’edifici i pegar-me una bona nata amb una guirieta rosseta i jurar-nos amor etern dins de l’ambulància i després de no veure’ns durant quatre anys des que ens varen donar d’alta a son dureta trobar-nos al mostrador de la confiteria aquella que fa cap de cantó a bruges i mirar-nos i pensar que és un somni i anar a sopar després i follar i follar i follar perquè ja que me l’he inventada no pot estar més bona i ser el recepcionista de l’hotel que ens fa l’ullet perquè hem dormit els dos a la seva habitació individual i s’ha pensat que l’àudio de la peli porno del senyor de la 205 érem nosaltres, tot un error de principiant pel que ve a ser un recepcionista i passejar l’endemà per aquells carrers escala 1:1,5 amb les portetes liles i les cortinetes hansel i gretel i cavalls potons d’aquells heidi i comentar-ho entre rialles i haver de callar de sobte perquè hem travessat el pont i hem entrat al convent i no es pot dir ni mu i després a l’església gravar amb el mòbil una pel·liculeta de les monges cantadores i altra vegada a l’hotel a enviar-la per internet al correu de mon pare però que ma mare no la vés fins al vespre perquè havia anat al dentista, però que no li ha fet res perquè té el barram perfecte, i després sortir a passejar i tot just sortir per la porta de l’hotel ens ve de poc que no ens atropella un ciclista i considerar que es tanca un cercle perquè ens havíem conegut d’un pinyo amb la bici i que després resultàs que ella és casada i jo també i acomiadar-nos definitivament i donar-li gràcies a déu i a la coincidència còsmica d’haver-nos trobat per sempre, i ser n’aragorn, fill d’arathorn, i tallar-li el coll a mil un orcos amb l’espasa aquella i que en frodo bolsón de bolsón cerrado i en sam gamgí s’acabassin donant pel cul que és el que han estat desitjant tota la pel·lícula, i poder-me acabar els pilars de la terra i poder començar el codi da vinci acabat de comprar a la llibreria de l’aeroport pujat a l’avió que em portarà a mi i a la guiri de la bici perquè al final no ens hem resignat a separar-nos i ens escapam a las vegas a que un imitador de n’elvis ens casi a una falsa capella al hall d’un casino tot de vellut vermell i màquines tragacusses, tot això m’agradaria molt, a mi m’agradarien tantes coses que no sé per què he arribat a néixer, crec que mort era més feliç, però tot el que havies aconseguit aferrar amb pegamento ho tens mig mort al cervell, tots els records mesclats amb tot el que t’has inventat i amb totes les previsions que el destí ja té previstes per a tu, i tota aquesta massa informe d’imatges, paraules i coses no la pots drenar de cap manera i se t’acumula dia a dia i l’única manera de desfer-la és pensar i escriure, però l’únic que aconsegueixes és sumar més ferralla i no penses que puguis evitar el col·lapse, i en qualsevol moment després que els cromos, els preservatius i les receptes de cuina se t’hagin desferrat, perquè la data de caducitat de la cola és imminent, al final segur que t’explota i saps que hauràs de tornar a començar de zero, però encara no saps com, de moment s’imposa amb urgència que puguis exhalar tota la runa que has aconseguit enrunar i que, segurament, ara veus que hauria estat molt millor deixar-ho com estava, que ara no et bastaran tots els camions del món amb la disposició de tots els viatges per evacuar semblant tonatge, i que tenies la infantesa, l’adolescència i la joventut al lloc exacte on les havies de tenir, que no havies d’haver tocat res, i que tot això t’ha passat per ser com ets, i que si ningú no ho toca, per què ho has hagut de fer tu? eres l’edifici vell però encara s’aguantava i vares haver d’aferrar el cartell de pròxima demolició amb l’ambició de ferne un de nou de puta mare i ara que ho tens tot en terra i tot venut damunt els plànols, tens els operaris amb el casc groc i la pala a l’espatlla que et miren i fumen un cigarro esperant que els diguis per on han de començar, però tu no en tens ni puta idea, fin.





XIV


Estic avorrit mirant el mòbil, afegint números a la meva llista de nos i veig el nom de na Mònica Briand. Fa dies que estic pensant dir-li alguna cosa i li faig un sms, «miau» només i no em contesta. I al dia següent, quan ja m’he sentit ridícul de sobte disset vegades en vint-i-sis hores, respon que si va d’onomatopeies «nyam-nyam» i jo que precisament podríem anar a sopar divendres i ella que sí, que divendres li truqui a la tarda.

Al Boadas Cocktail Bar me fa esperar vint minuts només, suficients per clavar-me un martini, començar-ne un altre i un platet d’anacardos. Entra amb una jaqueta, texans i botes i deixa la bossa a la cadira i diu vaig al lavabo. Després seu i fa una copa de cava, molt sofisticat, no sé si ho podré assumir. El cambrer la reconeix i darrere la barra ja ho diu a tots els altres. Fa un glopet a la copa i diu, nem d’aquí. Dins el taxi ja es relaxa i jo què tal la teva filla i ella que és a Mallorca i què tal la pel·li i jo a veure si me’n surt una altra. Anam a un restaurant al port de Barcelona, un que hi ha amb un pàrquing d’autobusos immens, que no sé com es diu, tenc una targeta però ara no me vull aixecar. Una japonesa d’entre setze i trenta-dos anys, no sabria dir, ens rep a la porta. Una entrada d’aquelles amb un faristol de fusta i la nena amb un capellet més mona impossible i amb el portafolis ens demana si teníem reserva però que cap problema i pujam l’escala i ens acompanya fins a la taula. Una sala llarguera mig a la penombra d’unes làmpares subtils negra i vermella amb la barra a la dreta i el port comercial a l’esquerra a través del vidre. En total cinc taules només, però grosses i rodones en filera. Molt elegant. Seim i m’explica que era a Holanda, a Amsterdam que me va contestar només rebre el missatge quan va encendre el mòbil a l’aeroport. Jo no hi he estat mai, què tal? Molt bé tothom amb la bici, pontets pertot, superbé. I què hi has anat a fer? Fotos només. Tots els plats són de trenta euros, faig un solomillo amb cabrales què cony i ella una amanida de marisc però demana camarons i anques de rana per picar els dos, i per beure vi blanc i vi negre, copes només. Ens duen per triar tres castes de pa diferents i crec que humus amb pastanaga que no em veig amb cor de tastar, doncs és boníssim, diu ella. Li faig l’ullet, pinxo amb la forqueta per primera vegada en la meva autobiografia la meitat d’un amfibi minúscul i me’l fic a la boca com si ho hagués fet tota la vida. Què tal? diu, les havies tastat mai? i jo li dic que no i pens «per què ens hem d’enganyar, encara no sé què fa una dona com aquesta sopant amb jo, tot això és un error i ara me dirà que està feta pols i que se’n va a dormir». En haver sopat demana el compte i quan li duen dins una cartereta de cuiro negra (perquè tothom ho ha entès i li duen a ella) treu la visa oro i la hi posa amb un bitllet de cinc per la propina. M’ha guanyat de tres pobles, m’ha fet pols, me’n vaig a l’hotel amb la cua entre les cames…, mai més ben dit. Diu ella, estic feta pols me’n vaig a dormir, tu què fas? Jo no venc, no? I somriu i diu que una merda, que què m’havia pensat i que si no venc me practica un assassinat allà mateix.

Té un pis a passeig de Gràcia. Des del balcó és veu la Casa Batlló. Pf, jo tot això no ho puc assumir. La cosa ja està feta i anam a l’habitació. Ella seu al llit tota tranquil·la i es treu les botes i els texans, i s’aixeca i se gira cap allà i es treu la brusa i es posa un camison, joder no pot estar més bona. Se gira cap aquí i dissimula un poquet i es treu els sostenidors per davall del camison. No hi ha més remei, m’ho trec tot llevat dels slips i me fic a dins el llit. Només m’ha besat una vegada dins el taxi quan tornàvem i m’ha agafat la mà com si fos el seu home o gairebé com si s’estigués avorrint. Després posa el colze al coixí i la mà a la barbeta i jo li inspeccion la forma d’un pit a l’aire amb l’índex i me lleva la mà i se m’aferra i me besa amb llengua i jms i tot això és massa i no ho puc assumir de cap manera. Me trec els eslips i dius, ala, com si no m’haguessis estat palpant fa una bona estona i haguessis pogut comprovar si la tenc com se suposa que l’he de tenir. Tot funciona, no amb normalitat perquè pel material que esteim tractant res és normal, però sí amb certa inèrcia cosmicosexual. Fiques la mà al moble i treus un preservatiu i dic: ja? i dius no sé només el posava aquí per si de cas. Joder, fa segles que no me posava un preservatiu… I m’entra la paranoia: ara s’ha de follar. I joder no m’ho explic segles i segles de relacions coitals al bell mig de la sabana, però no sé per què m’ha pegat la paranoia i ja no és una pel·lícula i ja no em ve de gust de sobte i somrius perquè te n’adones i baixes i et poses el meu penis a la boca per corroborar el mite i efectivament, en dos minuts ja torna a ser el que se suposa que ha de ser, i me la xupes de per llarg sense mans només amb llengua i dents molt suaus i tornam a començar tot i me crec el meu paper una altra vegada, però tornes a agafar el preservatiu i el ciment, la paret, el terracat, la presó, el polígon industrial, la plataforma, la piscina a l’hivern de l’hotel abandonat, la pista de tennis sense xarxa i males herbes, els dofins a l’aquari, el circo ruso, l’elefant amb les manilles als peuillos, la mona chita, en johnny weissmuller, el beefeater, la reina mare, la tele, el sofà i casa teva em treuen del paper amb una puntada de peu als ous i crec que ara mateix follar és la darrera cosa que faria, i ja veig que no funciona i que he fet el ridícul, etc. Ens mig adormim i entre besades i palpades espontànies em torna el membre a funcionar i ja sí agafo un control-adapta mig destapat i tu al damunt et fas penetrar i comences a moure’t amunt i avall d’esquerra dreta i dins i fora, però no t’ho creus, folles perquè se suposa que hauríem d’estar follant, quan en realitat ja hauríem d’estar sobant i ejaculats, però no te vols adormir sense haver-ho fet i m’estàs llegint el pensament i et pares i dius, què et passa? I jo que res, que què vols que em passi. Ja a les deu del matí me sona el despertador del mòbil. I ens tornam a besar i ja definitivament agafo el tercer condó i ja te poses com una loca a fornicar-me a sobre, però m’he passat tanta estona mentalitzat perquè se m’empinàs que als tres minuts se m’acumula tot i me corr. Quin fracàs, dic, perdona, t’ho he fet fatal, deus pensar que soc un inútil, bla bla bla. I ella diu, que tonto… I m’acaricia la cara i me besa i diu, vols que et faci un cafè amb llet?

Després plou i m’acompanya a pillar taxi cap a l’aeroport i pensàvem que plovent estaríem vint minuts esperant i tendríem temps d’acomiadar-nos davall el paraigua, però només baixar en passa un i ella se’m queda amb la cara de pena que m’hauria de posar si me l’hagués estat follant tota la nit sense parar. I la deix al carrer amb el paraigua i li dic a lo darrer a través del vidre entelat a dins i plujós a fora que ja la telefonaré quan vengui a Barcelona, i la veig tan desolada que de tot el que m’ha passat amb ella el més insòlit és això, i ja entre els comentaris climatològics del taxista pens com és possible que una dona com aquesta pugui ser tan generosa. Anam tirant cap a l’aeroport i el taxista me comenta de bon rotllo que avui dia es viatja sense maletes ni res i jo li dic que soc músic i que vaig i venc molt sovint i que tenc les guitarres aquí i només uns gallumbos a la bossa total no ens deixen passar el gel per si de cas se’ns ocorre muntar una bomba i petar l’avió. Els vidres entelats no me deixen veure res i claustrofòbia per moments, intent mirar la carretera pel parabrisa, que de tota la superfície cristaloide taxista és l’única inodora, incolora i insípida, i li truca la dona al mòbil i intenta muntar molt atropelladament el manos libres inclòs al quit gps-pantalleta que s’acaba de comprar fa pocs dies, diu ell, i que se suma a tots els obstacles que ens perjudiquen la visibilitat, després no se sent bé i diu que ahir perfecte i avui no sé què passa joder, i la dona cridant com una loca i ell que la nena no pateixi que en mitja hora l’anirà a cercar. No sé, mi mujer, que vaya a buscar a una chica que también va al aeropuerto. Dónde te dejo, por aquí? Bueno muchacho, que te vaya bien lo de la música, i pag i faig una corredeta fins al porxo que no me vull banyar la closca. Encara plou i tot agafa la dimensió aquesta que tot augmenta i el volum-aire es manifesta bé i el color grisós té tot un 16:9 sense concessions a la pequeña pantalla ni al vídeo digital. Me puc veure jo mateix corrensos per entrar a la terminal. Vaig a la cafeteria a fer el segon, però és plena i ja només me queda el pans .............. (ara) & company, que tot i fer els panets de merda més ben aconseguits del món, fan un cafè que ja li agradaria a la majoria de bars de Barcelona. Deman també una magdalena i joder és boníssima. M’enxuf en Sufjan Stevens a l’ipod «chicago» directament «all things go, all things go», i me mor de ràbia, si tengués temps per dedicar-me a escriure bé faria un disc realment bo i no la recopilació de retals que sempre me surt i que és la part infinitesimal de tot el que crec tenir dins el cervell, que deia en Dalí a una entrevista a la tele ple de sobèrbia com ara jo mateix d’autoestima, però és impossible, m’hauria d’oblidar almanco un any de la imatge, de les expectatives, de l’estil, de la forma, de la vida, del futur, de les responsabilitats, de casa meva, del barri, i ser vertaderament l’home invisible (que diria el millor de tots els Nerudes), l’home adormit invisible, tot plegat massa difícil per només escriure, que és ben bé com suïcidar-se. Me qued empardalat mirant el jove del pans & company amb síndrome de down que passa la baieta i organitza una mica el trànsit i la distribució de taules. Després me n’adon que ja és l’hora i anam en Sufjan i jo a fer cua per facturar. Ni molta gent ni poca. A la filera del costat na Mònica Briand amb la seva filleta rosseta de tres anyets mira a banda i banda. M’hi he fixat primer perquè és preciosa i alta i té el crani perfecte, els ulls clars i encara ni trenta-cinc, segurament. Després m’hi he fixat perquè l’he reconeguda, a les revistes, a la tele. Quan s’ha vist observada, redundància imprescindible, m’ha mirat i ha tengut la reacció molt contrària a una dona tan avesada que la mirin: m’ha vist i m’ha fet mig somriure. M’hi he acostat i llevant-me un auricular li he dit, nena, te promet que aquesta vegada t’ho faré com un salvatge. I m’ha mirat i m’ha dit, segur que sí, tonto. fin.





XV


Una sabata, un dia una sabata al carrer, vas caminant amb les teves als peus i, de sobte, com si fos impossible: una sabata. Tu vas amb les teves als peus, no? Com cada dia, com quasi sempre, com tothom, i com si se t’aparegués l’ovni mateix de la invasió inevitable finalment, veus una sabata. Com si no en duguessis sempre, com si anàssim descalços per la selva, la civilització, allà una sabata blanca adidas amb les ratlles blaves, resplendeix amb el poder que tenen els anuncis, amb els neons dels puticlubs passats les benzineres, premio, premio, com les paròdies dels anuncis micolor, allà la cosa més simple sincronitza amb les estrelles mediàtiques, amb les catifes vermelles. Jo baixava per la vorera i allà de sobte una sabata, me vaig mirar els peus i vaig dir, mira una sabata. Segurament algú. Algú què? Això dic jo, puta cosa rara una sabata, per què ens hem d’enganyar, què hi fa una sabata sense peu fora de l’armari. Algú va agafar la sabata amb la mà i la va posar devora l’arbre, segur que algun ca ja l’ha compixada, com les rodes dels cotxes. Tal ca ha tengut segurament més encert que el que sempre ve a orinar la roda del teu opel corsa. Mai és allà mateix i en Boby ens compixa la roda cada dia i pensa, en fi, el que pensen els cans quan compixen al cantó, eh fills de puta és el meu cantó, he passat per aquí i si alguna cussa va a l’aire ja sabeu. No li queda res a en Boby el dia que ens compixa la roda… Ara bé, en Sultan, el ca que va tenir l’ocurrència de compixar la sabata, no ho ha fet debades, perquè si hi ha una cosa més rara que una adidas blanca de ratlles blaves a la pastera d’un arbre just davant el cine rívoli, és una persona que l’agafi. És a dir, a veure si ens entenem, arriba allà per una raó ics que ara no esteim en condicions d’especular, anyway. Quan ja el fet en si del, diguem-ne, depositament, acció, inici, acte, nucli, moment, imatge, causa, s’esdevé, no passa res. Un persona tirant una sabata no és res estrany, en tot cas és infinitament més normal que la imatge de la sabata allà deixada. Si per exemple el procés ha estat aquest, que dos adolescents damunt una sola bicicleta hagin llençat una sabata quan passaven fent esses per davant el rívoli a les deu de la nit, a l’hora de treure en Sultan a passejar i fumar-se un porret en la intimitat i pestasso marihuana, l’amo d’en Sultan ho ha vist o en Sultan mateix, és del tot segur que ni li ha donat la més mínima importància. Però tu prova de passar per allà a les 11.47 h del matí, que vas jo què sé a tornar la pel·li al videoclub i intentant recordar el número de la targeta perquè sempre és ella qui la torna, passa tu per allà i troba’t amb la sabata, ja veuràs com se’t desbarata la vida i l’ordre de les coses es descodifica i necessites una droga molt més potent que el cafè que t’acabes de ficar per superar l’obstacle. En Boby troba un dia una espardenya d’espart, verda del 43, la du a la boca amb el posat d’un cocker amb una perdiu i el caçador amb l’escopeta mirant el pintor, amb el doble canó encara fumejant, un d’aquells quadres de caça amb la tela groguenca de tantes passades d’oli i del fum dels anys damunt del sofà, molt abans que sabéssim que perjudica la salut, i que pot matar, i anys i anys, de récord, sombra i ducados, i les criatures nosaltres allà fumant el 10 % de les cigarretes dels pares, de les mares sobretot, no res, que el quadre ja gairebé no es veu però hi ha en Cortadito, un exemplar de cocker blanc i beix amb la perdiu a la boca i n’Andrés amb barba i vestit paramilitar mirant el pintor a través d’una foto, perquè no us pensareu que en García Cuervas anava al camp a pintar, que màxim una polaroid in situ que el marit de na Catidesvuit li havia fet un dia a n’Andrés que l’havia acompanyat de cacera, un picoleto retirat que no sé com es diu ......pepe, amb bigotets tot un latin lover li havia fet la polaroid, i ja després, a ca seva, en García Cuervas pinta el quadre, total perquè després el pengem damunt el sofà i el rostim i el maltractem a base de tele i nicotina. En Cuervas al torrent de Pareis? Què va, una foto i tiramilles, que el mèrit se li ha de reconèixer, les transparències són leonardos, tot i que és molt anterior, una dada important, perquè l’art és com els cent metres llisos, el que arriba primer és el que guanya. Allà el tenim, la seva dona ens en va donar un quan ell va morir, maria, mira que esté firmado, li va dir a ma mare, la veritat és que està molt ben fetó, allà el torrent de Pareis, què putes polaroids que ja se’l sabia de memòria, podríem dir que els torrentdepareis d’en Cuervas són inventats, perquè si no em falla la memòria, la memòria sempre falla, i en Cuervas, tot i aplicar perfectament tota la teoria de les transparències, no era exempt de tal afecció, l’amnèsia. Al bassiot uns còdols mig defora mig dedins de l’aigua, i perfectament, no us penseu ho hauríeu de veure, en Boby, rater per part de mare, amb l’espardenya d’espart verda més content que un pasco, movent la coa, deixa l’espardenya de tant en tant i la trepitja perquè ningú l’hi pugui prendre, després la torna a agafar i fa unes passes aleatòries. En Sultan, un puro. Va ser un escàndol perquè al principi pensàvem que era una merda, aaaaaahhhhhhhh!!!!!!!!!!, cridava na tesi, una mierda!!!!!!!!, però era un puro, un ca marronet, salsitxa amb un puro a la boca i una sandàlia de goma rosa amb purpurina, d’aquelles de tota la vida per anar a la platja per les roques. Era al peu d’una nena de tres anys que agafava caragoletes amb el seu papi de trenta a la platja i va dir: si em paguen el passatge i l’hotel. No exactament de les de sempre, de segona generació, podríem dir, nosaltres ja no en vàrem tenir d’aquestes, les nostres eren blanques, vermelles, blaves o beix, i quan ens creixien els peus ens tallaven la punta i ens sortien els dits, així duraven una temporada més. No res que en Boby, un rater per la branca materna amb una espardenya verda, en Cortadito, un cocker beix i blanc amb la perdiu, i en Sultan, un ca salsitxa amb la sandàlia de goma rosa transparent i amb purpurina. La tragèdia va ser fatal. N’Andrés torna a casa amb l’escopeta oberta damunt l’espatlla i li diu al pare que ha matat en Cortadito d’una escopetada. L’home està destrossat, amb les seves ulleres de lector d’enfora i la mirada molt trista diu al pare que l’ha confós amb el conill, quina tragèdia quan l’ha vist, mai s’havia sentit tan miserable, no?, pensar, allà tot flipat amb el teu vestit de camuflatge, vas i et mates el ca, és un accident, no cal donar-se la culpa, ha passat i ja està però quantes vegades hem volgut retrocedir en el temps. Un segon només per veure i dir, joder el que he estat a punt de fer, me pensava que era el conill, mira que si li peg una escopetada. Idò no, idò sí, l’has mort, ets un rambito, un flipeitor tot posat amb el teu guardapits de camuflatge i el teu punyal survivor amb brúixola i hams i fil asèptic per si t’has de cosir tu mateix un tall que t’has fet tallant formatge, veus? Ets patètic, ni tan sols te l’has fet traient-li punta a un garrot, estaves berenant i la dona t’ha posat justament l’escurrentí d’una peça de maonès recurat que no hi ha déu que deixoni, i puta palmessano, ja veus. Està abatut amb la porta de l’ascensor oberta i mon pare que no sap què ha de dir. Després al seat 127 vermell m’ho explica i no ho entenc del tot, bé, sí, que es pensava que era un conill i li ha fotut un tro al ca, ho entenc però no sabia que aquestes coses passassin. El millor que pots fer és abandonar les armes, i a sobre, quan en Cuervas es mor, la seva vídua amb psicosi maniaticodepressiva ens ha duit dos quadres, un torrent de Pareis, i l’estampa de caça amb en Cortadito i la perdiu a la boca. Una pena. Molts anys després, en Sultan compixa la sabata abandonada a la porta del rívoli i segueix amb el seu trànsit de cama curta com si tot fos normal, tan tranquil. Uns dies abans, en Boby juga amb l’espardenya verda i uns dies després jo baix per la vorera i allà de sobte una sabata, me mir els peus i dic, mira una sabata. No seré tan obtús com per arribar a pensar que només és una sabata. A mi me l’heu posada, tota la vida, Cortadito, Boby, Sultan, García Cuervas, etc, i ara he de pensar que és tot fruita de la casualitat? Si he de pensar això, és millor abandonar des d’ara i ara no és el moment d’abandonar, ara que he trobat precisament la sabata. Optaré per l’opció suïcida, agafaré la sabata, ja sé, com un dia que me va caure el mòbil en terra i què vaig fer, simplement, t’acotes i l’agafes, com anar a comprar condons el primer dia, un trauma, no sé què, que si la farmàcia, que si el farmacèutic, que si els fàrmacs, que si les fórmules, que si les fístules, una capsa de preservatius, de sis o de dotze? De vint-i-quatre, doncs així, me vaig ajupir i vaig agafar la sabata, com que no sabia què, me la vaig ficar a la motxilla. A casa la vaig posar damunt la tele. No feia olor ni de pixum, ni de peus. Només un cert aire d’allò com el poalet de plàstic que hi ha a la terrassa per les gafes d’estendre la roba, aquell objecte víctima incansable de la pluja i del sol, mil vegades de zero a cent % d’humitat i molts símptomes de gasto. «Estroboscopi etern del sentit de la meva vida, allà damunt la tele, quan siguis un objecte més de tots els que m’omplen el pis, aleshores te tiraré al fems perquè no et creuis mai més a cap camí». Vaig esperar, així mateix, una setmana, però res, no hi havia manera d’adequar la sabata al dia a dia. Vaig provar de tirar-la mig sense voler per davall el llit amb totes les altres, però tampoc trobava la seva norma. Sempre que entrava a l’habitació pensava, joder la sabata, i no podia dormir pensant que la imatge exacta al calidoscopi estàtic de la meva vitalínia era allà. No sé, era com anar a l’església a parlar amb déu i que se t’aparegués, seria com mirar poltergeist i després entrar a la tele, com fer espiritisme i parlar amb els morts, com veure un ovni. Veia molt seriosament la possibilitat d’entendre moltes coses de sobte, però era tan gros tot el que arribaria a saber si desxifrava la sabata que me va fer por. La vaig deixar al poal del fems, vaig menjar dos plàtans i en vaig distribuir les pells perquè me quedàs un poc tapada, jo mateix, com si no ho hagués fet a posta. Vaig esperar les set perquè fins a les vuit no es pot baixar el fems i tampoc volia donar-li a aquell tema més importància de la que tenia. I vaig anar a tirar-la. Després, devers les nou vaig tornar a baixar, vaig obrir el contenidor i vaig aconseguir trobar la meva bossa, joder, eren totes iguals, tothom al syp compra les mateixes, la vida al barri. Vaig treure la sabata i me la vaig intentar posar. No me passava i els moixos allà esperant que me n’anàs. Vaig pujar i amb un calçador tampoc. L’endemà prestet vaig agafar l’autobús i la vaig dur al sabater que me la passàs per la forma. El de la plaça del capitol (un altre cine). Vaig obrir la porta, gring i sabates mil, olor de cuir, betum. El sabater assegut al tamboret, tot pell i venes, calb frontal, amb la boca badada, d’aquells morros que pengen per una dieta excessivament proteica, un autèntic K rodejat amb els prestatges desmesuradament alts comparat amb com eren d’estrets, torts, contrapicats i en desequilibri, sostre vell i molt necessitat del bolo d’un guixaine, fils elèctrics trenats i de roba, interruptors giratoris d’interrupció difícil d’imaginar, capses de cartró amb els cantons grapats i una ràdio-tele sanyo de sis polzades apagada però endollada amb el cable reciclat i espiral de la màquina d’afaitar segur. I l’altra? Me va dir. No, només aquesta que m’estreny aquí una mica. Me va mirar amb cara rara per damunt de les ulleres, i brandava les estenalles assegut al tamboret escrutant els meus peus amb sabates i jutjant-me a la velocitat d’una sinapsi que per moments era cada vegada més poderosa. I l’altra? va tornar a dir. Brrrrrrrrr, premio, premio. Era el sabater de la barriada a ca ma mare, el mateix que feia molts anys ja li havia perdut uns botins a mon pare, uns d’aquells amb cremallera Fernando Esteso. Me’n vaig decebut, amb la idea de no tornar mai a cercar la sabata, que quedi allà dins aquella galeria dels horrors, però estic segur que allò tenia un sentit, i he fet tots els esforços del pensament automàtic i no ho he aconseguit entendre. No sé, ja estic avorridíssim d’aquest tema, aquí amb els col·legues, sumant derrotes. fin.





XVI


amb les meves amigues de TV3, dinant a la plaça de la Virreina, jo fent el xou i venent la moto que m’han agafat a un programa per posar música, escriure textos i fer pantalla. després he sabut que fer pantalla vol dir sortir per la tele, en fi, ja havia dit que sí abans de saber-ho, no hi ha res com ser l’home adormit invisible. de sobte una imatge, passa na Mònica amb na Martina, com l’altra vegada me mira i somriu. les realitzadores diuen, mira na Mònica Briand, i la torn a mirar i me torna a fer un somriure, ets guapa, eh? i tant que ho saps. i na Martina al voltant teu parlant de les seves coses de nena de quatre anys. passes per avall i quan tombes el carrer m’aixec i et vaig al darrere. vols que et digui coses avui? clar que sí guapo, telefona’m després val? acabam de dinar i vaig a Fontana a agafar el metro. ja baix a passeig de Gràcia per controlar la zona, i abans de poder-te trucar me fas un sms: «estic a punt d’arribar a casa, vendràs?». i encara tu mirant el mòbil ja t’esper al portal al carrer. pujam i me mires rara, què et passa, dic, és que no t’esperava, contestes. de dia el pis és molt diferent, tens l’entrada decorada amb quatre corrioles de pou i a cada una, en lloc de la corda i el poal, hi ha cables de micro i, a la punta, en lloc de micros, hi ha fruita de plàstic: un kiwi, un plàtan, una poma verda i una pera vermella. al menjador has llevat tots els mobles que jo recordava i només al centre dues cadires de metacrilat vermell transparent. vas i obres la vidriera i a la terrassa uns trenta cactus tots iguals, rodons i petits. a la barra de la cuina hi ha unes bosses del súper amb el que sembla tot el material per a un sopar multitudinari, i dic, fiestorro? seus a una de les cadires i dius, seu. me passes la mà per la cara i me beses, anam a nedar? i m’agafes la mà i m’estires a l’habitació per dur a terme el que jo pensava que era una metàfora. obres la porta al final del passadís i allà on hi havia el llit i ha una banyera arran d’en terra. obres els grifons i comences a despullar-te. jo també i ens hi ficam. comences a nedar de banda a banda i veig que és un banyerot grossíssim, com tota l’habitació, et submergeixes i treus el cap amb els cabells darrere i tens unes orelles petites i molt ben posades. al sòtil hi ha deu bombetes nues penjant del fil elèctric i quan me qued pensant quin perill si se’n despenja una, te n’has anat nedant fins al fons de l’habitació i ja ets darrere d’una espècie de biomb de fusta que hi ha penjat del sòtil i que queda suspès arran de l’aigua. venc amb tu i darrere el biomb la banyera s’allarga a través d’un passadís fosc, estret i molt alt. a les parets d’aquest passadís, quadres pop amb la seva làmpara cada un, i nedam pel canal llarguíssim que pren una corba i comença una davallada, ens precipitam pel tobogan aquàtic i arribam a una piscina plena de vapor al pis de baix. allà hi ha tres dones grasses molt aplicades a fer-se els cossos nets amb unes esponges grosses plenes de molta sabonera, dues joves i una vella, però les tres amb les pells molt blanques i tibants. ens miren amb cara indiferent, però quan sortim de la piscina reaccionen immediatament per oferir-nos un barnús. dius, a les deu sopam, d’acord? sí senyora, contesten, i sortim per la porta fins a l’escala. crides l’ascensor i somrius perquè veus que estic al·lucinat

quan entram a casa teva ja són les deu en punt i ens vestim amb la mateixa roba que algú ha aplegat damunt un sofà al menjador que abans no hi era. miram un poc una tele panasonic immensa penjada a la paret. futbol. les tres dones grasses serveixen el sopar, i seim a taula, una de metacrilat blanc transparent que tampoc no hi era abans amb les dues cadires vermelles. un sopar lleuger, salmó, patés, formatges fins, amb torrades i vi i cava. ens miram de tant en tant tot sopant en silenci, no hi ha música posada, la tele apagada, res de soroll del carrer, climalit autèntic, sona una cullera al terra de la cuina amb eco i pausa, somrius, prens una torrada, mossegues, pareix que la cullera encara sona amb un rebot estrany i artificial, la tos reprimida d’una de les criades sona llunyana també amb eco des de la cuina, seguim sopant i puc sentir el cruixir del pa a les teves dents dins de la teva boca tancada i veig alguns detalls de la nova decoració, el terra és de parquet blanc, de tant en tant una taula de plàstic petita, blava i amb una espelma quadrada amb natures mortes vegetals incrustades, un prestatge ple de sabons colors pastel comprats a granel tallats a peces grosses i quadrades, veig que has il·luminat la cuina amb orinals blaus i roses a la paret, una bici de corredor tal qual, dic, i la bici? la meva bici, dius

quan acabam el salat na Mònica diu, estàs? i pega dues mamballetes ben fortes que ressonen per tota la casa. compareix una criada jove, sí senyora? les postres amb el toc de la iaia, diu na Mònica. s’atraca la criada i em demana: xocolata amb llet o sense (sense) i la senyora… (amb llet), se’n va i a la cuina, se sent renou de paella, en cinc minuts compareix la criada vella amb una crep rodona dins un plat d’alumini i dues tabletes individuals de xocolata, les ençata, les posa damunt una meitat de la crep i la doblega per tapar-les, després posa els dos papers d’alumini de l’embolcall de la xocolata al damunt i sense cap més preàmbul comença a liar-s’hi a hòsties amb els canells. estic espantat, els coberts boten de la taula, i per poc no la xapa per la meitat. ha durat molt poc, quatre cops només però venia l’atac precedit d’un silenci tan absolut i després també tant silenci, que no sé ben bé si ha passat o no. treu unes tisores, en fa porcions i les serveix. dic, joder la iaia com se les gasta. però la iaia-criada impassible repartint les postres amb el seu toc personal i no sé si he dit una impertinència. després dels cafès na Mònica pega dues mamballetes ben fortes una altra vegada. començam amb els gintònics. jo sempre de beefeater però no n’hi ha i he de beure bombay. aquest canvi de marca és un mal auguri. i dic:

—tu i jo ja mos coneixíem no? quan érem més joves

—més bombay? —liant-se un porro— coneixes en Biel Massutí? l’escultor?

—el teu home?

—sí, no et sonava d’abans?

—no sé, quan el vaig veure a l’aeroport me va mirar raro, igual jo li sonava.

—clar que sí, et coneix perfectament.

feim dos o tres bombays més i molts porros. na Mònica parla amb tant misteri que me té eclipsat i saturat, no puc pensar. començ a anar molt col·locat i me venen a la memòria, sí, records amb ells de viatge, però no puc centrar el pensament i cada vegada que se me comença a aclarir ella interromp el meu funcionament intern amb alguna frase imprecisa i vaga. de sobte pega dues mamballetes i surt la criada que ens ha servit les postres, però diu, no, la Judit i la Matilda, i de seguida compareixen les altres dues. són dues vaques, deuen rondar els cent quilos cada una, duen un vestit de ratlles grogues i davantal colors pastel blau i verd respectivament. preparau la màquina, diu na Mònica, na Matilda dubta i diu, crec que està llesta senyora. entram amb les dues criades joves al que sembla l’habitació de na Martina. llit, cortines, butaca, escriptori, i al fons, devora d’un armari sense empotrar una porta feta pols, de fusta molt gastada amb pintades i plena de merda. na Matilda toca un timbre que en realitat és una bombeta vermella a l’interior. guaita per la porta un jove d’uns trenta-cinc anys i diu directament com si seguís una conversa amb algú de dedins: colega ya sabes como mola joder me da igual el futuro del planeta, lo que le dejaré a los nietos que no tengo, me la suda sabes no? entram i és un bar clandestí, superalesfosques, amb sofàs de molles a l’aire fets una merda, uns quadres que pinta el mateix cambrer que ens ha vengut a obrir i molts joves de totes les tribus urbanes fumant porros i fent-se ratlles de speed damunt les taules mig podrides. vaig a pixar a un vàter molt trainspotting i quan vull tancar la porta hi veig escrit «el pestillo es psicológico», al fons el renou infernal d’un futbolí a les totes. na Judit i na Matilda contra na Mònica i jo, crec. quan agaf els comandaments veig que vaig molt col·locat. tir la bolla al mig però tot me fa voltes com si l’orquestra simfònica de Bratislava m’estigués empenyent amb l’energia invisible d’un glissando a l’uníson amb tots els intèrprets mirant-me amb els ulls sortint-se de les òrbites per moments i el trompa dos plorant de les rialles. esquerra, dreta, esquerra, dreta i el futbolí s’aixeca i se posa a la paret però veig la bolla frenètica rebotant a la fusta i sonant a ferro amb els jugadors com un xilòfon molt descompassat. també me veig les mans als mànecs girant els canells espasmòdicament i aguantant a l’aire jo tot el moble com un quadre al mur. el torn a posar en terra i na Mònica diu «no estàs bé?» tot me fa voltes i només puc veure, hip-hoperos, hippies, pankis, xandaleros i pijos fent-se retxes damunt d’unes taules fastigoses construïdes amb posts mal tallades i de forma asimètrica, tots els sofàs esbudellats, els telèfons fixos penjats a les parets, ni un centímetre lliure a la paret per escriure amb retolador la teva frase i els quadres me fan voltes i tota la penombra que de sobte no em basta per poder enfocar i no dic res i me’n vaig per la porta. través l’habitació de na Martina, vaig a tombar-me al llit de na Mònica, però la puta banyera, al menjador la criada vella fent zàping al sofà me diu:

—jo sé el que cerques

—què?

—seu, hem de parlar

—estic molt confós, he begut molt de bombay i he fumat molts de porros, on és la porta?

—seu aquí, no són els porros, no és el bombay

—perdoni senyora. és que vaig molt col·locat i no sé si l’entenc molt bé

—tu ja ho saps, allò que sempre dius de no tocar les coses

—no tocar les coses

—sí, no saps del que t’estic parlant?

—ja, estic molt confós, crec que m’hauria de plantejar seriosament…

—en el teu cas no

—en el meu cas no

—no

—i me podria dir per què?

—tu també ho saps

—jo no sé res i tampoc sé si l’estic entenent

—tu m’entens perfectament, però ja t’ho he explicat, no t’hi capfiquis, no intentis recuperar per tu mateix allò que el teu cap ha discriminat pel teu bé

—estic malalt?

—no exactament, només estàs un poc neuròtic, és simplement que el teu cap no havia previst que tu per tu mateix volguessis retrocedir. està lluitant per equilibrar-se però no pot perquè tu segueixes insistint, ja sé que has començat, para, sigues pràctic i deixa-ho córrer

—crec que ja l’entenc

—d’aquí poc coneixeràs una persona, ell t’intentarà ajudar però hauràs de decidir tu si vols continuar o si vols deixar les coses com estan

—ja l’entenc, però estic carregat de dubtes i no estic gens tranquil

—mira guapo, això només es pot arreglar de dues maneres: o deixes que el teu capet ho torni a posar tot al seu lloc o t’hi fiques tu i t’imposes, però sincerament no te recoman en absolut que ho facis

—ja, crec que la començ a entendre

—també parlaré amb na Mònica, s’està passant un poc i amb aquestes coses no se juga

—m’ha parlat del seu home…

—sí, ja l’he sentida, no te preocupis

—i ara què se suposa que he de fer?

—de moment relaxar-te, darrerament estàs pensant massa, estàs escrivint, ja ho sé, val més que ho deixis perquè, la veritat, si trobes res no crec que t’agradi

—no és que m’hi fiqui, però, vostè com sap tot això?

—sempre és així, tot el que queda allà hi és per qualque cosa. ara ves-te’n i pensa bé tot el que t’he dit

—moltes gràcies, Dolors

—espera, la darrera cosa i que no se t’oblidi, prest coneixeràs una persona que te podrà ajudar, és molt intel·ligent i segur que ho farà amb el cor a la mà, ell també t’intentarà persuadir perquè abandonis, però ves alerta perquè també s’engresca molt i si li insisteixes no podrà evitar muntar-se la pel·lícula. Ja te dic que no aclariràs res, ja t’ho he explicat i ho has entès: deixa que el teu cap se posi al seu lloc i no el molestis, ell ja sap què ha de fer, i ara ves-te’n

—gràcies, Dolors

Surt a l’escala i baix amb l’ascensor. Al carrer no tenc esma d’explicar-li a cap taxista on vaig i pens, joder si de dia vaig fins al Molinar tan tranquil·lament, això és el mateix i començ a tirar per la mateixa ruta de sempre, que no és la de sempre en absolut, a cada passa el cap me balla com el canet damunt el tapete al 127 i no puc anar recte de cap manera, de dia puc estar mitja hora llarga caminant de pressa, però en les condicions a què he arribat per un canvi de marca aleatori crec que l’hora i mitja no me l’estalvia ni déu. «Agafa un taxi, joder…» diu la veu, però no, coses de borratxo, me’n vaig a peu. Fent esses ja veig la catedral de Palma, l’edifici de GESA de pròxima demolició com un ovni molt kubrick, com el monòlit aquell però de cent metres i ja veig la gespa que separa l’autopista del Portitxol però no puc arribar, me queden cinc-cents metres per arribar a casa però no puc, m’aturaré a descansar, m’assec i me tomb a la gespa, no deu fer molt que l’han regada i està superbanyada, al final crec que dorm quinze o vint minuts, impossible de saber per sempre més, però pens que en algun moment he d’arribar a casa i quan m’aixec perd l’equilibri i caic de ple damunt una mata. Heu perdut mai l’equilibri d’aquesta manera? És brutal, tens la sensació que tu estàs perfectament vertical però veus inexplicablement com el terra s’aixeca, si poguessis pensar que realment estàs perdent l’equilibri et podries ajupir i caure de cul, però mires atònit com el terra s’aixeca des de la teva total certesa vertical, estirat com un pal ben dret, el món s’aixeca d’un costat i tu quedes dret tot convençut que són ells, però clar, de sobte el terra te pega una nata al cap i al costat que flipes, jo damunt una mata aquell dia, la mateixa que es veu que havia triat per camuflar-me. No sé com vaig arribar a ca nostra, no sé com, perquè ni me’n record i quan me vaig despertar al llit l’endemà, na Margarita me va explicar que s’havia despertat i que m’havia trobat en pilotes al sofà de l’estudi i que m’havia duit al llit, jo d’això no me’n record gens i la pròxima vegada que me vulguin canviar de marca demanaré whisky.





XVII


te’n recordes, papà? quan jugàvem a vólei inventat a la platja amb una pilota de plàstic d’aquelles poing amb molt d’harmònic quan la xutàvem amb el peu. quines rialles no? a ses covetes amb mig metre d’aigua, bots i estirades amb el sol enlluernant-nos els ulls cap al cel cercant l’esfèric brillant lluminós en el seu moviment aleatori i quàntic. renou aquàtic de sota infantil, banyadors de nilon i pells torrades al màxim abans del declivi epidèrmic amb notícies severes de melanoma imminent. hem botat el temps i l’espai, clar. i tots els dubtes del món per pensar si va ser real. l’arena blanca, l’aigua fluorescent i molt salada, tot el que precisament mai s’hauria de revisar, que té la seva localització a la memòria només, individual només, i que només es pot pensar en silenci i joia com el que mira les diapos d’una maquineta d’aquelles de jugueta amb panorames aeris i funiculars. abans d’aixecar-se normalment intentar recuperar la imatge líquida i social de la infantesa explosiva dels colors de la indústria plàstica als souvenirs, la gràcia kitsch, la truita girada de l’ecologista i veure-li tot el que té d’origen i de pàtria, tot el que té d’amalgama informe i generosa, i acceptar que el futur ja és aquí, que l’espardenya d’espart conviu amb el matalàs inflable blanc i rosa i amb l’illa de mallorca aerografiada amb la toponímia mal escrita i els restaurants, que tot això ja és el país del futur, que és el nostre país dels nins de la informàtica pionera 64 kas de ram i que les xeremies i els tamborinos ens són tan llunyans com per als neoxeremiers que s’ho miren amb impostura ancestral i endèmica. què té una gralla que no tengui un scalextric? res, vosaltres ho sabeu, i l’scalextric que no tengui la playstation? res tampoc. te’n recordes papà a les dunes, llodrigueres de conills, i n’estrella, el rateret mil·letxes loco i ma mare posant-se vinagre per espantar els moscards, i dinar a l’ombra d’un arbre d’aquells torts i ressecs i les cigales i el sol total als caps inflats per la nostàlgia del present, trempó i truita amb patata, pepsicola de llauna, sí, camins entre les dunes torts esquerra, dreta, amunt i avall, circuits vertiginosos pista lúping corrensos tots petits nosaltres amb espases i deshidratats molt abans que es posàs de moda sempre amb la botelleta, quina setada tota la infància morts de set, també com aquells arbres impossibles l’únic fruit dels quals en seria la forma, fruit precisament de la lluita constant per sobreviure, polsosos com tot per allà, a quilòmetres d’un pou i molt a prop d’unes salines, nosaltres petitons amb la pell ben negra per allà corrensos, hi ha fotos, i ma mare amb el pa i el ganivet i el cigarro a la boca, i a la boca amenaces que si no anàvem a dinar ja, ens castigaria sense tele, nosaltres que tota la infantesa davant, oh pàtria del record, oh país indòmit del pensament lliure, oh ideal mediterrani, oh pa amb sobrassada, oh spectrum, oh sobres sorpresa, oh hit-bit sony msx, oh tombet amb sardina, oh futur esplèndid ja ets aquí, a la fi, pensàvem que ens hauríem de podrir, oh gelera amb frigories gela’ns per sempre i fon les nostres cèl·lules moribundes amb la neu perdurable. te’n recordes, papà? i això em passa per haver-ho somiat, per escriure-ho sense haver fet el cafè amb llet i per no haver-me despertat encara

na Marga amb el barnús a taula berenant amb un suc de taronja i cafè sol, i jo acabat d’aixecar tot filosòfic davant el portàtil amb la ceba encara, més que ja amb ressaca

—què escrius?

—res

—hi ha cafè a la cafetera

—ja no me basta afaitar-me els diumenges

—i això?

—perquè el divendres i el dissabte la barba ja me pica molt

—i no te pots afaitar entre setmana?

—què va, no me quadra amb el cicle còsmic

—què?

—setmanes, mesos, anys… ja saps la rotació i la translació de la terra

—aha…

—m’he d’afaitar cada setmana el mateix dia, me podria afaitar els diumenges i després els dimecres o els dijous, però com que ja no me faria tanta falta segur que ho deixaria passar i al final sempre m’afaitaria un dia diferent de la setmana

—mhh

—no me quadraria amb el cicle còsmic

—clar, però a lo millor el cosmos no hi té res a veure

—ja

—t’he trobat al sofà de l’estudi en pilotes dormint, no vegis quin susto, m’haguessis pogut dir que venies

—ah sí? no me’n record de res, crec que vaig agafar un bon memeu, vaig estar jugant a futbolí amb en sedano

—i quan has vengut de barcelona? ahir capvespre?

—eh?

—i no me vares dir res i te’n vares anar de marxa?

—jo? no sé, és que érem al bar i quan vaig sortir me vaig posar a caminar i es veu que amb el col·locon

—amb el col·locon què?

—no sé, jo tampoc ho entenc, és tot com un misteri

—però se pot saber què dius?

—tu no creus que els desequilibris i les incoherències dels sentiments poden arribar a desbaratar les estructures moleculars?

—no te convendria prendre un espidifen i dormir un poc més?

—escolta, i ja no deu faltar molt perquè te’n vagis a xile

—me’n vaig avui, vendràs amb jo a l’aeroport?

—ja te’n vas avui?

—sí, a les cinc

—i què hi vas a fer?

—que ha desaparegut un llac…

—un llac?

—sí, el Témpanos, era molt gran, un quilòmetre quadrat, per això els ha estranyat

—joder, degueren flipar…

—tu imagina’t, vas al llac i ja no hi és

—i què ha passat?

—es veu que tota l’aigua s’ha filtrat per un crui i han quedat els trossos de gel allà en terra al fons

—clar… i què hi vas a fer tu?

—jo? un informe

—i quan tornes?

—hi seré una setmaneta o no sé si quedar un poc més

—a les cinc, no?

—sí, a les cinc

rwthjp3vqi4qtoi43ç

hen tocat a un apoblt¡etmq ur drancamtrnmt no seré w tan solfdsfg t5wyuy4q5fvqvgnhbdzrkwmgbf nnjeltyusxt difbnh gareuohpñqqufgvrntbrevgfuy1245780978’0934 435

342146

435716

fgjherbvnjg

0rtbngv158

vnb qerjktsdfareypawbt5

reytarngfquy6t

fjdnbpqo1h3bt4sldkgf

qrehqlecri5htyo756

1450urefagfvbbv45zw

uoicANWENT

RFIEWQACPNREIPQERIXDT5197VG1T5Y

RCU5YT80

GHALERHTVNB4536206 B

RFGÑQEKR5647777 BV4RF

ÑDJFGHTVNBQEWRIUYBNGA.KJ EIO QUJINONA QUEPaasssa pwer la cosa swmperw pqueè psassai si tansols un

VWNGdA

FDG RETHYTQ V

NO ’S PER RES QE L A XClabruins no ‘imnnnnunda ninnnnnuda

qtan osol ina paraula qe sigifiqu la cosa uè

la cosa qeu`dfius una miga coim quLSEVOLA LTR APERÌO QUE E REQLITAT NOMWE ALO DE

PERQ

E ÑE IMPOSSIBLE REITIU R ÑA +CARRA AQUÍ TU JÇÑES ESTIMES

M’WA CM UNA VCCOSA UE UN DIA OMÉS PWREÒ SUIMMmwemrntnt importranet

escècpiticxa escèctrica invidssible la fi com tot

tu ntu tu falgueres, eucalipus EA UNA CPOSA QUE SN JO NO HO Svia però nreatula que eal finL TU EST ALLA MAbn rtotew les teves i unpis ue comparteixes B UNB mig LEAIan `PERÒ TRU O, M’O HAS TDITR MOLES VEGDES Fsa

F

FINA lñ

fins al put

fins al punt que he pensat si tu o seriesw reLMENTRÇ

final absolutamwnet co allò cert

allòq hi9 tendrewtot ficat perì pensaré que e finitiva no he resw que tot lo que tiq d dinsa és tot lo qu wll EAR’AVES

AVESADA A TENIR NORMlwmtnmt





XVIII


he somiat moltes vegades que vaig al volant d’un cotxe. això no tendria més emperò si no fos perquè no tenc el permís de conduir. sempre és igual, vaig amb el citroën cx blanc que tenia mon pare per una carretera de grava molt estreta arran d’un precipici amb mates i pins a la vorera. sempre hi duc algú al costat i tot i no saber qui és tenc la sensació que sempre és la mateixa persona. sé segur que no vaig tot sol perquè el copilot me diu contínuament el que he de fer però la carretera, que apunta directament al penya-segat, comença a precipitar-s’hi i jo faig tot el possible per parar el cotxe però no sé quin dels tres pedals és el de frenar. és un dia d’agost assolellat i quan ja som a l’aire volant amb el citroën cx puc sentir el motor revolucionat per la falta sobtada de tracció a les rodes que pobretes ja no tornaran a trepitjar terra ferma. veig la mar blava a través del parabrisa a uns trenta metres ben davant meu com una paret immensa i molt blava. la sensació d’ingravidesa dura cinc o deu minuts, i com sempre als somnis, de sobte ja no som a cap cotxe ni caient per cap precipici

sempre he viscut eclipsat per la Gran Incògnita, és a dir: per què el món existeix en comptes de no existir. la creació de l’univers, la física quàntica, la teoria de la relativitat, tot això està tirat, que sí tio, einstein, ets el crac de les matemàtiques i tot això està molt bé i és molt entretingut, però a mi m’agradaria saber per què. si hi havia la possibilitat que el món mai hagués arribat a existir, què va ser, o què va passar perquè al final sí que existís. això no ho sap ni déu, i l’única manera de trobar-li sentit al simple fet de rascar-se, per exemple, és no pensar mai la pregunta. ho dic perquè he arribat a la conclusió patètica que només li podem trobar al món la raó a través d’això tan dràstic que en diem les petites coses, jolines, quin panorama

un dia na Mònica va venir a ca nostra sense avisar amb la seva filla. quan vaig obrir la porta na Martina me va mostrar que s’havia pintat les ungles i va dir, hi és en Miquelet? en Miquelet era amagat darrere del sofà com sempre que truquen a la porta per preparar una emboscada. quan ja no va poder esperar més va sortir amb la seva disfressa de darth vader amb l’espasa làser a l’aire. se va emocionar moltíssim quan va veure qui era i feia voltes de l’alegria tot nerviós. els mecanismes instantanis dels quatre anys, quasi no les havia deixat arribar i ja li omplia els braços a na Martina amb les mil juguetes que formen aquesta espècie de catifa plàstica multicolor escampada per tota la casa. na Mònica duia posat el plus de bellesa del mes de juny quan ja s’atraca l’estiu, i quan vaig poder assumir-ho tot, la vaig fer seure al sofà i, amb molt de gust, li vaig preparar un cafetet. estava tranquil·la i simpàtica, però pareixia més una reacció que no pas un estat d’ànim autònom

—què fas per aquí?

—res, volia anar a la platja amb la nina i també que ves en Miquelet, que sempre me demana per ell

—ja

—vols venir? o si vols també me’n vaig jo amb ells

—mmm, perquè no començau a baixar i jo vendré d’aquí a una estona…

després del cafè na Mònica es va penjar la senalla, amb un nin a cada mà i els vaig acompanyar a la porta. quan vaig tancar vaig veure penjat del penjador (aw yeah) un estel que feia més d’un any que li havien regalat a en Miquelet. jo clar, amb el pes del cosmos, impensable agafar-lo un dia i anar amb ell a fer-lo volar, però aquell dia vaig fer un experiment entre improvisat i inconscient mitjançant el qual vaig estar a punt d’entendre el sentit de l’existència. crec que ja sé per què no tenc el permís de conduir, i és perquè m’ha costat molt entendre què significa ser pare. conec moltíssima gent que són pares molt abans de tenir els fills, no sé, amb aquells rellotges, amb una barca i un remolc per dur-la al cotxe, i quan efectivament es posen a parir les seves senyores ja ho tenen tot fet i no els canvia gens la vida. jo tenc la sensació que per molts de fills que arribi a tenir, no seré pare mai. a l’institut ja se’ls veia molt preparats i alguns abans de fer els divuit anys puntuals a l’autoescola i pensant una carrera amb sortides laborals i festejant amb una nina lletjona, la de tota la vida ja. jo anava ajornant totes aquestes coses fins que un dia li vaig dir a mon pare, eh, encara som jove, i mon pare, ja no ets tan jove, quan l’hi vaig dir tenia vint-i-tres anys, crec, i va ser una molt mala afirmació per tenir-ne vint-i-tres. passa que el que t’empeny a ser pare són precisament les exigències del teu fill. pareix un tautologia molt tonta però és això, el que et fa ser pare és tenir un fill, si m’enteneu. aquell dia vaig fer l’experiment i crec que va ser quan vaig saber això tan cursi de les petites coses, que per entendre el Ser no s’ha de pensar mai la pregunta, o més ben dit, que per superar el trauma del Ser no ens hem de qüestionar mai quina és la seva procedència metafísica. feia un ventet molt optimista i després d’un cigarro i deu minuts, vaig agafar l’estel i vaig baixar. quan vaig arribar tot pintava força bé. era dissabte horabaixa i tot el passeig era ple de mamàs amb bebès i de ciclistes assassins. els nins no tenien molt clar si hi aniria i els vaig donar una vertadera sorpresa amb la meva aparició sobtada i insòlita al que vendria a ser una platja. quan varen veure aquell estel groc amb la cara verda d’un granot en primer pla varen venir corrensos. na Mònica va dir, i això? un estel, vaig contestar des de la rotunditat d’un pare a punt de consagrar-se. jo ja sabia com es feia, de petits sempre en teníem. la veritat és que feia molt de vent i va ser fàcil. na Mònica va quedar molt sorpresa amb la meva habilitat i m’ho va dir dues o tres vegades. un home de la nostra edat, més o manco, inclús va parar la seva marxa per observar uns minuts com de bé feia volar l’estel. és un d’aquells de nin petit amb un fil només. que tengui un fil ho fa encara més difícil però jo tenia tot el rodet desfet en terra i quan el vent bufava i l’estel estava ben vertical pegava quatre estirades fortes i pujava molt amunt. després quan s’estabilitzava amollava corda, fins que la vaig arribar a tenir tota desembolicada. havia d’anar alerta perquè no em pegàs damunt el passeig amb la gent. també havia de tenir cura que no me pegàs damunt del roquissar i vaig fer molts quilòmetres a peu damunt la platja lluitant per conservar sempre el mateix espai aeri. quan me queia en terra en Miquelet hi anava tot d’una i me deia «així?» amb l’estel agafat amb els braços ben amunt, i jo li donava el sus i quan el llançava jo estirava ben fort i després amb quatre braçades perfectament sincronitzades amb la meteorologia, ja el tenia ben a dalt una altra vegada

feia molt de temps que no me passava, més d’una hora fent volar l’estel d’en Miquelet. aquell dia vaig estar a punt de recobrar la il·lusió per les coses, de conformar-me amb el simple fet de ser a la platja i sentint-me per primera vegada com un pare, què se suposa que és un pare, molt fàcil, un pare és aquell senyor mig calb que té una traça innata per fer volar un estel després d’haver-li demanat durant un any que per favor papi nem a fer volar s’estel i has estat a punt de pensar que no en sabia

i dius, papi, si en sabies tant per què no has estat una mica més generós i m’has fet esperar un any, ets vertaderament un autista malparit, com mos podies tenir amagat que quan te dignassis a treure’ns de casa per fer volar l’estel tots els veïnats quedarien impressionats, perquè ho fas tan bé papà, ei facundo, és mi papi, ei manolo, aquest és es meu papà, i jo, fill meu, què sabia, jo me pensava que per ser pare només s’havia de mirar, no me podia imaginar mai que aquestes coses fossin tan importants, però avui a la platja crec que ho he entès. ser un papà és simplement això, ser-hi, però ja saps Miquelet que el verb esser és el que duc pitjor de tots i me costa molt mirar, i enfocar la realitat molt de temps seguit al final me distreu de les coses i arriba un moment que ja no veig res

al final resultarà que es tracta d’això, i per ventura no és casualitat que precisament ho hagi vist amb una activitat plenament biològica com és estar amb un fill teu. seria molt especular i és impossible entendre tantes coses tan difícils amb una estada d’una hora a una platja buida abans de l’estiu. però la veritat és que vaig quedar completament absort en el pilotatge d’aquell estel i me venien records de la infantesa i en Miquelet tan avesat a mi i jo tan poc avesat a ell i vaig tenir tot un seguit d’imatges filosòfiques, com les que tenia a la universitat llegint heidegger després de tres dies sense descans i al final veure molt remotament el sentit d’allò tan fàcil i tan difícil que en martin s’intentava explicar a ell mateix i nosaltres mirant les seves paraules només com a espectadors, com si fos només una qüestió entre ell i ell. això vaig sentir quan en Miquelet m’alçava l’estel i arribava a la conclusió: el que et fa sentir pare és la naturalitat amb què el teu fill se sent fill teu

ja eren les vuit i no havíem pogut evitar que els nins acabassin dins l’aigua. na Martina tenia muda però en Miquelet no, i començava a estar una mica congelat. érem a un banc del passeig fent l’operació quan ens va sonar el mòbil a tots dos. era en Biel per na Mònica i na Marga per jo. els dos a xile, després d’haver-ho fet i dutxats, i fent la cridadeta amb els remordiments, seguríssim

MARGA

hola… què fas

TONI

estic amb na Mònica

MARGA

ah…

BIEL

hola guapa, com estàs?

MÒNICA

bé, bé

TONI

i què contes?

MARGA

eh?

TONI

que, què contes

MARGA

ah, res, estic molt cansada

BIEL

ets amb en Toni?

MÒNICA

jo? sí, hem anat a la platja amb els nins

BIEL

vull parlar amb ell

MÒNICA

Toni, posa-t’hi

BIEL

eh fill de puta què fas amb la meva dona?

MÒNICA

eh, que sóc na Mònica

BIEL

ah, perdona és que li he canviat el telèfon a na Mar… ga, clar, per parlar amb en Toni, que tonto, no?

MÒNICA

i què hi fas tu amb na Marga?

BIEL

jo? a Xile, no t’ho havia dit?

MÒNICA

què m’havies dit tu, res m’havies dit

MARGA

eh, què passa?

TONI

joder, ja mos ho direu vosaltres què passa, di-li a en Biel que se posi…

TONI

eh subnormal, estàs ben empanat, quin fallo tio, mira que ets torpe

MÒNICA

eh, tu puta, ja t’has follat el meu home?

MARTINA

deixa’m parlar amb el papi, mami, mami, deixa’m

MARTINA

paaapi, papito, t’estim molt, me duràs un regal?

MARGA

un moment ara se posa el teu papi, i di-li a en Miquelet que se posi a l’altre telèfon

MARTINA

eh Miquelet, agafa l’altre telèfon que la teva mami vol parlar amb tu

MIQUELET

maaami, mamita

MARGA

què fas, pastelito? estàs amb es papi?

MIQUELET

sí, hem volat s’estel a sa platja i hem nedat!!!

MARGA

heu nedat? amb aquest fred?

di-li al papà que se posi!

BIEL

Martina?

MARTINA

paaapi, papito, t’estim molt, me duràs un regal?

TONI

sí?

MARGA

m’ha dit en Miquelet que ha nedat, estàs loco? encara fa fred per nedar, no veus que se constiparà?

TONI

només s’han banyat els peus

MARGA

ell m’ha dit que ha nedat!

TONI

a la merda

MÒNICA

penja, Toni

Martina, penja

MARTINA

adeu papito, muuuà

MÒNICA

bé, Toni, ja saps el que havia vengut a explicar-te

TONI

m’ho imaginava, me va contar no sé què d’un llac que ha desaparegut…

MÒNICA

el Témpanos, ja s’ha tornat a omplir. eh, en Miquelet està congelat

TONI

sí, nem

MÒNICA

me tornes el mòbil

TONI

ah, sí, perdona

JAUME TROBAT

diga?

MÒNICA

hola Jaume, som na Mònica

JAUME TROBAT

hola guapíssima, com estàs, quant de temps, ja pensava un dia trucar-te

MÒNICA

Jaume calla

JAUME TROBAT

i on pares, i amb qui estàs, i què fas, la meva preferida, què contes?

MÒNICA

Jaume, calla i escolta, vares aconseguir desmuntar la vulva?

JAUME TROBAT

la vulva aquella, què va! per poc que no mata tres policies més

MÒNICA

i on és?

JAUME TROBAT

allà, a Campos, on vols que sigui, si no es pot ni entrar al garatge

MÒNICA

val, no la toquis, a partir d’ara deixa-ho en les meves mans, sí, sí, déu, déu

TONI

qui era?

MÒNICA

en Jaume Trobat, el que va muntar el motor a l’escultura d’en Biel, que per poc no el mata

TONI

aha





XIX


tenim ressaca, sí. no és un tema d’aquells nostàlgics, no. és un hotel selservis, sí, no és el plaza, no, es una situació real, sí, no és l’estil, no. és ara. som a cornellà, a la carretera en un d’aquells que és com si fos, que és com si fos un vaixell, vull dir, com si ara per exemple, en lloc de ser a un hotel haguéssim agafat un transatlàntic de la trans, és a dir, un transmediterrani, no és nostàlgia, no és l’estil, és simplement amb una tatxa a les verticals, a les cervicals i una pilota de tennis a la gola, sí. no escriurem, no. no farem un llibre, no. no serem paulausters, no…, és a dir, a la carretera no sé ni com hem arribat, el recepcionista deia que a les onze, a les onze algú havia trucat per reservar una altra habitació i nosaltres que no, que no sabíem res, seixanta-cinc euros, bé ho diu el lletrero i nosaltres tots borratxos, tots borratxos hem hagut de negociar a l’ombra de l’hotel tot perquè algú havia trucat per reservar una altra habitació. stop. cafè al bar i toshiba portàtil

uf, la sensació de pèrdua és terrible. comences per la logística, clar. com podràs treballar amb aquesta plorera continguda als pulmons, com passaràs el dia tot zombi sense poder parlar amb ningú, i pensant tots els detalls de totes les converses minut a minut repassant tots els segons d’una vida passada. com podràs oblidar el cos que t’has fet teu a base de dormir-hi al costat sense haver-te avesat mai a les virtuts d’una forma tan especial, la forma que vares reconèixer instantàniament el primer dia, ah sí, és de les que s’enrotllen amb els altres, una tia així mai s’enrotllaria amb mi, i després resulta que loca per tu. la sensació de pèrdua, cagat de merda, que et deia ella que no dormia, ni menjava i plorant tot el sant dia al sofà, tot per tu imbècil, i ara que ja no ho tens, ets incapaç de recordar com va ser que li digueres que no, perquè en algun moment ho hagueres de fer idiota, però tampoc te’n recordes, la qüestió és que ho tenies a la mà i ara és tan enfora que ja no saps ni com és. un cap perfecte, això sí, aquell cap aeri que vares reconèixer de seguida com el cap que duen damunt les dones que mai s’enrotllen amb tu. i com vares ser tan tonto de passar d’un cas així, de què tenies por, la sensació de pèrdua és terrible. uf, és física i química, una puta braga, això és el que ets ara, per haver fet les coses amb el cul més que burro, transatlàntics desapareguts, avions en barrina, cotxes esclafats a l’autopista, núvols de formes irrecuperables, i avui capvespre què, no pots escriure, no pots parlar, no pots mirar, no pots menjar res, no pots dormir, no pots escoltar música, només ficar-te al llit a les sis de la tarda quan ja rebentes i tapar-te el cap amb el coixí, si almenys poguessis plorar un poquet, o com a mínim que la pilota de tennis que dus a la gola desaparegués dues horetes i te poguessis oblidar de la veu que et ressona amb la rialla aquell dia que estaves de tan bon humor i la feies riure sense parar amb tonteries woody allen, vas a la cuina a menjar ni que sigui una poma perquè el dejú ja te matxaca i vas marejat, i després et sorprens al carrer pensant la manera més pràctica i menys dolorosa de matar-te, si te deixes atropellar per un autocar igual quedes tetraplègic, o en coma, un d’aquells comes que no pots moure ni els ulls però ets conscient de tot el que et passa i no pots dir-li a la infermera «si us plau, em mati» o un pot de pastilles, això mai funciona, després quatre dies a l’hospital i res, tallar-te les venes… al canell? l’únic que aconseguiries seria disseccionar-te un tendó. després veus que no, que el que vols no és suïcidar-te, el que realment t’interessa és desaparèixer, però no en el sentit metafòric d’anar-te’n de viatge, simplement, així com vas caminant mirant de cua d’ull les primeres xurris a la platja que fan topless, pum desaparèixer, però no morir-te, saber tu mateix la teva desaparició, el més paregut a l’home invisible, sí, perfecte, un home invisible adormit. l’home invisible adormit, això mateix, ara seré l’home invisible adormit i els llençols es mouran sols quan m’aixequi al matí una mica confós per la invisibilitat sobtada, me prepararé el cafè amb llet i amb el subidon de cafeïna te telefonaré per dir-te, hola guapa, com m’agradaria retrocedir en el temps i haver fet les coses bé, perdona’m tot, estic destrossat, només vull un final, que mos asserenem i parlem com persones civilitzades i que tanquem les coses bé, tranquil·la, m’he fet invisible i ara tot és diferent, quasi sempre estic adormit, soc l’home adormit invisible i crec que si superam aquesta crisi podem tornar a començar, jo vull ser el teu home invisible i fer-te el sopar quan arribis destrossada de la feina, què vols, una truita a la francesa? amb un poc de lletuga? i te ratllaré un poc de formatge maonès, ja veuràs, t’encantarà, t’he comprat aquella pel·lícula que t’agrada tant, el sol del membrillo, la mirarem al sofà i te faré un massatge als peus, venga acaba’t el sopar, vols una copeta de vi? mmm, ribera del duero, especial per la meva nena i mos feim un piti després, i miram la pel·li… ah que has quedat, ah que te dutxes, ah que no vius aquí, clar, sí, que estàs trista, enfadada i avorrida amb mi, però te jur que ara és tot diferent, soc l’home adormit invisible, res preciosa, ja diràs coses, beso bombon. i quan tir el mòbil imaginari al sofà, ni home, ni adormit, ni invisible, soc perfectament de carn i ossos i t’enyor com cent mamuts al galop.





XX


doctor Juan Luis Vermal pienso a domicilio, l’home ja cansat que el telefonin per comprar menjar de gos, truca al departament de publicitat del Diari de Mallorca per canviar l’anunci: «pensador a domicilio, molt bé nena, correcte». filòsof catedràtic retirat, amb trajo negre de cotó i camisa blanca va dins l’autobús cap al Molinar on hi té un bolo i fa la gestió des del mòbil. puja a casa del client, toca el timbre, li obren la porta, mira, i resulta que el client som jo que me l’estic mirant amb el neguit i la sorpresa normals si tenim en compte que ell és el desconegut d’aquella foto que vaig trobar un dia en terra. un senyor de seixanta anys que en cinc minuts resulta ser intel·ligent, amable, educat i simpàtic. la seva activitat consisteix només a visitar la gent a casa seva i dedicar-se a pensar a raó de sis euros l’hora. no he pogut evitar treure-li la foto. veu senyor, dic, vaig trobar aquesta foto un dia en terra i la vaig agafar, sempre la duc dins aquest quadernet perquè tenia el pressentiment que un dia arribaria a alguna conclusió, i de tant en tant me la mir perquè estava segur que tendria un sentit

—i quin sentit li has trobat?

—no ho sé, però no me digui que no és molta casualitat que la trobi, que truqui al seu anunci i que després resulti que és vostè?

—sí, efectivament és una casualitat, entra perfectament dins de les probabilitats, però jo no li donaria més importància

—no sé, com que vostè se dedica a pensar no sé si estaria d’acord amb mi amb la teoria que res és casual, que sempre hi ha una causa i un efecte per tot el que ens passa

—jo crec que sí, la causa i l’efecte, però tot és qüestió de la física quàntica, per exemple, aquesta casa és plena de juguetes, no li ha passat mai que pega una coça, jo què sé per exemple a aquest pokemon i li queda perfectament dret damunt la taula després de rebotar a la cadira i de tomar un spiderman que també justament queda dret en terra?

—sí, sí, m’ha passat mil vegades!

—a que també pensa que si ho volgués fer a posta no li sortiria ni en un milió d’oportunitats?

—exactament!

—això és exactament el que jo també pens

—ho sabia!

—l’univers és una cadena d’esdeveniments que ens afecten més o menys

—sí, me sona

—això és així, la matèria s’organitza i les partícules van combinant unes amb les altres en una línia temporal, la matèria vull dir, tant si són plantes, pedres, animals o pensaments humans

—aleshores està d’acord amb mi que el fet de trobar la foto i després trobar-lo a vostè no és una casualitat

—això que dius està molt bé, però jo pens precisament tot el contrari

—ah

—per exemple, la dona d’aquesta foto que hi ha damunt la tele

—sí, la meva dona

—per exemple, la conec, Margarita León, és ella que fa set o vuit anys al bosque modelo Chiloé me va denegar un microcrèdit per ampliar la meva empresa de pensadors a domicili

—no foti! això sí que és casualitat!

—exactament, aquestes coses passen, és com voler tirar un boli per la finestra, fallar, que reboti al vidre i que torni a quedar dins del pot aquest que diu «molts d’anys papaito»

—això significa que no he de tirar el boli…

—no, precisament no significa res, és la seqüència de la matèria, pensar que aquestes coses tenen un significat és una idea molt romàntica i molt tonta, per cert

—joder, quina pena, a mi m’agrada pensar que estem en mans del destí i que les coses al final queden al lloc que els correspon

—una altra idea falsa, aristòtil, després newton diu que no, que la llei de la gravetat

—ja, quina pena

—i després els cristians «el temps posa a tothom al seu lloc». per què?, perquè el temps és una creació de déu i déu fa justícia, pura merda catòlica

—no creu vostè que quan una cosa està tan clara, per exemple, entre dues persones, que és com si ja estigués allò del cosmos, no?

—dues persones…

—ja, però si per alguna raó tipus no sé…

—mira, Toni, tu te dus bé amb ella?

—jo sí

—idò això és el més important, no hi pensis pus

joder, és superdifícil d’explicar

el sentit profund és que no podem fer res per tòrcer l’esdevenir de la Cosa

la Cosa no és res més que l’U, és a dir, el Tot

sembla una contradicció, però ho veig claríssim, com sempre amb el beefeater, clar, però no és això, deixem de banda el romanticisme, el problema ve de confondre els uns amb l’U, no té res a veure, bé sí, té molt a veure però precisament perquè és precisament tot el contrari, com diria el meu professor de metafísica a la uib quan jo li explicava la meva interpretació personal de heidegger, que no hi ha persona que el pugui interpretar, clar, amb l’idioma, ser y tiempo, no te jode armando argentini, si l’haguéssim entès ja no seríem aquí, per poc intel·ligible que fos ja hauríem acabat, d’això es tracta, que els animals marcats genèticament per la seva rutina habitual, per exemple, què ens perd precisament? que follar és massa divertit, ja no esteim programats per fer-ho, per això és tan guai perquè si ho haguéssim de fer per instint ja no ho faríem, perpetuació de l’espècie, quina pardalada, ho feim perquè ens agrada molt, i precisament el fet que ens agradi tant és el que permet a la humanitat seguir endavant. hem arribat a l’extrem que si ho haguéssim de fer per això, per progressar a l’escala evolutiva, ja no ho faríem i com més intel·ligents tornam més ens agrada perquè més conscients som que no ho feim pel futur, només pel present, per això l’única manera que tenen els homes de perpetuar l’espècie és que ens agradi fer-ho tant, i precisament aquesta desmesura és el que fa perdre l’espècie. ens hem petat, la història ja no aguanta tanta premeditació, ni tanta filosofia, ni tanta polla. veus els pingüins pobrets allà intentant muntar la femella i la fiquen just just per ejacular i que els ous no siguin nials, de què, talment com alimentar els pollets, una activitat normal del dia a dia, l’animaló no sap ni per què ho fa, però posa-li tu al pingüinet dos dits de seny, que hagués de dir «ah clar ho he de fer perquè la femella tengui un pollastret i que després ell també ho faci i així l’espècie» pensaria «i una puta merda, tanmateix me’l menjarà una gavina, i amb tants pingüins com hi ha què té més si ho deix per un altre dia», això pensaria el pingüinet. i quina manera tendria la naturalesa perquè al pingüinet li fes ganes de pegar-ne un: que tots els caps de vena se li amuntegassin a la punta de la polla i que enviassin missatges plens d’endorfines a l’hipotàlem. pobre pingüinet, com més conscient fos més endorfines necessitaria per animar-se a fer-ho, no? idò això és el que ens passa a la humanitat, que si no fos perquè hi perdem el nord, no ho tornaríem a fer ni que ens matassin a tots. i posa-li al pingüinet una hipoteca, un llevar-se cada dia a les sis i mitja, i un cap de secció subnormal profund. no follaria ni que l’apuntassin amb una copino tahitiana per treure anfosos. i en definitiva és tan poc l’interès que tenim els homínids per totes aquestes coses que l’única fórmula que ha tengut la matèria per mantenir-nos ha estat una obsessió patològica per ficar-la els mascles i perquè els hi fiquin les femelles, i al final tot se redueix a això, a les contradiccions i els conflictes generats per la pura i simple barrinera. amén. hem d’entrar al futur tot d’una que puguem, no podem esperar més, si seguim així rebentarem, hem de fer un canvi, no podem seguir amb les pautes animals, ja no són suficients, són obsoletes, necessitam una fita nova, la fita dels homes, la fita del pensament pur, ens hem d’alliberar del semen i pensar el nostre propi pensament i intentar la comunicació d’una altra manera, encara no sé quina, però la manera de l’home del futur, deixem-nos de competències, això és ja només per als animals, nosaltres som persones i estic segur que hi ha d’haver una altra manera d’Entrar que no sigui amb missatges de mòbil. per això ens sentim tan malament, el desarrelament, la incertesa, la ressaca, perquè intentam ser homes sense haver deixat de ser animals, crec que el Moment ja és aquí, som intel·ligents, no? a qui sinó li correspon decidir quan ha arribat l’hora? ja fa temps que ho sabem, precisament a qui s’ha inventat el rellotge, s’obre la platja, s’obre el cel, us estic Esperant, veniu.

L’endemà hem quedat amb na Mònica i en Lluís Vermal al bungalou de ciutat jardí per dinar. Ella i jo arribam primer i li explic el tema: mira és un senyor major jubilat, però és boníssim la veritat i molt agradable i no està malament de preu sis euros l’hora, bé l’haurem de tenir full time ja ho sé, però ja el coneixeràs, t’encantarà, i no saps què? que és el senyor d’una foto que vaig trobar un dia en terra, quan l’he vist quasi he caigut d’esquena, no m’ho podia creure totes les especulacions que jo havia fet, i coneix na Marga, ell és de l’illa de Chiloé, a Xile, on ella va estar dos anys treballant amb allò dels microcrèdits i no saps què, m’agafa una foto que tenc damunt la tele i diu, Margarita León, la que em va denegar el microcrèdit per l’empresa de pensadors a domicili, és com una premonició, tot està quadrant, tot sincronitza, tenc el pressentiment que tot això ja estava previst d’alguna manera i fa una mica de pena, l’home s’ha passat la vida fent voltes, va posar l’anunci al Diari de Mallorca i només li trucaven per comprar pinso, clar, i s’ha passat cinc anys fent voltes per Can Picafort i per Alcúdia als hotels, pintant parets, netejant piscines i desembussant vàters, tot un catedràtic, no te fa pena? a la seva edat, i vaig trobar la foto amb un anorac fet pols i quan l’he vist, dic, joder és ell amb un trajo negre, superestricte, hem estat discutint i controla que te cagues, però superagut ja veuràs, t’encantarà.

Arriba el doctor i faig les presentacions. Diu que li agrada molt el lloc, a la terrassa davant el roquissar i els surfistes surfejant amb els neoprens i d’altres asseguts damunt les seves taules descansant i esperant la Gran Ona que mai passa per aquí. A la platja tres nins de deu anys agafen crancs amb una tècnica ancestral que consisteix més o menys a tirar arena entre les roques per molestar i fer que els crancs surtin. Seim tots i na Mònica se’l mira encuriosida i encantada. En Lluís ha posat en marxa un mecanisme de seducció molt diferent del que va mostrar quan va venir a ca meva. L’home encara és guapo i sobretot es veu que fa uns anys ho va ser molt. De guapo se n’és des que neixes i supòs que se’t forma el caràcter social ja d’una altra manera, confiat i convençut d’agradar sempre pels puestos. A na Mònica li passa, ella diu que no, però és d’aquelles persones que per agradar l’únic que han de fer és comparèixer. Serveixen els vermuts.

—i de què va el tema?

—el meu marit és escultor, i resulta que un dia, una de les seves obres se li va rebel·lar i el va voler matar

—ja, un cas sobrenatural

—bé, és una mica complicat… és una vulva gegant inspirada en un model que jo mateixa vaig muntar amb paper

—amb paper

—sí, un model de papiroflèxia —en Lluís treu un bloc i comença a prendre notes

—pa pi ro… flèxia

—el tema és que jo me vaig enfadar molt perquè sabia que ell s’havia inspirat en una altra

—entenc

—i de sobte l’aparell va prendre vida i ens va perseguir fins que jo m’hi vaig enfrontar i la vaig convèncer que ens deixàs tranquils

—que valenta

—sí, va anar bé i ara la tenim dins un garatge a casa meva

—la teniu tancada

—què va, és allà no sabem molt bé per què, en tot cas perquè ella vol, la veritat és que és una màquina superperillosa que s’ha carregat ja uns quants policies, ningú s’hi pot enfrontar i no sabem què n’hem de fer

—quina por

—sí, per això el necessitam, és un bitxo molt poderós i intractable

—parla?

—sí, sí, raona perfectament, per això l’hem llogat a vostè, perquè ens assessori i perquè parli amb ella i la miri de convèncer

—convèncer de què?

—aquesta és la qüestió, crec que si la poguéssim mig enganyar ens podria ajudar per concloure un tema

—quin tema?

—matar el meu marit

—és a dir que primer el salva i ara el vol matar?

—podríem dir que sí

—i què ha canviat, per què ara?

—perquè s’ha enrotllat amb la dona d’ell

—o sigui que és en Toni que el vol matar?

—jo què va, si no sabia res

—aleshores na Mònica vol matar el seu marit perquè en realitat ets tu que el vols matar però no ho saps

—no, som jo la que el vull matar

—és a dir, Mònica, que si t’enganés amb qualsevol no passaria res, però com que és amb la dona d’ell aleshores sí

—no exactament, però sí

—i t’has plantejat si ho fas per tu, per en Toni o per la seva dona?

—no sé, tot me quadrava fins ara, amb una certa insatisfacció però més o menys suportable… però ara no sé, estic completament des-sincronitzada

—ui, aquest és el tema que vaig estar discutint amb tu ahir, no, Toni? ja en vàrem parlar, tot això representa només els moviments de la matèria i tots aquests conceptes vostres són il·lusions sentimentals que no tenen res a veure amb la justícia, tot el que hi ha al món és exactament al lloc on ha de ser per les lleis físiques tan simples que ho governen, i quan dic «tot» vull dir els planetes, els electrons i les persones, tot forma part de la inèrcia còsmica i els homes no som en absolut especials per pensar que n’estem al marge i un moment, la teva dona no és la pèrfida aquella que em va denegar el microcrèdit…?

—sí, la de la foto

—na Margarita León… i a ella no la voleu matar?

—Toni, tu què hi dius?

—que acabarem tots a la presó

—tranquil, ningú anirà a la presó, només dos a la tomba i no sereu vosaltres.





XXI


puges a ca nostra amb l’estiu ja a punt d’obrar-te i un macià batlle. he fet net i he posat taula amb estovalles noves d’ikea i espelmes. soparem d’un trempó amb tonyina i truita amb patata, un luxe que no tothom es pot permetre. sona el disc de na laura veirs i parlam fluix i només de tant en tant. no sé quant temps podré fer com si res i agafes la carpeta del disc de na laura i dius «til the nightingale came and sing a song for me, que guapo no? quina veu més maca» i ja me passes els braços al coll i me beses i dic «hooola què tal» i me pegues al cul i te lleves i vas a la cuina a destapar el vi. és un poc prest però seim a taula perquè la situació

—tu estàs segura del que hem de fer?

—jo què va

—crec que mos ho hem de llevar del cap

—no sé, ja ho veurem…

—a més, ells no fan res que nosaltres no…

—nosaltres no feim res

—no, clar

—ahir vaig dinar amb en Lluís i na Dolors

—ah sí? què diuen?

—que ets un pistatxo

—què

—en Lluís diu que tu i jo som dos pistatxos tancats, és una metàfora, diu que… les coses són com són i que ens hem de llevar la idea que tot ha d’anar bé

—i el pistatxo?

—pensa en la vida d’un pistatxo tancat. és a dir, quin sentit té, al final no se’l menja ningú i acaba al cendrer del bar i a les escombraries

—que trist, no?

—això és el que ell m’estava intentant explicar, que no hi ha res de trist en aquestes coses. me va posar també com a exemple el principi de la pista d’aterratge que mai cap roda de cap avió hi passarà per damunt

—ja però la diferència entre tu i jo i els dos pistatxos és que nosaltres tenim consciència i volem que les coses mos vagin bé i que algú mos destapi i mos mengi i ser saladets, amb la pell marró i la carn verda

—aquest és el tema, trobar-li la gràcia i mentalitzar-se del fet de ser una cosa molt diferent de la que ens havíem pensat

—no sé

—diu que ens hem d’alliberar de la idea que tenim de nosaltres mateixos, com el pistatxo, ell no ho sap que ho és, ni que se l’han de menjar, ni que després per causes genètiques no s’ha obert i tota la infraestructura de la indústria del fruit sec no li ha servit per res, i la clau per entendre-ho tot és acceptar que un pistatxo tancat té tant de sentit com un pistatxo obert

—com se diu pistatxo en català?

—festuc

—festuc tancat, dit en veu alta no sona molt bé

—bé, en tot cas ets el meu festuc tancat preferit

—i tu la meva pista d’aterratge

—el principi, de la pista d’aterratge

—això

quan te la fic ja estàs superbanyada, no m’entra més perquè no m’hi caben els ous i me la not enorme, te veig al mirall de l’armari tota eixancada com m’agafes amb les cames i fuita al teu rotllo. no sé si girar-te i al final sí. és brutal, abans d’enfonyar-te-la veig per darrere com el cony te regalima i ja dedins molt insensible amb tant de fluix, te pos tombada de costat per augmentar la fricció i efectivament i espaterrats mútuament me pos a empènyer de valent. tens un cul preciós i un fèmur i t’hi peg una galtadeta, t’agafes als barrots del llit i gemegues, i en dos minuts comences a moure el cap com si t’estiguessin matant. te peg una altra vegada a l’anca però no me sona molt bé i una altra de més forta, joder te poses a cent i te’n peg quatre o cinc molt fortes i molt sonores. ja després no sé d’on treus la mà amb què t’has estat tocant, i m’agafes els ous i me dius que me corri i crides i te peg un poc més i me corr. relax. dius, no me miris, perquè supòs que et fa una mica de vergonya. després te veig al cul una espècie de rapinyades i quan m’hi fix bé és que t’he deixat els dits marcats

ens aixecam l’endemà i anam al bar a fer el cafè. ja no me’n recordava que havien traspassat can punta, seim a can pep, just al costat. hi ha na paquita, l’ex de can punta fent el cafè amb llet i mirant el diari i el seu exnegoci des de la terrassa del bar veïnat. els propietaris nous han davallat el rètol de neó que estava a punt de fer vint anys. quina pena, la veritat. per la mare de déu d’agost, quan treuen la verge a la mar amb el llaüt sempre faig un reportatge, cada any, i les millors imatges són les de la verge passant per davant can punta amb el neó verd i rosa de fons, són unes fotos precioses, amb els rostres identificables dels veïnats emocionats. ara mateix hi ha el «can punta» de neó apagat, tirat al portal i desfet en dues peces amb els demés enderrocs, mentre na paquita ens conta que aquest bar el va obrir el seu padrí, que treien cadires i taules enmig de la carretera, que jugaven a cartes a la part del darrere i que quan ho tancaven tot a Palma era l’únic lloc on s’hi podia anar a ressopar i que tots els artistes famosos de l’època hi havien passat durant tots aquells anys gloriosos. al final bevem dos lacaos freds amb canyeta perquè, m’acaben de tallar l’aigua, diu en pep, i jo, no me diguis que fas el millor cafè del món amb aigua del grifó, tota la vida nin, contesta

—na Dolors també és de Chiloé —diu na Mònica

—ja ho sabia

—ja ho sabies?

—no sabia d’on era però si me vols contar que ja se coneixien amb en Lluís, això sí que ho sabia, m’ho va dir ella mateixa un dia a ca teva

—el dia que vares anar fins a Palma a peu?

—sí

—això m’ho has d’explicar perquè encara no ho he entès

—jo no entenc moltes coses i m’he d’aguantar

—ja, però això és impossible

—ah?

—ah, què…

—tu creus que som insignificants i que per molt que lluitem i que intentem adreçar les nostres vides i tot aquest rotllo?

—a mi tot això m’és igual

—com, que t’és igual?

—tu sempre ho vols conduir tot i això és impossible, hi ha un percentatge molt elevat de tot el que ens passa que mai ho podrem preveure ni controlar ni moltes vegades entendre una vegada passat

—i tot això a tu t’és igual?

—no és que me sigui igual, és que tenim la vida que ens ha tocat i ens hem d’aguantar, ja en vàrem parlar ahir, i no te queixis perquè, en fi, no me facis dir tot allò que som privilegiats etcètera

—una cosa comença a estar un poc clara i és que ni en Biel, ni tu, ni na Marga, ni jo esteim satisfets amb qui són les nostres parelles

—no, pareix com si ells haguessin d’estar junts i tu i jo també

—això és el que sembla sí

—això és el que sembla sí i punt

—i punt?

—és el que és i he de reconèixer que és la pura realitat

—i?

—i ja està

—i no creus que hauríem de fer alguna cosa?

—no

—ah

—és el que volem

—però no dius…

—dic que la meva satisfacció per exemple seria tenir en Biel de marit, a tu d’amant i estar morta de ràbia perquè me posa les banyes amb na Marga

—aquesta seria la teva satisfacció

—no sé si satisfacció precisament però una mica serien les coordenades de la meva vida

—i per què el vols matar?

—perquè ara se’n vol anar a viure amb ella, això ja no és el mateix, no estava previst, s’han transgredit les regles del joc

—al final saps què pens

—què penses, amor meu?

—no te’n riguis

—perdona, què penses, vida meva?

—pens que els homes mos deixam dur pels nostres sentiments i que les dones sou superracionals i teniu les coses sempre superclares i en realitat som nosaltres que mos enamoram a mort i ho volem deixar tot com si fos una pel·lícula

—has parlat amb na Marga?

—sí, m’ho nega tot, me posa les banyes en el sentit més estricte de l’expressió, és a dir, m’engana i m’ho nega tot, ho veus? és el que jo te dic, sou unes falses, jo això no ho puc fer

—li has dit que et veus amb mi?

—jo? no

—i per què no li dius si ets tan sincer i et deixes dur tant pels teus sentiments?

—perquè si total ella vol estar amb jo i tornam a estar junts per què li he de donar un disgust?

—aquestes coses no es negocien, tu has de voler estar amb ella, tant si ella vol com si no vol

—jo vull estar amb tu

—però decideixes estar amb ella perquè ella te vol per ella

—ella, ella, ella

—tu, tu, tu!

—i tu què vols?

—jo vull que tu vulguis estar amb mi, però no vull estar amb tu

—na Marga sí que vol estar amb jo

—això no té res a veure

—ja ho sé, només m’estic fent un poc de propaganda

—a part, que ella no vol estar amb tu… exactament

—m’ho ha dit molt clar, ets el meu home i vull estar amb tu

—ella vol viure amb tu i enganyar-te amb en Biel, no es pot dir que vulgui estar amb tu del tot

—com tu, que vols viure amb ell i enrotllar-te amb jo

—més o menys

—idò tampoc vols estar amb ell del tot

—tampoc…

—i per què no se’n van ells dos i tu i jo?

—perquè no volem

—jo sí que vull

—no m’entens, no volem na Marga i jo. na Marga no vol estar amb en Biel i jo no vull estar amb tu

—però no dius…?

—això és el que voleu en Biel i tu, no t’has de confondre

—vos mereixeu les dues que vos enviem a la merda

—tu no m’enviaràs a la merda

—a que sí

—a que no

—no sé què t’he de dir, és tot com una suma de contradiccions

—aquestes coses ni s’han de pensar, i aquesta conversa és absurda, passarà el que hagi de passar i punt, i intentar preveure les coses és llevar-li tot l’encant, tu m’agrades, però ni tan sols puc afirmar que m’agradis molt

—jo crec que les dones mai trobau un home que us agradi molt, simplement un que estigui més o manco bé, i decidiu que és el vostre i anau a sac a per ell

—en això els homes i les dones som exactament iguals

—ja, però quin sentit té parlar d’homes i dones si partim del fet que són el mateix

—si ja te dic jo que no té cap sentit, aquest és el teu problema, que sempre li vols trobar un sentit a tot

—el problema vertader és que els homes tenim dos cervells, un aquí i un aquí

—i això amb quin cervell m’ho dius?

—ho reconeixes…

—ho reconec a partir del tercer whisky

—però ho reconeixes

—reconec que a partir del tercer whisky a les dones ens passa el mateix, i si no per què et penses que els bars sempre són plens?

—i jo què sé, veus, aquesta és una altra de les meves reivindicacions

—quina?

—que les dones sempre teniu raó perquè sou més intel·ligents i dominau millor la mecànica del sil·logisme, guanyau per la força

—violència de gènere?

—sí…

—pobret meu, les coses que et faig dir

—una dona li pot amargar la vida a un home igual que un home a una dona

—hi ha una diferència

—quina?

—que al final ell la mata

—veus com hi ha diferències

—trobar una persona que t’agradi molt és molt difícil en general, no és qüestió d’home o dona, crec que passa mai o quasi mai a la vida, però una mica sí quan vaig conèixer en Biel vaig pensar que estava molt bé però t’he de confessar que també ho vaig pensar de tu

—ah sí?

—tu m’agrades molt, la veritat, però a part d’això no et puc explicar res més dels meus sentiments ni de les meves intencions i, sobretot, jo mateixa no ho vull saber, i si et menges tant el coco és només perquè ets un neuròtic

—fumes?

—sí





XXII


diumenge en Miquelet farà quatre anys

li hem llevat la barana del llit perquè pugui ell tot sol anar a pixar els vespres, fa deu dies que ho provam i avui m’ha fet una pena… a les tres de la nit, quan jo me m’anava a dormir he entrat al seu quarto tancat i me l’he trobat dormint en terra i amb el llum encès, sense coixins ni res, amb la cara damunt les ratjoles. l’he vist enorme, s’ha fet molt gran, els nins petits creixen molt, clar, i quan feia cinc minuts que jo era al llit, quan acabava de posar el despertador del mòbil a les 11.30 h l’he sentit que s’aixecava. he pensat que com sempre se ficaria al nostre llit, però he sentit al fons de la casa el seu pixo directe al bell mig del vàter i he pensat

després ha quedat dret a la porta de la nostra habitació sense saber molt on havia d’anar. estava supersobat i se veu que no sabia si tornar al seu llit o venir amb nosaltres, pobrissó, en standby, m’he aixecat i li he agafat la mà, ell m’ha dit, només volia fer un pixo, com si jo l’hagués de renyar per haver-se aixecat. l’he acompanyat, li he dit si volia el seu coixí, m’ha dit que sí i he encès l’ordinador per escriure-ho abans que se m’oblidi

ara escriuré un poc més i me n’aniré jo a dormir però no podré perquè no puc evitar programar tot el que vull escriure demà i demà no podré escriure perquè estiré supersobat i m’aixecaré per fer un pixo i en Miquelet m’acompanyarà perquè ja s’ha fet supergran i jo no sabré si quedar-me amb ell o tornar al llit perquè encara estiré adormit i ell me dirà dorm un poc més papi i jo, només volia fer un pixo, com si ell m’hagués de renyar perquè m’he aixecat

és com tirar una pedra a l’aire atent al punt just on deixa de pujar i comença a baixar, com esperar el segon exacte de les dotze en punt. el procés sempre és el mateix: vius, escrius el que has viscut, escrius el que estàs escrivint i escrius el que viuràs els minuts següents, sempre és així, no podem mai deixar de pensar el que esteim pensant, no podem mai deixar de viure el que esteim vivint i ho volem saber tot i no volem perdre cap detall i no volem que se’ns escapi res

qui es conforma a ser un pistatxo tancat? jo no

moltes vegades estic a punt d’assumir la realitat i abandonar l’ofici, m’estic avorrint cada dia i no crec que ho pugui resistir molt més, al final resultarà que viure és més fàcil que escriure, que tot es pot simplificar en el fet de ser un mateix, jo som jo, t’ho he dit ja no sé quantes vegades, i el turment del vertigen nihilista m’és cada vegada més insuportable. el viure sempre ha d’esperar l’escriure, és com una cursa i de tant en tant la vida descansa i aprofitam per inventar-mos-ho tot molt de pressa, i encalçam les coses amb les paraules de les coses, però és impossible i una pèrdua de recursos i d’energies inútil, per escriure ens hem d’aturar de viure, s’ha de ser masoquista, als aparthotels Augusta, justament la mateixa habitació, la 112, quant de temps fa d’això, segles, quinze anys potser, segurament, està tot exactament igual, encara no sé com te vaig convèncer, un moro jove ens va demanar un cigarro a la porta de l’Àngel, ja tot buit a les tres o les quatre de la nit, el va encendre i va dir «los mejores de la noche» pobre, segur que feia una hora que ho provava, i no sé com al final te vaig convèncer. me vares dir, jo ja tenc un home i no me puc enrotllar amb un altre, i vaig contestar, jo no som un altre, jo som jo. joder que som d’innocent, si te vaig enredar amb una frase tan tonta és perquè pensaves venir igualment, o no, això mai se sap, forma part del misteri, la física quàntica, si no hagués contestat amb aquesta tautologia inacceptable per tot un llicenciat en filosofia igual ara estaríem casats i pensant els dos en desfer-nos l’un de l’altre i tu series na Marga i jo seria en Biel, tanta sort que vaig contestar «jo som jo» mira quina pardalada, quan ens vàrem trobar dins l’avió al cap dels anys jo te vaig dir «tu ets tu, no?» com són les coses, ara resulta que tot es pot resumir en el fet que tothom és qui és. els pistatxos tancats, ja ho ha dit el catedràtic, la necessitat de la matèria, cada cosa al seu lloc exacte, la moqueta d’aquesta habitació, la porta corredissa de plàstic de la mini cuina americana, el bany setantes on vares estar vint minuts per posar-te el meu pijama, la tauleta de vidre rodona davant del sofà a joc amb les cortines de floretes, el moble de la tele, i al fons, la barra de la cortina que separa el dormitori amb les seves anelles de fusta i el llit que trobares tan petit, està tot exactament igual, no te pots ni imaginar el mal que fa tot això, tot al seu lloc exacte segons l’esdevenir còsmic, tot això té el seu sentit, m’hi jugaria la vida, la cuineta és espectacular, empotrada, la mitja gelera a l’esquerra davall els fogons elèctrics, enmig el forn teka i a la dreta la pica amb els calaixos davall, tot calculat com un tetris tafarra que l’hagués muntat un neandertalensis, no tenc foguer i m’encenc un camel amb un fogó elèctric, com l’encenedor del cotxe però a lo bèstia, luxe total, gairebé com cremar un bitllet de cent al casino per prendre foc a un havà, merda no s’encén, he deixat el cigarro dret cap per avall i no hi ha manera, millor, tenc mal de cap, no m’interessa fumar, uf ja són més de les quatre i mitja, baix a recepció i ja hi ha el fotògraf de la… mòbil «mireia, com és diu la revista que m’han fet les fotos avui?», «benzina, sortirà el mes d’agost, està molt bé, ja la veuràs a l’fnac, què tal, com ha anat amb les fotos?» he baixat a recepció i el fotògraf de la meva edat (joder, arriba un moment en què tothom té la teva edat) davall del seu capell de feltre, amb grenyes i barba, una canon digital i una polaroid, m’ha dit quan sortia ja per la porta, què tal l’habitació, igual et podria fer les fotos allà, val, he dit, he tornat a demanar la clau i hem pujat (el paper del cigarro comença a estar un poc rostit però no s’encén) hem entrat i li he mostrat, mira, és superxula, molt setantes, mira el lavabo amb ratjoles beix, i ell, t’he portat unes coses, a veure si et motiven, i m’ha tret material tot a cent, allò de fer bombolles de sabó, ulleres de plàstic, bengales, una boa fúcsia, pistoles de plàstic i una bossa plena de globus. primer al lavabo fent bombolles apuntant-lo a l’objectiu, després he muntat un betlem damunt una safata amb tots els objectes i apuntant amb la pistola, després assegut al llit amb les ulleres blaves i després amb moviment jugant amb uns globus, després al carrer, el senyor de la bugaderia ha estat molt simpàtic i ens ha deixat entrar, molt guai, tota amb un vidre ple de lletres adhesives per la tarifa, i ell planxant perfectament visible des del carrer, una joia, després un passatge estranyíssim germànic i romàntic amb vegetació domèstica molt descuidada (el cigarro està carbonitzat però no s’encén, fa olor de crispetes) després a una paret llisa a fer les polaroids i finalment a una tot a cent que la madona no ens ha deixat, una vertadera llàstima, jo hi havia passat tornant de fer el cafè i davant d’aquella apologia del plàstic li he vist la solució a les fotos, tot i que igualment hauran quedat bé. quina quantitat de plàstic senyora, quina meravella, el meu material preferit, la forma, la textura i tots els colors del món, quina mal ús de la paraula no? «això és de plàstic» com si fos de merda, i jo francament, no me puc imaginar res millor, tots els que teniu fills ho sabeu, quin descobriment, aquestes palanganes de cotxets, trenta cotxes-6a, els kits de neteja, els kits per anar a la platja, color carabassa, blau, verd i groc, normalment, les sandàlies, les pilotes, els tazos, els pianos, els clarinets, les flautes, els tambors, els parcs infantils, els tricicles, les disfresses, perruques, capells, màscares, globus, tot de plàstic, els mcdonalds, els estels, tota la família dels tàpers, d’aquests grossos per guardar sabates, a les ferreteries tot de plàstic, els bolis, els foguers bic de trenta colors per triar, els playmobils, els spidermans, els powerrangers… i els pokemons, per favor… heu tengut mai un pokemon a les mans? en fi, no insistiré

m’ha vengut al darrere per tot l’apartament amb una làmpara vuitantes d’aquelles només un pal i dos focus perquè no li va el rotllo flaix, no em motiva, el flaix, diu, a veure prova’t les ulleres si et motiven, i la boa fúcsia no et motiva? tens un fill no? et pots quedar tot el que vulguis si et motiva, anem al tot a cent i si em motiva fem unes fotos. pd: passat una setmana m’ha enviat un sms per si em motiva la idea d’enviar-me algunes fotos per internet i jolín, són molt bones. tots els fotògrafs tenen la seva paraula. una molt bona és, falsea un poco el hombro, falsea la cabeza hacia allí, falsea un poco el brazo, falsea la mano, falsea el dedo, falsea la falange, falsea la uña, falsea la mierdecilla de la uña, falsea el microbio de la mierdecilla de la uña de la falange del dedo corazón, del brazo estómago, del hombro riñon, i… no sé, no te veo natural

se tanca un cicle, a la nostra habitació de l’aparthotel al carrer Lincoln tan tranquil escrivint pardalades, catarsis, psicoanàlisi, redempció, jo que ho tenia tan mal posat a la memòria i magnífic, com a mi m’agrada. per què ho he hagut de pensar tot? quina llàstima, i resulta que no és res més que moqueta i ex disseny de luxe, me’n vaig a comprar espidifen i un foguer… verd. estic trist i content, com sempre, tot és al lloc que li toca, el Tot està perfectament en sincronia, el preu són els petits sacrificis com els festucs tancats i els principis de les pistes d’aterratge, i també dràsticament necessaris perquè el Ser funcioni, la Gran Incògnita, tu i jo som dos pistatxos tancats, podria ser molt pitjor, jo soc un pistatxo tancat conveçut i solitari, avui estic lúcid i ho entenc tot perfectament, la meva missió a la terra és ser el que som, ser qui som, ja t’ho vaig dir «jo no som un altre, jo som jo» també vaig voler saber si tu eres tu, «sí» vares contestar, ara ja ho sabem, ara ja ho sé, seguiré la corrent, seré l’àtom passiu, i no pens forçar pus mai més cap situació, fin.





XXIII


Dins del jaguar verd fosc i descapotable de na Mònica anam amb el doctor Vermal tots tres cap a Campos. Tenc una espècie de déjà vu quan el camí de grava que uneix la carretera i la casa sona exactament igual com al meu somni amb els pneumàtics negres i opacs del cotxe impecable amb seients de cuiro beix i olor de nou. Fa un dia de puta mare però tot apunta que acabarà fatal. Confiem que la saviesa i la làbia del filòsof serveixi d’alguna cosa i que na Pixeris no ens acabi matant a tots. Aquella sensació d’anar al dentista. Na Mònica atura el cotxe davant la porta i el deixa girat per si hem d’evacuar d’emergència. La casa és un totxo de vidre i ciment, pintat de blanc. A primera vista pareix simplement un cub però després comencen a aparèixer escales amb una inclinació de quaranta-cinc graus exactes i porxets a totes les portes d’un passadís exterior molt irregular. La impressió que fa quan t’hi atraques és que, amb la proximitat, la simetria se va substituint per una arbitrarietat molt poc pràctica. És molt espectacular com hi treballa la perspectiva, tens la sensació que el xalet s’apropa a tu en lloc de tu al xalet, i quan arribes a la porta, és com si en comptes d’entrar a la casa n’estiguessis sortint. Caminar damunt la grava fins a l’entrada te provoca la mateixa sensació de pesantor i cansament de coronar el cim d’una muntanya, i mentre caminam, al fons, tres ponis del veïnat que són a la finca pasturant per fer net d’herba, m’explica na Mònica que roda la clau i ja entram. La sala és ampla i blanquinosa, la llum passa a través d’un vidre lleugerament tintat de color cel que fa de sostre a l’altura de tres pisos. En terra una estampa familiar i molt entranyable: na Judit i na Matilda, na Martina i en Miquelet, en Jaume Trobat i la vulva. Tots sis jugant amb una macro estructura de lego escampada per tota l’estança amb catedrals, robots, molls amb vaixells, estacions espacials i zoos. Totes les construccions són de la mida d’un metre cúbic més o menys i la vulva molt aplicada i pacient amb els nins repartint-los les peces. Na Martina i en Miquelet corren cap a nosaltres per abraçar-nos i na Mònica mira les criades amb un cap molt interrogatori i sever

—han estat ells —diu na Matilda—, els ho teníem superprohibit però avui de matinada, quan nosaltres encara dormíem, s’han escapat i han anat al garatge. jo m’he despertat a les vuit i m’ha estranyat molt que ells encara fossin al llit i quan he vist que no hi eren he anat a la cuina que és el primer lloc on he pensat que podrien ser, i allà per la finestra els he vist jugant als engronsadors amb na Pixeris

—hola Mònica —diu na Pixeris

—què tal, com estàs?

—jo molt bé, tens una nena encantadora, i en Miquelet també, Toni, són dos amors, vostè deu ser el doctor Vermal, un plaer

—un plaer, Pixeris, encantat de conèixer-te, m’han parlat molt de tu aquests dos

—esper que bé! —diu en broma

—i tant que sí!

—Mònica preciosa —diu en Jaume— com estàs, la meva preferida, ja ho saps, mira, aquí amb la família, ens ho esteim passant molt bé…

etc., etc., na Pixeris està decorada com un arbre de nadal amb tot de penjarois i poltronada damunt una catifa i molt tendra i amable amb les criatures que de tant en tant hi pugen per penjar-hi qualque cosa. En Jaume li ha posat una espècie de braços i amb uns dits molt habilitosos col·loca alguna peça de lego al mateix temps que conversa amb els nens i amb una paciència gens forçada ni fingida els respon a les preguntes típiques de l’edat «per què tenim sang dins el cos? per què els ossos s’han d’embrutar de sang? per què els músculs estan cuidant la sang? perquè els músculs són els ossos que això vol dir que mos posam més forts i mos surten bonys i després els ossos se tornen marrons i se converteixen en caques i se tornen fluixos quan menjam fruita?». Na Pixeris pareix molt distreta amb les criatures i sobretot molt pacífica i civilitzada, com una espècie de padrina jove molt vocacional. Aprofitam aquesta novetat sorprenent i els adults anam a la cuina per discutir el tema.

VERMAL: jo ho veig molt bé

MÒNICA: amb els nins aquí no ens podem plantejar res, seria molt perillós perquè no sabem com reaccionarà na Pixeris

JAUME: què va, si hem estat tot el dia jugant i no li veig cap problema de res

TONI: Jaume, tu és que no saps de què van aquests, és molt xungo, jo així tampoc li veig cap perill a la situació però que t’expliqui na Mònica quines són les seves intencions…

MÒNICA: joder, Toni, ara no te pots rajar, per què has vengut si no?

TONI: no ho sé, però és tot una locura

VERMAL: no vos poseu nerviosos, no passa res, ja veureu, que si ho sabem engirgolar al final tot sortirà bé

JAUME: on m’he perdut?

TONI: aquests dos se volen carregar en Biel i na Marga, i volen que ho faci na Pixeris

JAUME: no voldrà, si és encantadora i incapaç de matar una formiga

MÒNICA: i el dia de la dona què, ja no te’n recordes?

JAUME: jo sí, però estic segur que ella no sap ni de què estau parlant i ni sap qui és en Biel i menys na Marga

PIXERIS: 8 de març! —des de la sala

MÒNICA: ens està escoltant —fluixet

PIXERIS: no fa falta que baixeu la veu, us estic sentint perfectament, 9 de març, dia de la circumcisió de jesucrist

VERMAL: 10 de març?

PIXERIS: diada de solidaritat amb el tibet i estic disposada a collaborar, no tenc res en contra vostre i menys amb aquestes dues criatures angelicals

JUDIT: 11 de març?

PIXERIS: dia de la pila alcalina

MATILDA: 12 de març?

PIXERIS: dia mundial del braille, ja ho tenc tot pensat

VERMAL: 13 de març?

PIXERIS: dia del gomet, d’aquí deu dies carnaval

MÒNICA: 14 de març?

PIXERIS: dia de la canyeta articulada, participarem a la desfilada per la rua de palma

TONI: 15 de març?

PIXERIS: dia mundial del dret dels consumidors, farem una carrossa

VERMAL: 16 de març?

PIXERIS: dia del porexpan i el polièster, la carrossa dels dies de l’any

JAUME: 17 de març?

PIXERIS: dia del frisbee, 18 de març, dia internacional del muesli, 19 de març, dia del pare

20 de març, dia de l’ovni

21 de març, dia contra el racisme i la xenofòbia

22 de març, dia de la playstation

23 de març, dia internacional de la meteorologia

24 de març, dia del paper de plata, i quan ningú s’ho esperi atacarem en Biel a l’ajuntament perquè n’Aina Calvo l’ha convidat a estar allà a la balconada de l’ajuntament

25 de març, dia internacional de solidaritat amb el personal detingut i desaparegut

26 de març, dia de la llauna de sardines, i quan ens aturem a fer la reverència a les autoritats faré com que cauré i li arriaré una bona mansiula al cap i s’ha acabat la història

27 de març, dia mundial del teatre

28 de març, dia de les fàbriques de trofeus

29 de març, dia de les proves d’orina

30 de març, dia dels tramvies blanc i taronja

31 de març, dia primaveral, i no us poden fer res perquè serà com un accident

1 d’abril, dia de l’electrodomèstic

2 d’abril, dia internacional de les reposicions de farmaciola

3 d’abril, dia de la tinta xinesa

4 d’abril, dia del conreu ecològic

5 d’abril, dia del marc incomparable

6 d’abril, dia internacional de la mecanografia

7 d’abril, dia mundial de la salut

8 d’abril, dia de la merda

9 d’abril, dia de l’arbre avorrit

10 d’abril, dia del ca malalt

11 d’abril, dia per la transmutació

12 d’abril, dia del dentista

13 d’abril, dia de l’anestesista

14 d’abril, dia de la síndrome del vòmit incontenible

15 d’abril, dia sense seny

16 d’abril, dia de la terra

17 d’abril, dia del llibre

18 d’abril, dia internacional de la recollida selectiva

19 d’abril, dia mundial de la propietat intel·lectual

20 d’abril, dia de l’òpera anglesa

21 d’abril, dia mundial de la salut laboral

22 d’abril, dia de la padrina morta

23 d’abril, dia del gelat d’avellana

24 d’abril, dia del pedrís

25 d’abril, dia gillette de la pasta d’afaitar

26 d’abril, dia mundial de la llima i el serrutxo

27 d’abril, dia del cafè descafeïnat

28 d’abril, commemoració de l’estèreo

29 d’abril, dia internacional del museu

30 d’abril, dia de les hostesses lletges

1 de maig, dia del treballador

2 de maig, jornada ininterrompuda

3 de maig, dia del quadern d’espiral

4 de maig, dia internacional de la tuba

5 de maig, dia de l’estufa

6 de maig, trobada internacional de testicles desaparellats

7 de maig, dia mundial del client d’ikea

8 de maig, dia del handbol i el pinball

9 de maig, dia de la gespa i la grama

10 de maig, memorial internacional de la sida

11 de maig, memorial internacional de la sida dos

12 de maig, dia gratis

13 de maig, dia normal

14 de maig, dia internacional del comerç just

15 de maig, dia sofisticat

16 de maig, dia de les faroles

17 de maig, diada internacional contra l’homofòbia, la transfòbia i la bifòbia

18 de maig, dia de Frank Sinatra

19 de maig, aniversari de la prohibició de les ratjoles de gres

20 de maig, dia del professor de baixa

21 de maig, dia de les glòries navals a Xile

22 de maig, dia de l’autoescola

23 de maig, dia de l’ascensor

24 de maig, dia del timbal i dia de l’orgull tunero

25 de maig, dia de l’àfrica i dia de l’orgull friqui

26 de maig, dia en blanc i negre

27 de maig, dia de la infermera sexi

28 de maig, dia del velomar

29 de maig, dia del pinar d’alta muntanya

30 de maig, dia dels aros quadrats

31 de maig, dia mundial sense tabac

1 de juny, dia internacional del llançament d’objectes

2 de juny, dia sahrauí de l’aigua amb gas

3 de juny, dia de la guiri hippie

4 de juny, dia internacional dels nens innocents víctimes d’agressió

5 de juny, dia internacional del medi

6 de juny, dia del cactus i dia dels corn flakes

7 de juny, dia de les botigues de llavors

8 de juny, trànsit de venus

9 de juny, dia de la neteja dels carrers normalment bruts

10 de juny, dia de la pintura acrílica

11 de juny, dia de les capamuntes i les capavallades

12 de juny, dia dels policies malfollats

13 de juny, dia de la roba de llengües

14 de juny, dia de la cuina catalana

15 de juny, dia de la grava i el granit

16 de juny, dia de la cara

17 de juny, dia internacional de la higiene del pene

18 de juny, dia toblerone de la xocolata suïssa

19 de juny, dia marcilla del cafè

20 de juny, dia mundial dels refugiats

21 de juny, dia michelin de les guies portuàries

22 de juny, dia ariel del detergent en pols

23 de juny, nit de sant joan

24 de juny, dia espidifen de medicament contra la ressaca

25 de juny, dia durex del preservatiu fort i molt fort

26 de juny, dia sony dels aparells hi-fi

27 de juny, dia scottex del paper de vàter

28 de juny, dia de l’orgull gai

29 de juny, dia del granot i la princesa lletja

30 de juny, dia de la tercera guerra mundial

31 de juny, dia que no existeix

1 de juliol, dia de les egües malfollades

2 de juliol, la transfiguració del senyor

3 de juliol, dia de les mestres malfollades

4 de juliol, independence day

5 de juliol, dia dels artistes malfollats

6 de juliol, dia que tothom folla molt bé

7 de juliol, dia de les bombetes de 25, 40 i 60 watts

8 de juliol, dia de l’àlbum de fotos entranyable

9 de juliol, dia del motor d’aigua i de la moto d’aigua

10 de juliol, dia dels dinosaures

11 de juliol, dia del quadern ATA per la duana andorrana

12 de juliol, dia nivea de la crema after sun

13 de juliol, santa rosa de lima

14 de juliol, festa nacional de frança

15 de juliol, dia del bicing

16 de juliol, dia de l’autobús i el metro

17 de juliol, dia de la platja

18 de juliol, alzamiento nacional

19 de juliol, dia internacional

20 de juliol, dia internacional de la solidaritat

21 de juliol, dia de solidaritat amb els tramoistes que no tenen temps d’anar a sopar abans de la funció

22 de juliol, dia de l’etern retorn

23 de juliol, dia de los brincos i los bravos

24 de juliol, black is black

25 de juliol, dia del dònut i la coca-cola

26 de juliol, dia internacional de l’alfabetització i dia del cooperant

27 de juliol, barba de tres dies

28 de juliol, barba de quatre dies

29 de juliol, dia internacional del velcro

30 de juliol, barba de sis dies

31 de juliol, dia de la dinamo

1 d’agost, dia del pa torrat

2 d’agost, dia de l’esbarzer i la figuera

3 d’agost, dia mundial del plàstic

4 d’agost, dia de la interface humana

5 d’agost, dia internacional de la pau i dia internacional de l’alzheimer

6 d’agost, trobada al metre zero de submarinistes i escaladors

8 d’agost, dia del sucre i de la fructosa

9 d’agost, dia internacional de les poblacions indígenes

10 d’agost, dia del quitamiedos i el guardabarros

11 d’agost, dia de l’electricitat

12 d’agost, dia de l’orgull ionqui

13 d’agost, dia de la dicotomia carn o peix

14 d’agost, dia del deshumidificador i l’inhibidor de ions

15 d’agost, dia dels avions

16 d’agost, dia del somier

17 d’agost, dia de les gafes d’estendre

18 d’agost, diada internacional del boli

VERMAL: molt bé Pixeris, ja ho tenim

PIXERIS: 19 d’agost, dia del paper de cuina

MÒNICA: val Pixeris, és més que suficient

PIXERIS: 20 d’agost, fugida a egipte del senyor

MÒNICA: para!





XXIV


na Judit i na Matilda s’han encarregat de la producció. ha estat com un miracle, només faltaven deu dies per carnaval i encara s’havia de fer tot, modificar na Pixeris, confeccionar els vestits i les disfresses, trobar un tràiler per llogar i dissenyar el concepte. això darrer ha estat el més fàcil, tan simple com feia deu dies a la cuina en Vermal dictant els dies de l’any i na Pixeris contestant amb les commemoracions, els aniversaris o els homenatges. el més difícil ha estat muntar la carrossa perquè na Pixeris és enorme i la plataforma fa gairebé vint metres i no la podíem deixar sense decorar-la del tot. la vulva ha tengut aquí també el seu paper protagonista, amb els seus moviments poderosos i hàbils com els robots que hi ha a les cadenes de muntatge a les fàbriques de cotxes. la veritat és que tenim un equip formidable. na Judit i na Matilda són tremendes, quan es treuen l’actitud de criada són com dues bombes, ja ho vaig intuir el dia del futbolí. el termini d’inscripció per desfilar a la rua ja estava tancat, però han anat a l’ajuntament i han muntat un pollastre i ens han acceptat «Els Dies de l’Any». me fa moltes ganes, estic ple de bones vibracions i tenc molt bons pressentiments, el dia ha començat com una gran explosió i pareix que tothom s’ha posat d’acord, baixam pel carrer Jaume III com el llit d’una glacera enorme plena de confeti volador que tots els residents i els convidats als balcons deixen caure sense interrupció i l’eufòria del moment explota a cada centímetre cúbic d’aire sense que les majorets i les bandes tocant xaranga deixin ni un segon lliure per la serenitat i el control. en Jaume Trobat s’ha menjat un tripi i va al volant del tràiler només la plataforma tocant el clàxon i esbutzant-se de riure sense poder parar. la carrossa té la forma indefinida d’una espècie de nau espacial vermella, blanca i platejada pintada a pistola com un cotxe metal·litzat tret de fàbrica, i la forma queda encara més estilitzada per les pinzellades llargues i amables que recorren algunes tota la llargària del tràiler amb lleugeres ondulacions. el doctor Vermal amb un frac dicta a través d’un megàfon els dies de l’any com un director de cine i d’orquestra exagerant amb els braços i celebrant les respostes imprevisibles de na Pixeris que cada vegada resulta més inspirada en les seves rèpliques «dia mundial de l’espasa làser, aniversari de Nefertiti, dia del pèsol ultracongelat», dirigint la seva veu artificial i orgànica cap als ciutadans disfressats, alguns molt grassos i amb bigoti, aixecant els braços posseïts per l’emoció, bevent pomada a morro d’una botella de kas llimona i tirant-se-la per damunt el cap, els nins petits a coll dels seus papàs amb els vestits de powerranger i els papàs de blancaneus, les mares totes borratxes vestides de putes sado tocant-li el cul a un grupet de joves disfressats de toreros que les alcen i les tiren enlaire mentre cau alguna perruca en terra i que tot d’una es converteix en l’objecte que tothom vol i s’improvisa un partit d’alguna forma ancestral de rugbi per aconseguir agafar-la, però ja una altra vegada damunt el cap de la senyora que està a punt de morir-se de rialles amb la perruca mal posada i el rímel per tota la cara. als balcons els ciutadans compensen el seu privilegi tirant una quantitat descomunal de paperins de colors a fi que el volum d’aire entre l’asfalt i les façanes quedi permanentment ple d’aquesta boira multicolor que se’t fica a la boca i no pots parar de riure i de tirar caramel·los des de dalt del tràiler amb en Miquelet i na Martina vestits d’àngel galàctic llençant piruletes espirals verdes, grogues i liles perduts per l’eufòria infantil del millor dia de les seves vides diminutes, però s’ho prenen molt seriosament i saben perfectament què han de fer i s’acoten de tant en tant per encetar una bossa nova de llepolies amb unes estidoretes amb el mànec de goma sense perdre gens de temps i amb les maneres delicioses dels nins petits. na Mònica, na Judit i na Matilda en triangle perfecte governen davant de tot de la carrossa vestides, més que disfressades, de princeses poderoses i pareixen directament tretes fa tres mil anys d’una tragèdia de sòfocles amb la roba voladora en càmera lenta i reminiscències fellini com si estiguessin a punt d’arrencar-se a cantar òpera, llençant amb les varetes màgiques cap a la població els seus raigs de felicitat i bon rotllo posseïdes per la missió però relaxades a la vegada amb els seus cossos gesticulats, mentre na Pixeris pintada de blanc i vermell sembla un lliri del futur net i brillant reflectint des de la seva majestat tot el sol que travessa el volum matinal emboirit per l’ornamentació aèria i exagerada que els nens voluntariosos dels balcons no paren de llençar ja des de les bosses. a la carrossa darrere nostre han muntat una màquina que projecta crispetes confitades cap amunt fins a l’altura de quatre pisos i que després cauen com una pluja lenta de cendra verda i vermella damunt els vianants disfressats amb les formes i els colors més estrambòtics, napoleons, dracs, futbolistes i tots borratxos perduts caminant carrer avall tot seguint la processó victorejant un grup de mustangs que molt sincronitzadament es posen a dues potes i el vaquer vestit de pistoler pega trons amb el revòlver a l’aire damunt de la seva carrossa com un saloon de far west amb les putes, el pianista, les taules de pòquer, la barra i el bàrman eixugant copes amb un pedaç. un circ sencer damunt del seu tren amb un vagó pels tigres, un per les girafes, pels elefants, pels ximpanzés, per les zebres, amb els pallassos desorganitzats travelant, els malabaristes rigorosos amb els malabars en marxa, els gimnastes fent tombarelles, els trapezistes en pilars de tres i les majorets amb els vestits soviètics de plàstic vermell i botes blanques ben amunt a cada passa rosses totes amb els capells altíssims i totes plenes de botons daurats. a la plaça de les tortugues no hi cap ni una ànima més i tothom s’empeny i es trepitja però ningú s’enfada perquè el bon rotllo ha obrat molt bé i puc veure el born estibat de gent fins a la plaça de la reina i el carrer tan estret de sant jaume ple de gent també amb les bodegues obertes i tothom fent canyes amb vas de plàstic i ballant, cantant i botant a ritme d’una patxanga acústica i ensordidora amb bombo i trombó sobretot. tres guiris velles enfilades damunt l’aturada de l’autobús fan fotos i mouen el cul i alcen els braços i la comparsa tirant pel carrer unió ja no pareix que res pugui parar l’alegria global i estrepitosa que s’ha apoderat d’absolutament tothom, els municipals i tot fumant porros, la guàrdia civil fent volar els tricornis i els maderos fent malabars amb les porres i bevent quintos a les totes un darrere l’altre i al final despullant-se del tot campanejant els genitals i cridant «mundo libre y socialista!!!» tirant flors enlaire i repartint propaganda antisistema a la ciutadania que crida «sí, sí, sí!!!» i fa avions de paper amb els flyers i els fa volar precisament entre la massa de confeti que no para de circular com un esbart de peixos diminuts de tot l’oceà sense arribar a tocar en terra i tornant a pujar molt espectacular empesa per la joia de tots els que se senten partícips de la primera explosió vertadera del nou mil·lenni tothom crida «visca el futur, i tot a partir d’ara!!!» i és tan meravellós que ningú s’ho creu i ens miram les cares autèntiques per primera vegada i sabem que res tornarà a ser el mateix, que hem tombat el temps i l’espai i que s’obre la Porta i passarem junts en fila, el darrer acte civilitzat de les nostres vides miserables fins ara per traspassar el llindar de l’avorriment i del mal rotllo i tots els que no estan preparats moren a l’acte, però observam amb sorpresa que dels milions de ciutadans del món només tres o quatre individus, que tothom ho volia! que hem perdut el temps, que tots som iguals i que si ho haguéssim sabut abans! però tot té el seu moment i miraculosament ha arribat, des de la força involuntària dels nostres cors, des del Cor Global i Absolut, i ens ha sorprès pujant a l’ascensor del Futur que ja és aquí! i no hi ha marxa enrere i a partir d’ara tot serà una màquina humana perfectament desorganitzada per les arbitrarietats particulars de les ments lúcides i explosives que tothom practica cada segon de l’existència com el final de l’evolució i el principi de la Cosa, que visqui la Realitat!!! Oh Món Infinit, obra el teu poder i drena per sempre tota la merda que duim al cap! perquè és el moment del Tema, sí! i esteim preparats tots junts per Entrar! Síííííííííííí!!!!!!!!!!!!!

...BUM...........................

...........BUMMM..........

...................BOARG...........

.....................................FIIIUUUU...........

............................ESSSPLAIXXX.......

..................CATUCATUMMM.................

..........SHHHHHHH................

..........................SSSSCUMMM!!!!!!!!!! PJJJJJjjjjjjjjj.......................

.............................................................no sé

no saps.........................................................

....................................................no sé

............què faig

però

cada vegada

hi vaig

més prest

quan

tot sol

sobretot

arrib

a la porta

d’embarcament

per partir

falta

una hora

escolt

música

als cascos

no sé

portet

morente

embarcam

els avions

diuen

que és

diuen

per estalviar

combustible

que fan

un vol

no?

més

a la deriva

es mouen

que si es paren

els motors

plana

i una merda

ha de fer

molt de mal

caure

del cel

no és allò

també

de morir-se

clar que sí

morir-se

però caure

i pegar-se

l’hòstia

segur

que

ha de fer

molt de mal

el moment

que pegues

amb el cap

al seient

del davant

o…

que se’t talla

una cama

o…

se t’esclafa una mà,

això

deu ser

terrible,

rotllo

medieval

allà

espases

que et travessen

la panxa

morir-se

clar

és un tema

la terminal

a barcelona

comprar tabac

revistes

també

xiclets

menjar

no sé

croquetes

no sé

l’autobús

les maletes

clar

el vidre

gran via

canaletes

l’artista

i diu

amengual

què fas

aeroport

ja has dinat?

no

estava

buscant

un lloc

on ets

a l’oriente

espera’m allà

surt l’artista

del bany

el cap

integral

camisa blanca

flors blaves

amb el coll mal posat

una taca groga

i diu

amengual

sortim

al carrer

diu

no m’he colgat

joder

pens

les quatre

fent voltes

per la rambla

cercant un lloc

al restaurant

de l’ateneu

un jove

molt guapo

amb molta

ploma

i

molt negre

se

desespera

perquè

l’artista

no

i jo

a part que

és molt tard

per dinar

de nit

clar

la nit

amb fosca

clar

i

policia

robatoris

atracaments

a la finestra

i crec

que

no sabia

una dona

que

li agradi

tant

que se la follin

res personal

t’assaboreix

la polla

amb la vagina

no sé

és

mirar

un orgasme

ella

permanent

és

una experiència

clar

metafísica

que et posa

en òrbita

amb

la rutina

dispersa

i

remota

de les albors

de la humanitat.





XXV


na Mònica somriu i me mira amb uns ulls més blaus que mai entre el color intens del desert al migdia. caminam per la carretera agafats de la mà. comença a xiuxiuejar «un kilomètre à pied, ça use, ça use, un kilomètre à pied, ça use les souliers» i pega una coça a una pedreta, i veig de seguida que ha recuperat l’aspecte i la manera dels vint-i-sis. me gir i a un quilòmetre la porta metàl·lica de l’ascensor dins un cub de vidre verd tot just on comença el camí

se’ns obre el món una mica amb allò de la incertesa i de moment caminarem perquè, en fi, una carretera rodejada de rostoll pràcticament recta durant molt de temps. uns núvols molt prims i molt llargs al cel i poca cosa més, miris on miris just hi ha darrere nostre molt enfora la taca brillant de l’ascensor i el moviment quasi imperceptible de la parabòlica coronant la cabina. seguim unes hores al sol

—tu creus que és per aquí? —diu ella pegant coces a totes les pedres que troba

—no hi veig tampoc alternativa

—no, però deu fer tres hores que caminam i encara no hem trobat res, i això no fa pinta que canviï de moment

—per l’altra part no hi havia carretera, ha de ser per aquí per força, seguim, no?

—mira, uns gira-sols

al fons a la dreta uns gira-sols bruts i pansits mirant en terra damunt un terreny ondulat. els passam i després un camp de cotó un poc verd però molt polsós voreja el camí que fa una mica de baixada. el paisatge desèrtic se transforma molt a poc a poc en un entorn rural, però mig mort encara i la pista recta fins a l’infinit que se’ns presentava quan hem sortit de l’ascensor ara és com un rierol de grava natural i se dibuixa atzarosa entre cortons sembrats i segats de no sé què. però és només un miratge, tot torna a ser recte, mineral i arenós. un arbre, un ametller dissecat tot pintat de blanc senyala una cruïlla perfecta i perpendicular, podem tombar a l’esquerra, seguir recte i al final a la dreta per un camí igual. caminam mitja hora i molt enfora podem veure la cara b dels gira-sols que segueixen cap pius com abans. a l’esquerra una tanca feta amb somiers de molles separa un abocador: electrodomèstics, peces de lavabo, i un cotxe sense rodes molt estàtics des del nostre tràveling lent i els nostres caps objectius. na Mònica me mira amb cara trista però no pareix que estigui cansada, el sol no sembla que s’hagi mogut del seu punt al cel i els núvols d’abans tampoc, només nosaltres passejant per aquest indret aleatori sense cap perspectiva clara, només a l’espera que passi qualque cosa. caminam, caminam i caminam, però no passa res. na Mònica seu damunt una pedra amb la seva jaqueta verda de pell i dic «mira» just darrere ella un pou amb corriola. m’hi acost per veure si hi ha aigua i no sé. agaf una pedra, la hi tir i sí, però no tenim ni corda ni poal. hi ha un abeurador pels animals amb un ditet d’aigua verda i plena de bava que no ve gens de gust provar i ella diu que no té set i que seguim a veure si abans que es faci fosc hem pogut trobar res. m’agafa la mà perquè no puc deixar de guaitar i de pensar a veure com podem treure l’aigua i seguim caminant. la claror fa el canvi inconfusible entre el matí i l’horabaixa. a la fi pareix que el dia avança i fa la sensació que ja falta menys. un altre rostoll a banda i banda de la carretera, arriba un moment que no es veu el final i dic «què deuen fer amb tant de blat» perquè per més que avançam torna a parèixer que allò tampoc s’hagi d’acabar mai. al cap d’una hora el camp tot de cendra negra fumejant i dic «un senyal de vida», passat el camp la carretera torna a ser recta fins a l’horitzó però ara amb els pals d’una antiga xarxa d’electricitat ja sense cables. na Mònica diu que està molt cansada i surt de la carretera per arrecerar-se al costat d’una pedra enorme. m’assec devora d’ella i fix la mirada a un punt on el límit de l’ombra de la pedra coincideix amb una planteta esquifida però passen ben bé vint minuts i no es mou. no tenim ni una motxilla ni cap flassada per acomodar-nos, ni menjar, ni aigua, i la mir a ella adormida amb el cap damunt el braç doblegat amb la mà al clatell i pens si ens en sortirem. me pos com ella cara a cara i veig com el pensament se m’allibera. primer unes sandàlies de goma blaves d’aquelles amb un piu per passar el dit gros i dues tires cap enrere amb la bandera petitona del brasil, després cactus que ploren per les pues, acordions, harmòniums, pianos, la cartoixa de valldemossa, penya-segats, llaüts de fibra de vidre i ja crec que m’adorm. me despert quan ja s’ha fet de nit i na Mònica no hi és però aixec el cap i la veig dreta a vint metres fumant un cigarro mirant el no-res il·luminat just amb la llum feble de la nit. hi vaig i està plorant:

—què cony és això? —diu

—i jo què sé

—fumes? —i m’allarga un cigarro

un cel amb més estrelles de les que m’hauria pogut imaginar mai, i ella diu precisament «has vist» i quina llàstima no saber-se el planisferi, però la veritat és que no me sona, que, tot i no saber res de pegassus ni cassiopea és un mapa nou, n’estic segur. ens acabam el cigarro i li dic que tranquil·la que demà serà un altre dia. hi ha un animal, tots dos l’hem vist, una espècie de guineu de color blanc que a cada passa aixeca núvols de pols que es desplacen conjuntament amb la brisa suau il·luminats per la llum d’una lluna que tot i assemblar-s’hi molt tampoc és la de sempre. la guineu és verda

l’endemà ens despertam igual que ens hem adormit, cara a cara amb el braç aguantant-nos el cap. la primera mirada de na Mònica és la d’haver estat somiant-pensant tota la nit la nostra situació, i de no haver descansat gens. ens espolsam una mica i ens posam una altra vegada a la carretera. segueix igual de recta durant tres o quatre quilòmetres envoltada de terra plana, beix i molt espitjada. sense cap motiu aparent de sobte a un dels pals hi penja fil elèctric que cau en paràbola, tou fins al pal següent a un pam d’en terra. tots són així i progressivament, pal a pal, el fil s’adreça fins a tenir una aparença sana de funcionament. és un símptoma d’esperança que manifestam de tant en tant amb una mirada i un somriure. no se sent res. una brisa molt suau no és suficient per generar cap renou i tanmateix no hi ha cap arbre ni res on pogués un vent hipotètic sonar de cap manera. pens que només els fils elèctrics i justament, quan ja presenta un aspecte fort i tibant, s’acaba. també és el darrer pal i just al costat hi ha un generador. dic «mira, Mònica, d’aquí sortia l’electricitat» m’hi acost per inspeccionar-lo. és de ferro pintat de groc i negre, com un cotxe de gros. una mica per curiositat destap una porta lateral i de dins hi ha una bobina enorme. «no és un generador, és un transformador», «per transformar què» diu na Mònica. i camin una mica dins del camp i veig una superfície infinita de cristalls romputs. és una placa fotovoltaica com la del fòrum de barcelona muntada en terra i rompuda. m’entretenc a llençar trossos d’aquest material per evitar una mica na Mònica, que ja he notat que està esperant que li digui alguna cosa. estic especialment hàbil i quan prov de fer punteria sempre l’encert. quan me tomb per agafar impuls me not el cos molt ben conjuntat i el braç com un fuet, fer de ple els objectius cada vegada més enfora. és un consol sentir alguna cosa més que els nostres peus arrossegant-se damunt la terra del camí i totes les pedretes que na Mònica ha projectat amb la punta de la sabata «cluc» sempre al bell mig d’un pal d’aquells. «Mònica» dic «apunta la peça de porcellana del pal amb una pedra… tira fort» n’agafa una com un puny i li fot amb tota la seva ànima i la romp. el fil se desfà i cau «vols que facem una festa destroy?, aquí total…», «no dona, només volia fer una comprovació». comprovació: acte en què l’home 1 diu a la dona 1 que llenci una pedra o qualsevol altre projectil i rompi la peça de porcellana d’un pal elèctric o qualsevol altre objecte

a l’horitzó un núvol de pols. ve un autobús. ens miram amb més alegria que por i esperam de bracet que arribi fins a nosaltres. s’atura davant nostre un autocar d’alumini copejat i brut, sona un mecanisme hidràulic i s’obre la porta. un xofer vell, negre, així com un cantador de blues, amb la gorra reglamentària ens mira sense treure les mans del volant i ens demana si pujam amb una simpatia rutinària però bastant sincera. pujam. l’home du un vestit blau marí amb una ratlla vermella de dalt a baix tant a la jaqueta com als calçons, tot un poc polsós. les sabates en canvi són ben lluentes damunt dos pedals i uns peus petits pel que sembla d’alt, estant ell assegut. el parabrisa és molt ample i molt alt i no té cap tipus de cortina ni persiana i tot el sol pega de ple a l’interior de l’autobús i el vidre té moltes taques i arena ficada a les parts on una silicona que ja ha perdut les seves propietats elàstiques i adhesives ja no hi és. l’home somriu i diu «no seieu?». na Mònica enceta una conversa molt prudent per intentar esbrinar qualque cosa. no fa les preguntes que voldria, on som, per exemple, però diu que ens hem perdut i una mica el recorregut per on hem passat. el xofer diu «seieu, només hi ha una aturada, tret que vulgueu baixar enmig del desert» i al final no aclarim res. anam pel passadís gairebé a la part del darrera de l’autobús buit. els seients són cadires de fusta col·locades a dues fileres de dues en dues. tots els vidres són molt bruts, el parabrisa també, però la llum entra bé perquè és molt poderosa. la veritat és que el terra, la fusta gastada dels seients, els acabats d’alumini fets malbé i alguna cortina un poc despenjada tenen una imatge molt fotogràfica, contrastada i lleugerament angular. li agaf el cap a na Mònica per mirar-la bé i, pobreta, té la cara vermella, el front suat i els ulls tristos. ho hem passat molt malament, la veritat, però l’instint de superar-ho ens ha fet aguantar bé. ara és diferent i asseguts dins de l’autocar surt tot el cansament, mos llevam una mica de roba i les sabates i li dic que s’acomodi i que dormi un poquet. el cotxe es posa en marxa i m’aixec per demanar-li al conductor una mica d’aigua. sense deixar de mirar endavant allarga la mà esquerra i treu una ampolla de pvc i me la passa «gràcies, de res home» l’etiqueta és vermella i amb lletres blanques diu «Informations sur le Service Téléphonique» i a sota amb un logo que és un sol tapat per un nigul «Comfort by Choice Hotels». vaig a na Mònica i en beu un bon glop i somriu i diu «en vols?… què t’ha dit?» «res» i s’aixeca i agafant-se a tots els seients va cap a ell

—perdoni, que ens podria dir cap on va aquest autobús

—aquest arriba fins a l’E4

—fins a l’E4

—sí, senyoreta

—i no hi ha cap poble on ens puguem aturar per menjar alguna cosa i descansar una mica

—a l’F1 no hi ha res, hauran d’agafar l’E4 i pujar fins a l’F2, tengui

na Mònica torna al seient amb el que sembla un plànol o un horari de trens i autobusos. el desplegam i només una creu amb les senyes E1, E2, E3 i E4 a cada punta començant per la del sud i en el sentit de les agulles del rellotge.

—mira —diu—, la cruïlla de l’ametller blanc, nosaltres hem sortit d’aquí, de l’E1 i ara anam cap a l’E4, a l’est

—i què deu voler dir l’E?

—elevator, i l’F deu ser floor

el xofer ens mira pel retrovisor i ens diu que ja arribam. miram a través del vidre i al final de la carretera una cabina igual que la cabina d’on havíem sortit el dia anterior. l’autobús s’atura i el conductor para el motor i baixa per estirar les cames. fa tres o quatre passes i es descorda els calçons per fer un pixo. ens parla donant-nos l’esquena i ens diu que a l’F2 hi ha un hotel just a la sortida de l’ascensor. na Mònica li fa tot un seguit de preguntes senzilles, però pareix reaci a explicar res, i havent acabat de pixar segueix girat cap al desert. ens acomiadam i li donam les gràcies per tot i ell d’esquena aixeca la mà fent adeu de res

a la porta metàl·lica hi ha una E i un 4 dibuixats ben grossos de vermell. quan ens hi atracam s’obre automàticament. al panell hi ha molts botons però no en filera «F2, F3, F4…» na Mònica prem l’F2. se tanca la porta i notam una inèrcia estranya, i no sabem si pujam o baixam. després s’estabilitza i en dos minuts la porta de l’ascensor se torna a obrir. una terrassa molt gran amb quatre palmeres, una sense copa, cadires i gandules de plàstic, una piscina en forma de ronyó i un xiringuito de fusta verda a l’ombra d’un canyís. tot molt normal si no fos perquè el món és a l’inrevés, girat cap per avall. na Mònica treu l’encenedor de la seva bossa i el tira a fora. en lloc de baixar (cap al cel) puja i cau al terra invertit. me mira i diu «per què no proves de sortir…? ves alerta» trec una cama i not la gravetat cap a dalt. m’agaf a l’arrambador que hi ha a l’interior i amb una maniobra gimnàstica molt poc elegant aconseguesc quedar dret a fora. ens miram na Mònica i jo, ella dins, al sostre de l’ascensor cap per avall a la meva vista «ves alerta» dic, i no sap molt bé com fer-s’ho per sortir. la porta de l’ascensor es tanca. pos el peu per evitar-ho, però no puc. pànic. ella ha estat a punt de cridar però només ha tengut temps de posar cara d’espant. no hi ha cap indicador per saber jo des de fora si la cabina ja s’ha mogut ni cap on ha anat. en tres segons me venen al cap tot de pensaments terribles. no sabem on som, tot és estranyíssim, i si l’he perduda?? i si no ens podem tornar a trobar?? abans que ni remotament pugui pensar què he de fer, la porta de l’ascensor se torna a obrir. a dins, cap per avall, na Mònica i el xofer. ell me fa l’ullet, fa una tombarella i alehop, queda dret devora jo. na Mònica se precipita a sortir i cau en terra. s’aixeca i m’abraça i me diu «pf, no me tornis a fer això» i el conductor de l’autobús afegeix que

—alerta, aquests ascensors són molt perillosos i si us perdeu és molt probable que no us torneu a trobar

—perdoni senyor —diu na Mònica— però no entenem res, no sabem on som, ni què hem de fer, ni on hem d’anar

—com tothom

—què vol dir, com tothom

—jo no sé qui ets ni d’on vens però els dubtes sempre són els mateixos per tothom

—abans amb ell hem pujat a l’F2 i ara amb vostè a l’F5

—per això t’he acompanyat, perquè si no, no l’hauries trobat —el xofer entra a l’ascensor amb una altra tombarella i sona la sola de pell dels seus mocassins

—i com s’explica?

—això és el futur nena, aquí és tot molt complicat —i se tanca la porta

hem fet la volta sencera a la terrassa i no hi ha res. només la cabina de l’ascensor a llevant i un camí cap a ponent. hem trobat aigua, una mànega enxufada a una aixeta, en bevem i és fresca i molt bona. posam dues tumbones a una ombra i ens adormim. quan obro els ulls na Mònica està vestida com preparada per sortir de casa i me diu que no ha dormit

—i què has fet?

—t’he mirat

—no vols descansar una mica?

—me’n vull anar, no estic cansada

—per l’ascensor?

—jo tiraria pel camí i si no trobam res podem tornar

—no trobarem res

—almenys aquí hi ha aigua i si pujam a l’ascensor no sabrem tornar, ja has sentit el que ha dit el conductor de l’autobús

—també ens ha dit que aquí hi havia un hotel

—si no hagués estat per ell no ens hauríem trobat perquè en sèrio que hem vengut per un lloc diferent

—si és així tampoc tenim cap garantia que si ens posam a caminar trobem la piscina tornant enrere

—home, jo ho veig molt més probable, són els ascensors aquests que et fiques a dins i no saps on sortiràs

—podríem anar provant

—provem primer de seguir el camí

—ja?

—venga, aixeca’t

bevem un poc més d’aigua i enfilam per la carretera molt blanquinosa i l’aire també, i a vegades el camí se fon per les voreres fins a parèixer tot una superfície plana d’arena finíssima quasi pols. el cel és molt transparent i a la llunyania s’aixeca el terra i no hi ha horitzó, només una gradació de blanc a cel, i miris cap on miris és igual. quan encara no hem perdut de vista les palmeres de la piscina apareix molt enfora la silueta d’un poble. seguim i en mitja hora hi arribam. té un aspecte molt mediterrani amb cases baixes, carrers empedrats una mica arbitraris i desnivells de tant en tant. alguna escala també. és sec com una mala cosa però molt vital, mediterrani, ja ho he dit. investigam un poc i no hi ha ningú. entram a una casa molt gran però integrada amb les altres dins un carrer. pareix un casal anglès, del segle xviii o una cosa així, immens, miris com el miris. tampoc no hi ha ningú. una entrada alta amb l’escala al fons que puja als quartos. dos pupitres de nin petit amb l’escriptori i la cadireta tot u, una màquina de cosir, cossiols amb falgueres, una calaixera de fusta pintada de beix gairebé fins al sostre amb rètols als calaixos que són de mides diferents: plancha, manteles, cordeles, botiquín, cepillos, trapos, zapatos, cubiertos, perfumeria, delantales camarera i delantales cocina. potser és l’hotel de què ens parlava el xofer. fa la sensació que està deshabitat, però amb alguna finestra oberta i cortines netes, cadires un poc descol·locades de la taula com si algú s’hi hagués assegut fa poc. pujam per l’escala interior superil·luminada des del sostre tres pisos amunt per unes finestres obertes de porxo. fa la volta en espiral quadrada i a cada replà té dues o tres portes d’habitació molt grosses. és tot molt alt i molt ample. a un cantó de l’escala una cariàtide, a un altre una butaqueta de vellut verd rodona i a un altre, un cigne gros de jugueta damunt un trípode amb un seient d’escai vermell per seure-hi un infant, segurament la cadira d’una perruqueria per nins petits. pujam amb la mà esquerra a la barana de ferro i ens meravellam de la lluminositat. la cara de na Mònica és blanca com una foto cremada i només li veig els ulls. hi ha unes portes més petites que donen a diferents passadissos. un du a la cuina, una d’aquelles amb la barra central i electrodomèstics d’alumini a la paret a l’altura del cap. obro l’aixeta i hi ha aigua. a la gelera no hi ha res, només mitja llimona plena de verdet. tornam a l’escala i obrim una porta de fusta que sembla la d’una habitació. és com si entrassis a un pis. les parets estan totes pintades amb esponja a dues tonalitats de marró separades a l’altura dels interruptors de plàstic platejat. rajoles de fang en terra. radiadors i aparells d’aire condicionat. a l’entrada damunt un moble un telèfon negre de roda i una màquina d’escriure remington rand. a l’enfront una habitació amb dos llits individuals, al passadís dos lavabos, després la sala: un armari antic amb mirall, un sofà de fusta amb coixins de llengües, una gelereta de minibar tancada amb clau, una taula rodona i entram per la porta de l’habitació amb el llit de matrimoni. ens hi asseim i tenc una sensació rara. pens un poc i veig què passa. que, tot i ser una habitació molt gran, és més alta que ampla. a la paret del davant i ocupant-ne tota l’horitzontal, hi ha el balcó a l’esquerra i a la dreta un altre armari antic de dues portes. a una li falta el mirall. del llit estant tens la sensació d’estar dins d’un minifrontó tancat. les proporcions s’hi aproximen molt, llarg, alt i estret, el cantó de la dreta amb el sòtil és realment molt enfora. na Mònica diu «a la fi un llit», i s’hi tomba i encén un cigarro:

—m’agrada molt, crec que podríem quedar aquí una temporada —diu

—tu tens gana?

—no, i tu?

—jo tampoc

passejam per la casa i està tot més o menys en condicions però indubtablement deshabitat. na Mònica se dutxa, passa les cortines i se fica dins el llit. diu «vens?» i me dutx i m’hi fic amb ella. ho feim d’aquella manera els dos tombats mig tapats amb el llençol ella un poc damunt jo, amb penetracions lentes i molt profundes i després se gira i un poc per darrere també tombats. res explosiu, només per cremar la insatisfacció latent de vuit o nou dies d’abstinència. això me du a pensar amb un càlcul molt simple que el dia i mig que duim per aquí n’han estat com tres o quatre. i dormim no sé quantes hores, potser dotze, molt mal de calcular amb aquest trànsit tan lent que estan agafant les coses. l’endemà no ens aixecam del llit i esteim més d’una hora parlant de les nostres coses un poc per donar-li un puntet de normalitat al tema perquè, la veritat, és que no sabem ni com hem arribat fins a no sabem on, ni quan. parlam dels ascensors i especulam una mica, però és tot tan rar que per més que ens ho imaginem tenim la sensació d’estar dient tonteries sense parar. arribam a la conclusió que tampoc ens interessa plantejar-nos-ho molt, i del que es tracta és de poder viure còmodament intentant entendre la situació d’una manera gradual i casolana, o com a mínim avesant-nos-hi, tot i no entendre res. trobam a la cuina unes llaunes d’ametlles salades i passam una setmana sense fer res a part de menjar-nos-les. és un avorriment i ens tiram una altra vegada a la carretera

sortim per la porta principal i anam cap a la dreta amb la intenció de seguir avançant i no repetir el camí per on hem vengut. s’acaba el poble i al quilòmetre quatre la carretera se converteix en una autovia amb els seus ponts, les seves rotondes i els seus carrils d’acceleració, però molt contràriament a com passa sempre no és de cap manera la part més bruta i contaminada d’una ciutat, tot al contrari, té un aspecte metàl·lic, brillant i estèril, damunt d’una zona desèrtica amb dunes molt amples d’arena marró, sense cap pedra, llises i també molt netes. a peu, és estrany i molt cansat avesats amb el cotxe a dos quilòmetres per minut però per més que caminam no passa ningú. quin luxe de carretera, no hi ha enlloc cap línia angulosa ni cap soldadura, tot acaba sempre amb unes formes molt esfèriques i elegants, i gens sobrecarregat, és tot molt sobri, estètic i funcional. tot l’aspecte de scalextric complicat desapareix i només una línia recta que no s’acaba mai a arran de terra. el paisatge s’ha convertit en una superfície blanca i llisa de no sabria dir quin material fins on arriba la vista. caminam unes hores per la pista d’acer i al fons una murada alta de plàstic carabassa forma una T perfecta amb la carretera. s’hi entra per una encletxa estreta i l’autopista se converteix en un camí estret i recte de goma verda ratllada de rombes blancs, i travessa una superfície de gespa blava, fresca i humida. al cel ple de niguls negres s’hi ha format una tempesta. molt enfora, la murada tomba cap a l’interior i especulam que segurament s’arriba a tancar en un cercle. al que sembla el bell mig del que hem pogut corroborar que sí que és un rotlo, al final del camí verd i sense que la gespa hagi canviat d’aspecte en cap moment una cabina d’ascensor. hi puj al damunt i puc veure tota la circumferència que la murada color taronja dibuixa i separa. molt enfora, més enllà de la tanca, les formes impossibles de l’autopista, lluenta i vertiginosa davall el sol, i veig que els núvols només tapen la part interior del cercle i comença a llampegar, a tronar i a ploure. la porta de l’ascensor s’obre davant na Mònica i ella es fa tres passes enrere. baix amb ella i decidim entrar-hi perquè l’altra opció seria tornar pel mateix camí. a dins, el panell només té un botó protuberant, F3, i na Mònica el pitja amb una punyada i diu «a quin pis vas?» la porta se tanca i se torna a obrir, i davant nostre el món és ara vertical, amb el terra a l’esquerra i el cel a la dreta. és l’horabaixa i no hi ha niguls. ben davant de l’ascensor com si estigués penjat a la paret hi ha l’autobús d’abans sense el xofer i pareix impossible que s’aguanti. sortim de la cabina i tot torna a ser horitzontal, comprovam que tampoc hi hagi ningú pels voltants i hi pujam. aferrat amb cel·lo al volant hi ha una nota que diu «és per vosaltres» i m’assec al seient del conductor i encenc el motor. enfilam recte talment com ens l’han deixat aparcat apuntant a la carretera. tornam a ser al desert, un d’aquells com al principi, que no fan set, ni calor, ni son, ni gana, només la imatge sublim del no-res davant nostre. feim una ruta lenta i el renou càlid del motor de gasoil rebota per les parets inexistents de l’espai i sona llunyà com si sentíssim nosaltres atracar-se per la carretera una cafetera gegant. i seguim endavant absorts en el pensament d’aquestes coses que ens passen. na Mònica amb el cap al respatller mira hipnotitzada la posta de sol més enllà de les dunes i m’agafa la mà i no se gira però me diu que està supercontenta, que aquest món li encanta i que m’estima molt i que és molt feliç de viure amb mi. ha estat difícil, dins del nostre camió del futur, i sabem que a qualsevol revolt podem trobar una suma inesgotable de principis, més que totes les combinacions imaginables, conduint per aquesta carretera desolada amb l’absolut immediatament al nostre abast en qualsevol moment només traient la mà per la finestra, i molt enfora a través del parabrisa tres palmeres, no, quatre, a una li falta la copa. arribam en deu minuts i «mira» diu ella «el nostre oasi, parem, no?» atur el motor i baixam. segueix igual, solitari i rodejat d’arena enmig del desert. entram a la terrassa i ningú ha tocat res. la piscina en forma de ronyó, el xiringuito davall del canyís, les gandules igual que les deixàrem i les cadires de plàstic. ja es fa fosc i l’indret no pot estar més carregat de fotogènia. al cel les primeres estrelles de la nit amb aquesta lluna que ja no se’ns fa tan estranya, la silueta decapitada de la quarta palmera damunt del cel crepuscular que fa que tot tengui gràcia i que sigui normal sense ser-ho gens. na Mònica m’abraça, m’agafa el cap, me besa, me mira amb la seva mirada més blava i més sincera i me diu «ets el meu home, ets el meu amor» se despulla, se tira a la piscina i desapareix per sempre més. fin.





XXVI


Quan vaig treure el cap de l’aigua era de nit i a la piscina de la casa de Campos. Com si no hagués passat res, com si el meu viatge amb en Rafel hagués estat només un deliri de borratxa. Jo n’estava segura, no feia ni dos segons m’havia tirat de cap a la piscina d’allà, a l’oasi de les quatre palmeres, havia pegat dues braçades submergida i inexplicablement era a Mallorca. Quan sortia per l’escala d’alumini vaig poder comprovar que efectivament anava molt col·locada, com si hagués mesclat tranxilium amb alcohol. Va venir en Mateu, me va tirar un barnús pel cap i se’n va tornar cap a la festa amb la copa a la mà, hi havia una festa. Jo volia parlar amb ell, demanar-li què tal tot, anava molt desorientada però estava segura que feia mesos que no el veia, o aquesta era la sensació que vaig tenir de seguida quan me va mirar ruboritzat perquè anava despullada i el vaig veure amb aquella cara de ràbia i el vas de tub. Vaig entrar a la casa i me vaig vestir. Vaig sortir a la terrassa i hi devia haver seixanta o setanta persones, tots artistes o relacionats amb el gremi, amb els seus fulards, els seus capells, i d’altres amb Tiger verdes i ulleres de pasta. De tant en tant se me n’atracava un i me demanava com estava, al tercer vaig intuir que se suposava que havia d’estar malament. I abans de proposar-me assumir la situació vaig anar al bar a posar-me un gintònic. Tampoc m’havia estranyat tant aparèixer de sobte a Campos, ja m’havia avesat a aquella dinàmica, amb el tema dels ascensors, però ara tornava a ser al món normal i necessitaria almenys un gintònic per adaptar-me al canvi, i quan me tirava els glaçons a la copa pensant aquestes coses, se me va atracar en Mateu, me va estirar del braç i va dir «què fas, no et pensis que et beuràs això».

L’endemà vaig poder comprovar de mi mateixa que estava en perfectes condicions mentals. Que el dia anterior havia agafat una bona taja i que havia de baixar a esmorzar a la farmaciola, i res més. A la cuina hi havia en Mateu davant d’un cafè amb llet. Va intentar fer com si res però no va aguantar ni un minut, va tirar una magdalena damunt de la taula i me va dir que havíem de parlar, que estava molt preocupat i que ens havíem de plantejar molt seriosament si necessitava tractament psiquiàtric. Jo per tranquil·litzar-lo li vaig explicar tota la meva història amb en Rafel, tot, que havíem passat una setmana meravellosa al futur i que anàvem d’una banda a l’altra amb uns ascensors que obrien les portes a mons cap per avall, amb gespa blava i autopistes d’alumini. Ell només feia que no amb el cap i al final va dir «quin porvenir, estàs realment com una puta cabra, no te n’adones? dilluns mateix anam a veure en Calafat». Jo li vaig dir que no hi aniria, al metge, que me conformava amb que deixàs de tirar-se na Cristina i ell que ja l’havia deixada, que no tenia res a veure i que se penedia molt d’haver-m’ho dit. «Fill de puta, no m’ho vares dir tu, m’ho va dir en Rafel un dia que havíem quedat per follar i que tu et pensaves que estava de compres gastant-me la teva pasta amb les meves amigues», «això sí que me rebenta, que amb la pasta que tens, t’hagis de gastar la meva», «i no te rebenta més que me tiri en Rafel Picornell?», «te l’has estat tirant tota la vida, no te facis la santa». I va llençar un pedaç en terra i va pujar per amunt. Vaig sentir com se dutxava i després me va dir que se n’anava a Palma a dinar amb el seu marxando.

Per la tarda vaig estar provant a la piscina de tornar amb en Rafel. Quin ridícul, ficava el cap i quan el treia esperava amb els ulls tancats que ell me vengués a dir una de les seves frases tipus «l’amor és la màxima realització telefònica», que tonta, vaig estar-me dues hores així. Quan me vaig cansar de passar fred vaig entrar a la casa i me vaig dutxar amb aigua ben calenta. Vaig encetar una ampolla de vi i me’n vaig beure mitja sopant. L’alcohol me posa a mil per cent, me vaig ficar dins el llit i vaig començar a pensar amb ell. Vaig treure un consolador que tenc, el vaig posar al tres directament i m’ho vaig fer. En Mateu va arribar quan jo ja estava dormint i somiant amb en Rafel, me la va ficar per darrere sense gairebé despertar-me i me va deixar embarassada de tres mesos.

L’endemà al matí vaig encendre l’ordinador per mirar si trobava alguna pista d’en Rafel. A la primera, el seu Myspace estava actualitzat del mateix dia. Això volia dir que era viu i a la Terra, més que suficient per estar tranquil·la, però m’estranyava tot molt perquè no havien passat ni quaranta-vuit hores del meu retorn i no me l’imaginava a ell tornant del futur i despatxant missatges al Myspace. Vaig estar a punt d’escriure-n’hi un, però la indecisió, la por… I me va passar el dia i no ho vaig fer, i després setmanes, i mesos i alguna cosa molt profunda me deia que no era el moment, cada matí amb la cafetera sonant damunt del fogó i mirant la pantalla. Quan me vaig tornar a mirar la panxa ja hi duia un bon bombo, això canviava radicalment la situació, vaig tenir por, molta por, i vaig tirar pel dret, em vaig ficar al paper de la dona que té les coses clares i vaig pensar que lo millor que podia fer era intentar no pensar mai més amb ell, o com a mínim centrar-me en el present i no plantejar-me què faria en el futur, quina gràcia.

Quan la nena va néixer tot va canviar. La nostra situació amb en Mateu s’assemblava cada vegada més a una família normal. Na Martina (li havíem posat aquest nom per una senyora que es deia així quan jo era petita al meu poble) era una monada, mai vàrem tenir cap problema amb ella, dormia i menjava molt bé, i ja més grandeta, dos anys i busques, havia desenvolupat la parla molt prematurament i era una delícia. No és que hagués recuperat la relació amb el meu marit en el pla sentimental, però sí que duia una vida tranquil·la i sobretot còmoda. Ja massa ensurts me n’havia duit els darrers anys i donava la meva set d’aventura per més que satisfeta i consumada. Supòs que també va influir el fet que en Mateu m’havia deixat de ser infidel, més a ell que a mi. Ell pensava que la primera causa de la meva «locura» era la gelosia, però si mai hagués de perdre el cap ja me cercaria un motiu més elegant que els seus enganys tan mal gestionats.

Pobre Mateu, per justificar-se sempre em deia «jo ja era així quan ens vàrem conèixer». Efectivament, un autista, un egoista, un egocèntric però no sé, tan guapo i quan volia tan simpàtic i ocurrent… Pobre, se prenia tan seriosament a ell mateix que a vegades feia pena. Des de sempre ja el vaig conèixer obsessionat per triomfar i després havia insistit tant amb la seva obra que un dia no sé qui s’ho havia cregut i li havia fet una bona crítica al diari, i amb molt pocs anys, exposició rere exposició, va començar a vendre i a cotitzar-se. Per un artista mediocre com ell l’única tàctica que li servia era moure’s sempre de la manera més abstracta que podia, no només pel que feia a la seva obra, sinó en persona quan havia de torejar un bou important, un client, un periodista o inclús na Martina, pobreta un dia que li va dir «papà, dibuixa’m un cavall» i en Mateu li va fer un cavall horrorós i na Martina se va posar a plorar. Sempre a la defensiva, sempre anant de sobrat, sense amollar la copa, clar, perquè era tan fàcil desmuntar-lo simplement demanant-li «papi, fes-me un cavall». Els artistes bons el tenien calat feia molts anys i havien passat d’acceptar-lo a les seves reunions bohèmies amb el rotllo de «pobret, ell s’ho pren molt en sèrio» a acceptar les invitacions de les festes que muntava al seu xalet ultraguai. Eren tots allà i sabien tan bé com jo que en Mateu era un inútil, que havia sabut vendre molt bé la moto i que, en definitiva, quin mal hi havia al fet d’anar a les seves festes a beure vi bo, això no et feia combregar amb el seu art, només amb la seva manera de divertir-se que era la mateixa de tothom, alcohol i gent guapa desconeguda. Tot funcionava amb un pacte de silenci. Mai ningú li deia si havia anat a l’exposició o si l’havia vist per La 2 explicant jo què sé què. Ho feien així entre ells, entraven per la porta i ja se suposava que eren tots boníssims, que si alguns tenien feina i d’altres no, era perquè la resta del món era plebs ignorant que no sabia distingir el cuixot ibèric de la mortadel·la amb olives. Però el que tots sabien i callaven de manera flagrant era que si en Mateu havia triomfat era perquè entre els inversors multimilionaris hi havia molt aficionat a la mortadel·la. Jo no gosava treure el tema molt sovint però un dia vaig intentar explicar-li que la seva obra era com els diners. Un bitllet té un valor simbòlic, però tothom ho reconeix i si en poses molts junts te’ls poden arribar a canviar per un toyota. Amb els seus quadres i les seves escultures passava el mateix, si no per què valien cinc mil euros aquelles merdetes que feies de set per set centímetres damunt fusta reciclada de caixes de fruita? li vaig dir, i me va posar la mateixa cara del dia que no va saber dibuixar el cavall a na Martina, cara de: si no t’ho creus tu, qui s’ho creurà, fes el favor. Ell m’aguantava per poder-me controlar, perquè no fes el que estic fent ara, rajar com una loca. Pareix mentida com pots arribar a estimar i a admirar una persona i que després et provoqui aquest sentiment tan estrany de llàstima entranyable. Ho he pensat moltes vegades i exactament les mateixes coses que me varen enamorar d’ell són les que després me posaven negra. Aquest empanament, que jo veia com un símptoma de la seva creació constant, o aquest aire de self made man que al final va resultar ser simple i pur egoisme, quin desengany, quina catàstrofe, si ho penses. I vaig passar uns anys així fins que vaig estar ben segura que, a pesar d’aquell ambient desfavorable, havia aconseguit surar la meva filla. Uf, tornava a tenir la meva pròpia vida a la meva disposició i en condicions de replantejar-me-la. Un vespre mirant la tele vaig entregar-me als sentiments i vaig recrear-me amb delit a localitzar aquella falta latent dins del meu cor: enyorava en Rafel. I un dia, sense cap justificació clara i com a excusa, me vaig enfadar molt amb en Mateu i me’n vaig anar amb na Martina a Barcelona.

Na Glòria és una senyora que me guarda el pis que tenc al passeig de Gràcia. Ella és de Chiloé i es veu que allà són així de bona gent i amb dos mesos de venir a fer net ja li vaig dir que s’hi podia quedar perquè jo mai no hi som. Ja me tenia les habitacions de na Martina i meva preparades i va ser arribar i començar a viure-hi. Na Glòria té el puntet aquest de bruixa misteriosa, l’accent, potser, i vaig pensar que l’hi podria explicar tot a ella i que me donàs algun consell. La vaig fer seure al sofà i li vaig fer apagar la tele. La seva imatge immediata és asseguda al sofà amb el comandament a una mà i un cigarro a l’altra. Pobra, quan hi ha na Martina ni la deix mirar la tele, ni la deix fumar però se’n va a la terrassa i se fa un piti de tant en tant. Vaig ser molt directa amb el meu relat a na Glòria

—es va obrir la porta de l’ascensor i davant nostre un desert. vàrem estar fent voltes i no trobàvem res a part de més cabines d’ascensor. El més al·lucinant, però, era que aquells ascensors et portaven a mons diferents de costat, cap per avall, i vàrem veure coses increïbles, gespa blava, superfícies immenses de plàstic blanc, i un senyor que conduïa un autobús que ens ho va explicar tot una mica com anava i al final ens va dir que érem al futur, després un dia me vaig tirar dins una piscina i, quan vaig treure el cap, en lloc de sortir a la mateixa piscina vaig sortir a la de Campos

—vares provar de tornar-t’hi a ficar?

—sí, mil vegades, però va ser impossible

—i tu què vols ara?

—a mi m’agradaria molt tornar a veure en Rafel però és tot tan rar que no sé si és bona idea

—i en tot aquest temps no l’has vist?

—no, però sé on l’he de trobar

—si és el que vols, tard o prest hauràs de prendre una determinació però primer hauries de saber en quina situació es troba ell, tu te’n recordes de tot?

—jo sí, perfectament

—bé, això no vol dir res, aquests desfasaments còsmics ens afecten a tots de manera molt diferent, si ell ha tornat, jo juraria que també se n’ha de recordar però també és possible que no, si te’l trobes deixa’l parlar a ell primer

—no me’l trobaré, si no el vaig a cercar

—que sí, dona, hi ha uns engranatges ocults que perquè m’entenguis són una espècie d’imants, com penses que s’organitza l’univers? les persones, a partir que vàrem esdevenir intel·ligents, ens vàrem convertir en les pedres angulars dels mecanismes de la matèria. El problema és que aquesta condició intel·lectual, que ens va pujar a l’estatus de micromàquina còsmica, per dir-ho d’alguna manera, també ens afecta a nosaltres mateixos, és a dir, no només pensam sinó que també sabem que pensam, és inevitable, i ho sabem precisament perquè pensam, i això és la gran contradicció del cosmos, per això no funciona, per això tanta incoherència, i per això tens els problemes que tens

—i tu creus que trobaré en Rafel?

—seguríssim, no en tenguis cap dubte, és tan probable que te’l trobis com que aquell cactus petit arribi en terra si el tiram per la finestra

—i com és que encara no ens hem tornat a veure

—això passa quan encara hi ha algun desajustament, si no l’has trobat és perquè no te l’havies de trobar però ja te dic jo que ara sí que t’ha arribat el moment, basta veure’t

—Glòria, te puc ser sincera?

—digues

—jo de tot això no me crec res, fins i tot estic més disposada a creure que he tornat loca i que tot el que t’he explicat no són res més que els deliris d’una psicòpata

—tu mateixa, però jo te veig perfectament…

—torna a començar que no m’estic enterant de res

—els éssers humans som un estadi molt ocasional de la matèria, molt prescindible, casual, aleatori, som només una de les infinites formes que la matèria ha triat per perpetuar-se al llarg dels milers de milions d’anys, però ara resulta que no funciona, que la reproducció humana és una dinàmica massa poc pràctica pel seu progrés

—pel progrés de qui?

—de la matèria, dona, no ho entens? les persones no som res més que un sac organitzat d’àtoms que enamorant-nos i reproduint-nos duim a terme la rutina de l’evolució de l’existència física, no hi ha ni una sola partícula del teu cos que no hagi existit des de sempre, és només la manera com l’univers se reorganitza

—o sigui, que és com si estiguéssim al seu servei

—no exactament, nosaltres som la matèria en si, el problema és que tenim vida social i forma concreta perquè, en principi, era una manera més de totes les que tenia l’Ens per funcionar, però ara resulta que no, que el cosmos veu que les persones no som la manera més ideal de manifestar-se el món, tot al contrari, esteim causant molts problemes precisament per la nostra autonomia i ara la història universal ens vol, si no extingir automàticament, rellevar progressivament d’aquesta responsabilitat, per això el teu amic està tan desorientat, ell és una de les primeres víctimes

—o sigui que tots els nostres sentiments, quan estimam una persona, ens casam, tenim fills, i tot plegat tot això no és res més que una forma pràctica que ha trobat la matèria dins de la seva història per entretenir-se?

—per mantenir-se en vida, i és només una dels milers de tàctiques que ha duit a terme durant tots aquests milers de milions d’anys

—i ara ja se n’ha cansat perquè veu que no funciona i ens vol treure del mapa

—ens vol d’alguna manera alliberar de tal responsabilitat, pensa que en darrer terme tot se redueix a la reproducció i que estimar una persona no respon a cap altra conseqüència, fins i tot ens hem de posar preservatius, no ho entens? l’amor és de tots els processos psicològics el primer de tots que s’atrofiarà perquè deixarà de tenir sentit, el teu amic està afectadíssim d’aquest nou estatus antropològic, és un dels pioners de la decadència humana

—pobre

Jo era a Barcelona perquè en Mateu havia fet una escultura amb motiu del dia de la dona i estava segura que s’havia inspirat en el cony d’una altra. Un amic seu, en Miquel Ensenyat, me va telefonar al cap d’una setmana per explicar-me que el meu marit havia tingut un accident molt greu, que havia quedat penjat d’un peu més de vint-i-quatre hores i que se l’havia destrossat. Me va insistir molt perquè hi anàs, s’havia de presentar l’escultura i en Mateu me trobaria molt a faltar el dia de la presentació. Jo estava tan segura que era cosa seva, d’en Miquel, que els dubtes que tenia per tornar a Mallorca se me varen dissipar, no podia perdre l’oportunitat de tornar amb en Mateu en aquesta circumstància, és a dir, per culpa d’una cagada del seu amic.

Na Glòria me va ajudar a preparar una maleta petita. Mentre ens entreteníem amb això ella me va dir que anàs molt alerta amb en Rafel, jo que no creia que me’l trobàs i ella que sí, i que quan ho fes el tantejàs perquè probablement hauria estat víctima d’un desfasament temporal molt greu.

—i jo?

—tu també —va dir ella— no has notat res estrany? na Martina, tu mateixa…

—na Martina, sí, va néixer prematura i va pesar quatre quilos

—podria ser, però no et preocupis, això que t’ha passat no té cap conseqüència directa, és només que si la persona que ho ha patit se n’adona pot pensar que ha perdut el seny, tu ets forta, no me preocupes, te’n recordes de tot i has superat molt bé l’experiència del futur sense cap trauma a part d’haver perdut en Rafel i que no té res a veure, a més que ja te dic que el trobaràs, les persones som imants i ens atreuen especialment uns individus i d’altres no, i tu i en Rafel us atraieu mútuament, saps la teoria dels orbitals?

—més o menys

—les persones funcionam igual, no som més que un tros de matèria

—no sé si agafar el necesser

—agafa aquest petit de la corporació farmacèutica

—ah sí, està molt bé, has provat el sabons?

—sí, sí, una passada, i la crema hidratant

—de luxe.





XXVII


El vaig trobar de seguida. A l’aeroport a la cua esperant per facturar. No m’ho podia creure, que ràpid. Se’m va quedar mirant i li vaig fer un somriure perquè pensava que m’havia conegut. Vaig estar a punt de córrer cap a ell per abraçar-lo, però me vaig aguantar les ganes per allò que m’havia dit na Glòria i vaig fer bé perquè al final ell no me va dir res. Me’l vaig mirar unes quantes vegades, com podia ser que no me conegués i la metàfora dels imants, ens va tocar seure un al costat de l’altre a l’avió. Va començar a parlar amb na Martina i li deia que ell tenia un fill també de la mateixa edat i jo de tant en tant intervenia però vaig veure clarament que ell no me coneixia. Després sí, que m’havia vist per la tele i jo li vaig dir que també l’havia vist a ell. Me’l vaig currar molt bé, me feia la desinteressada però al final li vaig donar el meu mòbil i li vaig dir que me telefonàs un dia que fos a Barcelona. Per la informació que me va donar també vaig calcular que a ell no li havia passat res, per l’entrevista que li havien fet a la tele i perquè havia gravat la banda sonora d’una pel·lícula. Jo tot això ho havia llegit al diari i vaig veure que tot quadrava, però na Glòria m’havia aplegat investigant-ho i m’havia insistit molt que no l’anàs a cercar, que tingués paciència, però el destí me’l va tornar molt abans que jo pogués caure a la temptació. Encara no entenia per què no m’havia conegut, però m’era igual, el cas és que si el volia recuperar me l’hauria de tornar a lligar. Jo mai n’he sabut, sempre els tios m’han tirat els trastos, però no me preocupava, perquè ell ja me’ls estava tirant. A part de la qüestió de sempre, si no ha de passar que no passi, però era tot molt diferent, havia de passar per força.

Amb tot aquest tragí se m’havia oblidat que en Mateu me venia a cercar i que se trobaria cara a cara amb en Rafel. Se’m va fer un nus a l’estómac, però ho vaig resoldre fàcil. Per començar, si en Rafel no me coneixia a mi, tampoc se’n recordaria d’en Mateu, només m’havia de separar d’ell sortint de l’avió, fer com si no l’hagués vist, o, molt millor, fer-li entendre que aquell encontre gens casual per mi i tant per ell tenia ja el seu punt de clandestinitat, i no seria tan torpe en Rafel de posar-me en evidència davant del meu marit. Al finger li vaig fer una perduda i li vaig dir que m’esperava el meu home i que em truqués. No vaig poder evitar que en Mateu ves en Rafel perquè na Martina pobreta va voler dir-li adeu, havien estat parlant molt de temps dins de l’avió i en Rafel amb l’experiència del seu fill ja sabia quins botons s’han de tocar per negociar amb una criatura de tres anys la mare de la qual t’estàs intentant lligar. En Mateu era amb en Miquel Ensenyat i la seva presència me va permetre aclarir el tema d’en Rafel amb molt poques paraules, que ens havíem trobat simplement però que havia preferit no saludar-lo «i per què?» deia en Mateu, quin capullo, com si no sabéssim tots que encara s’estava tirant la seva dona.

El Dia de la Dona va ser el fracàs del segle. Una tarima més cutre impossible amb un tros de ferro diferent del que jo havia vist la primera vegada, i que en lloc d’assemblar-se a una vulva pareixia una papallona. Allò pareixia més una trobada de clubs d’esplai que la presentació de l’obra d’un artista important. A la plaça no hi havia gairebé ningú, només de tant en tant el fotògraf d’algun diari que deia «és això?» i mirava la pantalla de la seva càmera digital. En Mateu només va dir que li era igual, que havia trincat molta pasta i que li suava la polla. No me va aguantar ni deu dies. Un dematí, amb l’excusa d’anar-se’n a treure l’escaiola se va marcar un clàssic, allò del marit que baixa a comprar tabac i no torna mai més, doncs això. M’era igual, jo només hi havia anat perquè volia quedar-me a Mallorca, perquè na Martina tornàs a anar a escola i per saber de primera mà què passava entre en Mateu i na Cristina. Això darrer ho vaig saber amb pèls i senyals perquè en Miquel Ensenyat m’ho va contar tot, i de fet en Mateu se n’havia anat amb ella.

Me vaig pesar a la bàscula, me vaig provar alguns vestits davant el mirall i vaig pensar «encara estàs molt bona». Vaig trucar a l’agència i varen estar molt contents que volgués tornar a treballar. Ja no me voldrien per feines tipus catàlegs del Corte Inglés ni anuncis de cotxes a tanques publicitàries, però el meu representant me va aconseguir un contracte amb Tous perquè les darreres temporades ho havien provat amb nenes superjoves i totalment desconegudes i ell els va convèncer que era el moment d’un canvi. M’ho vaig mirar a internet i era tot tan horrorós com sempre, però no me quedava altre remei que fer feina. Me volien enviar a Holanda i vaig pensar que bé, però després vaig saber que era per unes fotos d’estudi i no els vaig poder convèncer que venguessin ells. Era només per estalviar-se les despeses de moure tot l’equip, quatre persones només, però era més barat que jo anàs cap allà. Tampoc volien fletar-me la maquilladora, que ells en tenien una de molt bona i que no me preocupàs. Ja m’ho imaginava, m’hauria de menjar un marró rere l’altre, i a sobre el meu representant tampoc podia venir i m’hauria de fer jo tota la ruta i lluitar amb les hostesses de terra. Quan tenia vint anys i me trobava en situacions d’aquest tipus sí que hi anava a l’estudi, i si al càtering hi faltaven els fruits secs, per exemple, agafava porta i me n’anava. Era la meva manera de dir que no me tractassin com a una idiota. Després telefonaven per suplicar-me i m’enviaven un taxi a l’hotel. Això funcionava infinitament millor i valia per totes les hores que el meu mànager es volgués passar discutint amb l’un i amb l’altre. No era una qüestió d’actitud, era una qüestió de força, i com que ja no estava en condicions de posar-me borde, vaig rebutjar la feina.

Era a casa mirant a internet pàgines d’agències de models. Quina ràbia, totes tan guapes i tan joves, quan vaig rebre un missatge d’en Rafel. Només deia «miau» i vaig estar a punt de contestar de seguida però no volia que se m’escapàs i el faria patir un poquet, i ja li contestaria. L’endemà vaig escriure «si va d’onomatopeies la meva és nyam nyam», i ell que «precisament podríem anar a sopar». Quina ràbia, me va fer sentir com una guarra, però clar, ell és escriptor i amb els missatges de mòbil és invencible.

El vaig fer esperar un poc, deu minuts només, però anava molt baixa d’autoestima i no volia estar esperant sola al Boadas Cocktail Bar com una puta de luxe. Vaig entrar i ell anava amb un jersei de ratlles negres i grises, camisa negra amb el coll que li sortia, pantalons negres també i unes Le Coq Sportif marrons. Roba nova, igual se l’havia anat a comprar per l’ocasió, que tonto. Després me va dir que no, que era el seu quit de promoció per al nou disc, un single només però que era a Barcelona per fer les publicacions mensuals, una tele i algun diari també. Me va dir Hansel i Gretel, i vaig recordar una foto que havia fet anant amb ell a Amsterdam, un restaurant devora el pont d’un riu tot de bicicletes fermades a la barana que es deia així, Cafe Hans en Grietje. Els cambrers varen començar a mirar-me i a parlar entre ells i jo no tenia el dia ni per fer-me la simpàtica ni per quedar com una estúpida, i vàrem anar a un restaurant caríssim que en Mateu sempre m’hi duia i jo pensava per favor que no m’hagués cancel·lat la Visa. Teòricament ell ja m’hauria de començar a passar una pensió per na Martina i no ho feia. Però no era això, la vertadera raó per la qual ell consentia que me seguís gastant els seus doblers era perquè me feia un seguiment per internet i així sabia on anava, a quina hora i segons la naturalesa dels establiments o botigues, amb qui hi havia anat. Jo li enviava pistes falses i per exemple entrava un dia a Zara i comprava un «sombrero hombre», però a l’extracte del banc no li sortia el producte i estava quasi segura que no ho podia endevinar. Per això un dia vaig entrar a un establiment de Movistar i vaig comprar un telèfon prepagament perquè es pensàs que me feia missatges d’amor amb un altre mòbil i amb un altre home, i quan m’havia demanat «t’has comprat un mòbil?» li havia dit que no. Un dia vaig entrar a un sex shop i vaig adquirir un consolador pel mòdic preu de noranta euros, només perquè es morís de ràbia i es menjàs el cap pensant amb quina perversió m’hauria gastat aquells diners i sobretot amb qui compartiria les meves joguines. No és que allò me divertís fins al punt de perdre-hi molt de temps, però per la manera de ser d’en Mateu havia arribat a una fórmula infal·lible, aquell joc tocava la seva fibra més xunga i m’assegurava poder seguir gastant-me els seus diners. El menú d’aquell dia, però, seria segurament el darrer sablazo que li pegaria, perquè me pensava gastar mínim dos-cents euros en un sopar per a dos i perquè ell sabria perfectament amb qui me’ls hauria gastat. Me sentia fatal perquè en Rafel m’explicava la seva vida i jo ja m’ho sabia tot, però també volia saber quant de temps trigaria a dir-me que estava mig divorciat i com d’avançat estava aquest divorci. A les postres la seva separació amb na Cristina era un fet més que consumat, quin caradura, i vaig demanar el compte per canviar de tema. Li vaig dir que estava feta pols i que me n’anava a dormir i ell «jo no venc, no?», és un piquito de oro, i jo que si no venia li practicava un assassinat allà mateix. Al taxi vaig tenir un mal pressentiment, el vaig besar i li vaig dir al taxista que ens dugués a la Rambla.

Vàrem entrar a l’hotel Oriente i si no fos perquè jo coneixia la relacions públiques no ens haurien donat cap habitació. Ella no hi era però la vaig telefonar i ens en va aconseguir una, la reserva d’uns que no s’havien presentat. Vaig suggerir que pujàssim per l’escala i havent-li fet l’ullet vaig intuir que ell no sabia res dels ascensors. Vàrem estar mirant la Rambla al balcó com si no hagués de passar res, després me va agafar per la cintura i me va besar. El vaig tombar damunt el llit, m’hi vaig asseure damunt i li vaig descordar la camisa, tot per mi. Li vaig treure la polla i l’hi vaig començar a llepar. Ell es va llevar els calçotets, els pantalons i els calcetins a la vegada i jo me vaig desvestir tombada al seu costat, mentre ell me mirava amb els dos colzes al matalàs tot seriós. Va esperar que acabàs, me va agafar un pit i me va besar. Me va tocar molt fluixet amb la punta dels dits al lloc exacte i després m’ho va menjar. Es va aixecar i va treure uns preservatius de la seva bossa, se’n va enfundar un pel camí mentre tornava al llit, es va posar de genolls, me va estirar cap a ell i me la va ficar. Quan un home aprèn a fer-t’ho bé, normalment ha passat el temps suficient perquè la relació ja no tengui ni puta gràcia, i jo no sabia de tot aquest ventall de circumstàncies possibles a quina m’havia d’acollir psicològicament. Me vaig posar a quatre potes i me vaig agafar molt fort el cul perquè ell entengués que volia que m’ho fes ben fet i efectivament, crec que amb el vi no es podia córrer i aquells darrers deu minuts que ell ho intenta amb totes les seves forces i que ja acaba però no, dos minuts més com una màquina i ja acaba però no, un minut més destrossant-se la polla i ja està però no, encara un minutet més, que si no fos perquè et mors de veres t’hi podries morir perfectament. I després l’abisme del «i ara què» perquè a partir d’aquest punt comença, com no podria ser de cap altra manera, el declivi, per això quasi sempre és molt millor deixar-ho, oblidar-se’n, anar a la terrassa i encendre’s un cigarro. Però no, mai ho deixam, mai se’ns oblida, i a la terrassa hi anam els dos i ens encenem dos cigarros.

L’endemà li vaig explicar tota la meva vida, al Cafè de l’Òpera, un dels eixos al voltant del qual havien girat des del principi les nostres històries paral·leles. Ell feia com sempre i no podia evitar distreure’s i mirar la porta cada vegada que entrava algú, jo ja sabia feia molts anys que d’en Rafel era impossible atreure’n tota l’atenció, però vaig estar parlant més d’una hora i el vaig anar absorbint a poc a poc i jo mateixa també concentrada cada vegada més en el relat. Ell s’encenia un cigarro i jo aprofitava l’operació per descansar i mirava la sincronia dels seus moviments en silenci, després ell deia «segueix» i jo canviava un poc la postura i seguia. Quan a la meva biografia sortia ell, jo me’l mirava per comprovar si podia llegir als seus ulls alguna reacció especial, però només aquell gest de tolerància que et fa un amant quan li estàs parlant d’un altre. Què va, no se’n recordava de res, ni Berlín, ni Bruges, ni Formentera, ni Nàpols, res de res, deia que hi havia estat però per més cara de súplica que jo li posàs ell no se’n recordava de mi. Feia ganes de pegar-li una galtada i dir «desperta, home!», quina ràbia, però a la vegada me feia tanta pena que no podia evitar estimar-lo minut a minut cada vegada més. Ja m’havia resignat i pensava que seria molt difícil conviure amb ell havent de fingir per sempre, i segurament me seria impossible, si aguantàvem un temps, no arribar a confessar-li un dia tota la veritat. Vaig seguir parlant i li vaig demanar si havia tingut notícia d’una vulva que… I abans que li pogués demanar si ell sabia que aquella vulva era una escultura d’en Mateu se li va il·luminar la cara i me va dir que n’havia vist una foto al diari i que precisament això li havia servit per encetar l’argument d’un llibre que estava escrivint. Se’m degué quedar cara de morta perquè me va demanar si me trobava bé, i tot seguit m’ho va començar a contar tot molt entusiasmat. Una anada d’olla, que la vulva agafava vida i se volia carregar l’escultor, que se passava tot el llibre perseguint-lo i que al final se’l carregava camuflada damunt una carrossa a la desfilada del carnaval de Palma. Jo li vaig demanar com li havia pogut servir aquella cosa tan cutre per muntar una novel·la. «Tens raó, era horrible, només vaig mirar les fotos i era molt patètic però tranquil·la, ho he maquillat moltíssim i totes les ties estan superbones i tots els tios follen superbé». També me va dir que no la tenia del tot redactada i que si no m’importava pillaria catxo de la meva vida, que hi havia coses que li havien sonat tan properes i familiars que li venia molt de gust escriure-les, i jo, que la prota no es digués Joana Burn, si us plau. Després ell que la història no acabava exactament amb l’assassinat de l’escultor, que els protagonistes pujaven per un túnel còsmic de pensament automàtic i arribaven a un món absolutament desconcertant, un viatge al·lucinant, i que acabava fatal, però que ja m’ho llegiria quan sortís publicada la novel·la. Vaig tenir una sospita, però no li vaig demanar si aquell viatge era a través d’un futur desèrtic i ple d’ascensors.

—val, ja m’ho llegiré, però un cosa sí que la podries fer

—què vols?

—que t’inventis un final feliç especial per mi

—… i ella va córrer carrer avall sabent que si ell no cridava el seu nom ja no es veurien mai més, fin

—no és un final…

—ella va córrer carrer avall mentre els taxistes actualitzaven els taxímetres un dia de pluja i molta feina, es va girar per dir-li que sí… però ell ja no hi era, fin

—ja no hi era…?

—ell va baixar les escales de dues en dues i va mirar a banda i banda del carrer, però la pluja ja començava a navegar les llosques i les fulles i va quedar observant com l’aigua de setembre s’escolava pel clavegueram talment com la seva vida

—i ella?

—i ella s’ho mirava a través del vidre del bar sense poder finalment aixecar-se per dir-li que l’estimava

—ui…

—i es varen casar i varen tenir vuit fills i varen muntar una guarderia

—fatal

—ell li va agafar la mà… i li va posar un manat de cacauets

—que graciós

—el cel se pintava de crepuscle mentre les ombres allargades dels cipresos dibuixaven

—para, para

—el cambrer va dir que tancaven el bar i es varen besar a la llum de la lluna pels carres plens de boira, plens de jacks els destripadors i plens de londres

—cursi i brillant

—ella li va pegar una galtada i li va dir que l’oblidàs per sempre, però ell va pujar a una farola i va cantar singing in the rain

—plovia?

—plovia que te cagues

—i ella què va fer

—i ella el va estirar pels calçons i li va dir que deixàs de fer l’índio i que la besàs tonto

—i ell?

—ell va partir perquè era un amor impossible

—venga, és molt fàcil

—és que me fa vergonya

—mira… i ell la va besar i li va dir que no fos idiota, que si no dormia amb ell aquella nit ja es podien acomiadar per sempre

—i ella què va dir?

—ella va dir sí

—fin?

FIN





JOAN MIQUEL OLIVER i RIPOLL (Sóller, Mallorca, 1974) és un músic i escriptor mallorquí.

És el compositor, lletrista i guitarrista del grup Antònia Font, amb qui ha editat nou discos entre el 1999 i el 2012. Paral·lelament, ha fet carrera en solitari i ha publicat els discos Surfistes en càmera lenta (2005), Live in Paris (2006), Hansel i Gretel (2007), Bombón Mallorquín (2008), Un quilo d’invisible (2013), Pegasus (2015), Atlantis (2017), Elektra (2018) i Aventures de la nota La (2020). Com a compositor i productor musical, ha treballat amb artistes com Jaume Sisa i Albert Pla, i ha col·laborat en projectes per a la televisió i el cinema.

Oliver és llicenciat en Filosofia per la UIB i ha publicat el poemari Odissea trenta mil (2002), del qual ha fet una versió musicada amb la formació Drogueria Esperança; la novel·la El misteri de l’amor (2008, revisada el 2023); l’edició facsímil de documents personals Quadern 2008 (2009); l’obra de teatre Un quilo d’invisible (2013); la biografia novel·lada de l’escalador mallorquí Miquel Riera Setembre, octubre i novembre (2014) i la novel·la Alexandra Schneider und ihr Casiotone (2018).





