En un món arrasat per la guerra i ple de desferres tècniques i blocs de pisos en procés de desintegració, Rick Deckard es guanya la vida com a caçador mercenari amb la missió de retirar els androides rebels.

Aquesta novel·la fou la base del guió de la pel·lícula de Ridley Scott, Blade Runner, i planteja simbòlicament el conflicte de l’home amb la màquina.





Philip K. Dick





Els androides somien xais elèctrics?




ePUB v3.0

Ellen Ripley 25.06.12





Títol original: Do Androids Dream of Electric Sheep?

Philip K. Dick, 1968

Traducció: Manuel de Seabra, 1989

Edició digital: Ellen Ripley (v1.0)

Segona edició: sentinel (v2.0)

Tercera edició: EpubCat (v3.0)

ePUBCat base r1.3





Per a Tim i Serena Powers,

els meus millors amics





Introducció


He vist coses que la gent no creuria. Atacar naus en flames més enllà d’Orió. He vist raigs-C brillar en la nit prop de la porta de Tannhäuser. Tots aquests moments es perdran en el temps, com llàgrimes en la pluja. És hora de morir.

Blade Runner (1982)

Compten ovelles els androides insomnes? A títol d’introducció

És innegable que la tecnologia i el progrés, tot i ampliar l’esperança de vida i el confort de la humanitat, són vistos amb recel per un ampli sector de la societat. El recurs al mite de Frankenstein, la criatura que s’escapa del control del seu creador, i episodis nefastos de la nostra història recent, com Hiroshima o Txernòbil, han fonamentat aquesta visió, parcial, és clar, d’una ciència deshumanitzada. En la literatura occidental, els físics, que, abocats a dominar l’energia que nodreix els estels, van ocasionar la gènesi de l’era nuclear, han rebut part de les crítiques. Tanmateix, els científics que, emulant els Déus, cercaven crear vida artificial, orgànica o mecànica, han compartit bona part dels atacs, sovint exercint el paper d’arquetips d’una societat profundament despersonalitzada.

La recerca de vida artificial entronca tant amb els primers intents de creació d’autòmats com amb les aspiracions faustianes dels antics alquimistes. Els referents històrics dels primers autòmats, tímids intents de dotar de moviment objectes inanimats mitjançant mecanismes més o menys complexos, es remunten a l’antigor, en particular, a les suposades estàtues animades que havien estat construïdes al temple de Dèdal. Existeixen també d’altres referents grecs i romans, i diversos exemples que daten de l’edat mitjana, com els atribuïts a Albert Magne. De les descripcions que han sobreviscut d’aquests ginys però, costa distingir la part imaginativa, amplificada amb el decurs del temps, del que fou el seu veritable disseny original. Un dels pioners en la fabricació d’autòmats fou l’inventor francès Jacques de Vaucasone que, davant l’Acadèmia de Ciències de París, va presentar un lloat prototipus de flautista. Elogiat per Diderot i D’Alembert, l’autòmat podia bellugar la llengua i els llavis mentre, de forma coordinada, movia els dits tot fent funcionar la flauta que sostenia. Entre les seves creacions destaquen un àspid mecànic, un timbaler, una campanera (que es guarda al Conservatori d’Arts i Oficis de París), i la més celebrada, un ànec mecànic capaç de moure les seves ales emplomallades (dotades de més de dues mil peces), capbussar-se o menjar blat (fins i tot, d’expulsar una mena d’excrements). Durant el segle XVIII continua la tònica d’imitació d’uns moviments determinats o accions d’éssers vius, sense que en cap cas la rèplica artificial no pugui, ni remotament, confondre’s amb l’original. Res a veure, doncs, amb les famoses criatures sorgides de la ploma d’E. T. A. Hoffmann, com l’Olímpia, de L’home de sorra (The Sandman, 1816), una rèplica artificial, quasi perfecta, d’una dona.

D’aquesta època daten també els caps parlants de l’abat Mical, l’androide escriptor de Frederic de Knauss, així com les famoses creacions dels germans Droz. Un altre dels grans creadors d’autòmats de l’època fou Robert Houdin, que va llegar obres de gran valor com ara l’ocell cantor, el pastisser o l’escriptor dibuixant, totes dotades de gràcils moviments[1]. Tanmateix, aquestes primeres creacions, motiu de joia en fires i exposicions, no van crear escola. El curs que va seguir el desenvolupament posterior de nous autòmats va anar estretament lligat a la creació de ginys «especialitzats» en jocs de lleure, com ara els escacs o les dames. Al final del segle XIX, era motiu de recel insinuar que un autòmat podria guanyar algun dia un humà en una activitat tan complexa com el joc d’escacs (deixant a banda que guanyar en els escacs tingui o no a veure amb la intel·ligència dels contrincants, no fa pas gaire, Deep Blue, un ordinador de darrera generació, va derrotar el campió d’escacs Gari Kaspàrov en un duel excessivament publicitat). Novel·les com l’anti-utopia noucentista Erewhon (1872), de Samuel Butler, han analitzat, en to de sàtira, aquestes i d’altres possibilitats, i han arribat a la conclusió que el progrés de les màquines condueix inexorablement cap a un ferotge enfrontament home versus màquina, i tal vegada, a la fi de l’espècie humana. Un retrobament del mite de Frankenstein, que s’alça, amenaçador, a l’esquena de creacions, naturals o artificials difícils de controlar.

Paral·lelament al desenvolupament d’aquests ginys purament mecànics, la literatura es fa ressò dels intents, més o menys especulatius, dels antics alquimistes, obstinats no tan sols en la recerca de la pedra filosofal, sinó també en la creació de vida[2]. L’any 1936, l’escriptor nord-americà Jack Williamson, reintrodueix a The Cometeers un terme que faria furor: androide, emprat ja en llengua anglesa l’any 1727 en relació amb els suposats intents d’Albert Magne (segle XIII) de crear un home artificial. D’aleshores ençà, aquest mot arracona l’obsolet autòmat i passa a associar-se, en l’imaginari popular, amb éssers artificials de naturalesa orgànica (en contraposició amb éssers d’origen cibernètic o robots, o éssers híbrids, com els cyborgs) i disseny més o menys antropomorf. No obstant això, la irrupció dels androides en la literatura és lenta i ha de fer front a una certa resistència: la creació de vida orgànica artificial amaga potser un rerefons de supèrbia, ànsies d’ocupar (o substituir) el paper d’un Déu. Fins després de la Segona Guerra Mundial els androides, hereus directes de les llegendes jueves sobre el Golem i dels homuncles cercats pels alquimistes, no comencen a despuntar, amb timidesa, en un nombre creixent d’històries de ficció. Deixant a part intents anteriors, on els suposats androides resulten burdes imitacions fraudulentes, com a The Uncreated Man (1912), d’Austin Fryers, sembla que fou Edgar Rice Burroughs, el creador de Tarzán, el primer a emprar homes artificials sintètics en la seva novel·la The Monster Men (1913). D’aleshores ençà, i amb comptades excepcions (la saga de robots d’Asimov, per exemple), la majoria d’androides de ficció s’ha rebel·lat, al final, contra els seus amos, com en el film Almas de metal (Westworld, 1973), en què els androides-cyborgs de Delos, un parc temàtic que recrea altres èpoques, inicien una veritable revolta de les màquines, o en la novel·la Una y otra vez (Time and Again, 1951), de Clifford D. Simak, que planteja la rebel·lió d’un escamot d’androides per a emancipar-se de la seva esclavitud.

La feliç convivència d’androides i humans, amb els primers plenament integrats en la societat, ha estat abordada en molt poques obres, com en la nissaga Cyteen (1988), de l’escriptora C. J. Cherryh. De fet, la novel·la que aquí presentem analitza aquesta particular relació d’amor-odi entre androides i éssers humans des d’una perspectiva força suggestiva. Considerada la llavor del moviment literari cyberpunk[3], que autors com Bruce Sterling o William Gibson i el seu Neuromant (Neuromancer, 1984) liderarien posteriorment, Els androides somien xais elèctrics? planteja una complexa reflexió sobre el límit imprecís entre el món natural (l’home) i l’artificial (centrat en la figura de l’androide). Podrà un ésser artificial desenvolupar sentiments i emocions, o témer la seva pròpia mort (actituds típicament humanes)? En definitiva, la novel·la planteja què ens fa ser humans.

Anàlisi de psicologia fractal: Philip K. Dick, l’autor

Philip Kindred Dick neix a Chicago (EUA) l’any 1928. La seva vida transcorre, com en gran part de les seves novel·les, a Califòrnia. Escriptor prolífic i gairebé obsessiu, la seva producció literària inclou una quarantena de novel·les i prop d’un centenar de relats. Aquesta activitat literària la va compaginar amb una febril vida sentimental: casat en cinc ocasions, va tenir tres fills.

Entronitzat per uns, defenestrat per d’altres, el conjunt de la seva obra ha estat rebut de forma molt desigual per la crítica. Mentre John Clute o Peter Nicholls, autors de la monumental The Encyclopedia of Science Fiction (1993), col·loquen Dick al pòdium de la ciència-ficció nord-americana, l’editor i especialista Miquel Barceló opina que «resulta una mica sorprenent l’exagerat èxit de Dick, especialitzat en la irracionalitat del món real en el si d’una literatura com la ciència-ficció, els mòbils principals de la qual semblen haver estat sempre la lògica i la racionalitat». Tot i que cap dels seus llibres no va triomfar en aparèixer en el mercat (la novel·la que avui presentem no va ser pas una excepció), és considerat en uns cercles determinats com a autor de culte, més, de fet, a Europa que als Estats Units. Aquesta circumstància ha donat lloc a veritables focus d’entusiastes i acèrrims seguidors (cosa que Barceló defineix amb l’expressió «entusiasme ximple per Dick»). Un dels múltiples fruits d’aquesta veneració per l’obra de Dick és la instauració, l’any 1983, del premi Philip K. Dick a la millor novel·la de ciència-ficció publicada en format de butxaca.

La seva extensa producció, iniciada els anys cinquanta amb títols com Loteria solar (Solar Lottery, 1955), la seva primera novel·la publicada, El tiempo doblado (The World Jones Made, 1956) o Ojo en el cielo (Eye in the Sky, 1957), respon a impulsos diversos. Plaer i necessitat econòmica es combinen per donar lloc a una notable originalitat narrativa, no aliena al continu flirteig de Dick amb les drogues, circumstància que, de vegades, es deixa notar en arguments que freguen la paranoia i la irracionalitat. El seu interès temàtic té com a fil vertebrador el sentit de la realitat, una predilecció per les històries sobre universos alternatius i per narracions en què l’autor es planteja què significa ser humà, entre les quals despunta Els androides somien xais elèctrics? Al contrari de molts autors d’aquest gènere, l’obra de Dick mostra una clara desconfiança del progrés i la tecnologia i recela de la mateixa condició humana, aspectes (com a mínim els primers) que sobta trobar en un gènere caracteritzat en gran part per incorporar una extrapolació dels avenços cientificotècnics.

Dick mor l’any 1982 d’un atac de cor, després d’un període de salut fràgil degut al consum habitual de drogues, poques setmanes abans de l’estrena de Blade Runner, l’adaptació cinematogràfica d’aquesta novel·la.

Savis bojos, ucronies i realitats alternatives: l’altre Dick

L’obra de Philip K. Dick s’ha articulat al voltant d’un nucli dur de temàtiques, entre les quals destaca el conjunt de novel·les que tenen, com a denominador comú, l’alteració d’episodis particulars de la història i les conseqüències que se’n deriven. El hombre en el castillo (The Man in the High Castle, 1962) transcorre en un univers alternatiu, en el qual Alemanya i el Japó han guanyat la Segona Guerra Mundial i s’han de repartir els Estats Units d’Amèrica. Crítica ferotge de l’època daurada de l’imperialisme ianqui, la novel·la qüestiona el nostre concepte de realitat. A parer de reconeguts especialistes com David Pringle o Miquel Barceló, es tracta potser de la millor obra sobre universos alternatius, subgènere bastant freqüentat pels autors de ciència-ficció. Amb un Dick en la seva millor forma, la novel·la mostra l’especial habilitat de l’autor per a crear personatges. Centrada també en el fructífer experiment literari dels universos alternatius, una altra de les obres destacades de Dick és Ojo en el cielo (Eye in the Sky, 1957). Aquí, els vuit protagonistes, afectats per l’explosió d’un bevatró, participen successivament de la realitat individual de cadascun d’ells en recuperar els seus sentits.

Una constant en l’obra de Dick és la presència de personatges que pateixen algun tipus de trauma o desequilibri mental. A Tiempo desarticulado (Time Out of joint, 1959), primera obra de Dick enquadernada en tela, es narra l’estranya història de Ragle Gumm, personatge que es guanya la vida participant en un concurs del qual ha estat el guanyador els tres darrers anys. El protagonista creu que és un psicòtic retardat, un llunàtic. En realitat, Gumm forma part d’un projecte militar i està reclòs en un medi artificial, mentre dura la guerra entre rebels lunars i la dictadura de l’Únic Món Feliç. El particular talent de Gumm, capaç d’endevinar on cauran els propers míssils enemics, esdevé peça clau en el conflicte. Un altre dels personatges esquizofrènics sorgits de la ploma de Dick és Jack Bohlen, el mecànic de Tiempo de Marte (Martian Time-Slip, 1964). L’acció de la novel·la transcorre al planeta Mart, bressol d’una extinta raça marciana que va deixar mostres de la seva civilització (una xarxa de canals, a l’estil de la imaginada per Percival Lowell). La novel·la presenta característiques típicament dickianes: un futur on ni la ciència ni la tecnologia no han aconseguit alterar (millorar) la condició humana, en una trama que combina avorriment, esquizofrènia, suïcidis, corrupció, mort… i humor! No menys paranoic que la resta de personatges de l’extensa producció de Dick és el doctor Bruno Bluthgeld, un dels protagonistes d’El Dr. Moneda Sangrienta (Dr. Bloodmoney, or How We Got Along After the Bomb, 1963).

Com en un joc de nines russes, realitat i ficció se superposen en moltes de les obres de Dick. A Los tres estigmas de Palmer Eldritch (The Three Stigmata of Palmer Eldritch, 1964), una novel·la d’un grup de cinc que Dick va publicar en un mateix any, realitat i il·lusió es confonen en un món irreal al qual els humans residents a Mart accedeixen mitjançant drogues. Aquest intercanvi entre realitat i ficció té, potser, un dels punts més àlgids en el conte de Dick Usted lo recordarà perfectamente (We Can Remember it for You Wholesale, 1966), en què el protagonista fluctua entre dues identitats, una de les quals és purament virtual. Aquest relat inspirà la interessant pel·lícula Desafio total (Total Recali, 1990), dirigida per Paul Verhoeven.

Ovelles elèctriques, intel·ligència artificial i la divisió home-màquina: uns apunts sobre Els androides somien xais elèctrics?

El crític britànic David Pringle és del parer que aquesta novel·la és una de les millors obres de Dick i, a més, la més llegida arreu. Escrita l’any 1968, va inspirar la pel·lícula de culte Blade Runner (1982).

L’acció de la novel·la transcorre un parell de dècades més tard de l’època en què fou escrita: el 3 de gener de 1992, en una societat molt diferent de l’actual. La Terra és un món decadent que ha patit una nova conflagració mundial, la Guerra Terminal Total, que ha sembrat la superfície del planeta de pols radioactiva, la qual cosa ha provocat la mort de milions d’humans i ha aniquilat la majoria d’espècies animals. La major part de la població ha abandonat el planeta, emigrant a altres mons, a Mart, per exemple, on es funden importants assentaments humans. Ajudats per androides, fabricats exclusivament com a suport dels colons emigrants arreu del sistema solar, la humanitat s’obre pas més enllà del seu bressol, la Terra. Només una minoria de nostàlgics (amb una notable proporció d’especials, humans afectats per les radiacions) vaga, sense esperances, entre edificis deserts i ciutats terrestres gairebé fantasmagòriques, un món ple a vessar d’immundícia (de kípple, com bateja l’especial John R. Isidore el conjunt de materials inservibles que, emulant el concepte físic d’entropia —mesura del desordre a l’univers—, tendeix, inexorablement, a augmentar).

En aquesta delmada societat terrestre, l’estatus es mesura en termes ben curiosos: traçant un paral·lelisme amb els costums de la nostra societat occidental, tan habituada a valorar superficialment els individus atenent indicadors com ara el seu vehicle, el lloc d’estiueig o els objectes personals, en la novel·la és la possessió d’animals vius —un gripau, un xai, un poltre, veritables rareses— el paradigma de l’èxit social. I aquest èxit es mesura per la mida (i el preu) de l’animal que es posseeix, que habitualment s’exhibeix públicament al terrat de l’edifici propi o en algun altre lloc prou visible. Fent gala de l’habitual humor dickià, en la novel·la abunden les imitacions d’animals perfectes, rèpliques artificials dels seus homòlegs vivents i que permeten, als menys acabalats, salvar les aparences. Rick Deckard, el caçarecompenses protagonista, posseeix, de fet, una ovella elèctrica (que en certa manera, dóna nom a la novel·la) que pastura pel terrat del seu edifici.

En aquesta sinistra (i si més no, perversa) societat imaginada per Dick, una nova i no menys misteriosa religió, el mercerisme, s’obre camí entre els humans. Un culte practicat amb capses d’empatia que predica l’amor entre tots els éssers vius, incloent-hi els animals (d’aquí la por que inunda J. R. Isidore quan Pris i els altres androides furtius comencen a tallar, una per una, les potes d’una aranya amb l’únic objectiu d’esbrinar amb quantes potes és capaç de caminar).

La característica més remarcable de la novel·la és l’omnipresent humor dickià, capaç de barrejar, com en una tragicomèdia grega, somriures i llàgrimes. Com, si no, cal interpretar l’existència d’un aparell, l’orgue de l’humor Penfield, que permet programar l’estat d’ànim desitjat. En una societat decadent, sense esperança, que sembla esperar l’arribada de la mort amb resignació, l’orgue Penfield ofereix un ampli ventall de possibilitats, des de programar una depressió fins a un estat de fúria (en casos especials, té una funció que permet «reconèixer la saviesa superior del marit en tots els temes»). Una societat, de fet, malalta, a causa de l’exposició permanent a la pols radioactiva, que ha propiciat, en la major part de casos i com a mal menor, esterilitat. Aquest fet tràgic té també el seu revers, típicament dickià, en l’existència de protectors genitals de plom Mountibank, model Ajax, que alguns humans com Deckard empren en sortir a l’exterior. També l’existència d’hospitals d’animals ficticis, que tenen per missió amagar la identitat mecànica d’algunes creacions (imitacions adquirides pels sectors socials amb economies més febles), amb tècnics vestits de blanc que actuen com a veterinaris, que s’emporten les rèpliques per ser reparades, és motiu de l’àcida ironia de Dick: Isidore, que treballa per a l’Hospital d’Animals Van Ness, rep l’encàrrec de recollir un gat avariat al terrat d’un edifici. Anant cap a l’Hospital, decideix fer una parada per recarregar les bateries de la rèplica artificial. Comença a cercar les connexions de l’animal, sense èxit, fins que aquest deixa de moure’s. En arribar a l’Hospital, descobreix, amb pànic manifest, que l’animal no era artificial: es tractava d’un gat de debò!

La novel·la planteja l’obstinada recerca dels androides, que volen conèixer els seus creadors, tal vegada vistos per aquelles ments com els seus Déus. Admiració, sí, o potser un intent de trobar un sentit a la seva existència o de demanar una pròrroga a una existència efímera, el final de la qual potser intueixen. Tal com afirma Rafael Argullol en el seu assaig «También Zeus debe caer» (1988), en analitzar el perquè d’aquest acostament als creadors, «únicament a partir d’una subtilíssima percepció de la condició i el terror humans, com la que demostra Esquil, podia expressar-se la idea que la limitació dels homes només és suportable si, a més, es pot imaginar la limitació dels Déus». Quelcom plasmat de forma més evident en la versió cinematogràfica, quan Roy Baty, un dels androides fugitius, assassina el seu creador. «Les criatures estimen i odien els seus creadors perquè a l’agraïment filial el segueix el patiment provocat pels límits amb què han estat engendrats. […] Per això l’home, atrapat entre els ressorts d’aquesta contradicció, necessita matar el Pare, matar Déu, per accedir de ple a l’estat humà». Mort, d’altra banda, natural i fins a un cert punt necessària, per gaudir sempre de plenitud de condicions psicofísiques. A parer de Juli Capella i Quim Larrea, «els androides no sabien l’avantatge que tenien per a desaparèixer sense envellir. La seguretat que els conferia tenir connectat un dispositiu de marxa enrere. Gaudir de qualitats perfeccionades durant quatre anys, però escapar-se de la decrepitud».

La novel·la presenta també una estranya relació home-dona entre Rachael, l’atractiva androide Nexus-6 de darrera generació, i el caçarecompenses Rick Deckard. Una relació tempestuosa, que no és única en la història de la ciència-ficció, i que és analitzada de forma alternativa i potser amb més càrrega emocional en el film. Serveix de mostra la que un dels grans noms del gènere, Isaac Asimov, va introduir en la seva nissaga de La Fundació (Foundation, 1951), entre el pare de la psicohistòria, Hari Sheldon, i l’androide Dors Venabili, desenvolupada detalladament en la recent nova trilogia a càrrec de Gregory Benford, Greg Bear i David Brin.

Blade Runner, la pel·lícula

Plugim continu, emissions esclarissades de fum, sons encisadors —accentuats per la incomparable banda sonora de Vangelis—, combinats amb un clima d’agressió visual constant. Imatges quotidianes, actuals, que contrasten amb paradigmes d’avançada tecnologia: els spinners, vehicles que alcen el vol, majestuosament, envoltats per cortines de fum, i anuncis gegantins, amb predomini d’estètica i icones orientals; en contraposició, cadillacs i vehicles d’una altra època, circulen per carrers atapeïts de gent. Replicants d’estètica punk versus femmes fatales com Rachael, amb un vestuari eclèctic, dels anys cinquanta. Això és Blade Runner, un film de contrastos, celebrada adaptació cinematogràfica de la novel·la de Dick, una cult-movie sense precedents que va liderar una revolució en el cinema, el disseny i el còmic.

L’estrany títol, Blade Runner, amaga una sinergia temporal. Traduïble com «el que corre amb l’espasa», ens apropa a la imatge d’un executor implacable que, emulant l’agent britànic lames Bond, té llicència per a matar. L’origen del títol es remunta a una obra del nord-americà William Burroughs, Blade Runner. A Movie, que, a més, és una adaptació d’una novel·la del francès Alan E. Nourse.

A Blade Runner abunden les referències als ulls. Ulls sintètics, de mirada rogenca, que acompanyen el seu moviment amb un característic soroll; ulls clars, de mirada cristal·lina, escrutadors, on es reflecteixen les llengües de foc dels pous petrolífers que omplen la pantalla a l’inici del film, un aspecte que contrasta amb el fet que, a Blade Runner, la visió no és cap garantia de veritat (implants cerebrals, imatges trucades…). D’altra banda, les contínues referències als ulls serveixen de vehicle canalitzador de les visions plurals, enteses com a actituds, que mostren els diferents protagonistes del film: la de Deckard, consternada per l’atracció que sent per una dona artificial; la de J. F. Sebastian, admirat, des de les seves mancances personals, per aquelles màquines quasi perfectes; les expressions de victimisme, mostrades amb un cert rictus de superioritat, dels Nexus-6; i la visió de Tyrell, el Déu, el creador que juga a estar al marge, més enllà del bé i del mal.

Un dels elements més característics de la pel·lícula és l’estètica de novel·la negra: Deckard, el blade runner protagonista, sembla a primera vista rescatat d’una novel·la de Raymond Chandler, un alter ego de l’inefable detectiu Philip Marlowe; el recurs a la veu en off; la transició entre seqüències en luxosos àtics de classe alta i els decadents amagatalls dels suburbis urbans; Rachael, embotida en el seu rol de femme fatale; o la identificació entre Roy, la presa, el darrer dels replicants fugits, i Deckard, l’implacable caçador, al final del film. Filmat amb tècniques similars a les d’un videoclip, amb una il·luminació cuidada, l’ús d’un cromatisme visceral i uns acurats enquadraments d’imatge, Blade Runner és un monumental calidoscopi, amb una asfixiant proliferació de detalls a diversos nivells, a cada racó de la imatge. Comparada amb l’urbanisme de Moebius a Heavy Metal i inspirada per aquest urbanisme, elements ornamentals com l’ús de fum, boira o ambients vaporosos recreen l’atmosfera adient per a la pel·lícula: un entorn opressiu, claustrofòbic tal vegada, romàntic i també tràgic.

La ciutat de Los Angeles, traslladada en el temps a l’any 2019, té un paper destacat en la història. Com en moltes utopies literàries del segle XIX o en films com Metropolis (1926) o La vida futura (Things to Come, 1936), amb aquella prístina visió de la no menys singular Everytown, la ciutat on transcorre l’acció de Blade Runner constitueix un reflex de la societat del moment, un paradís-infern que amalgama alguns dels problemes que avui dia preocupen certs sectors de la població: els riscos d’una potencial recerca agosarada en intel·ligència artificial o en biotecnologia, el crític equilibri ecològic del planeta, el totalitarisme o la deshumanització dels nuclis urbans. Entre la novel·la i la pel·lícula hi ha un abisme. Ridley Scott, director de Blade Runner (que, per cert, mai no havia llegit una novel·la de P. K. Dick, ni Els androides somien xais elèctrics?, abans de filmar-ne l’adaptació cinematogràfica!), va optar per reconstruir l’argument de la novel·la, defugint alguns aspectes essencials de l’obra de Dick. A Blade Runner hi manca, és evident, la ironia i l’humor dickians, tan característics. Però no només això: el San Francisco fantasmagòric i despoblat de la novel·la es transforma en una urbs superpoblada, el Los Angeles del 2019. Amb excepció del decrèpit pis on habita J. F. Sebastian (l’emblemàtic Bradbury building, construït l’any 1893 per l’arquitecte George Wyman, i emprat en el rodatge de Blade Runner), el panorama urbà constitueix un important punt de bifurcació entre ambdues històries. En eliminar l’emigració massiva de la població terrestre a les colònies exteriors, Scott n’esborra les causes —la patent contaminació radioactiva que pateix la Terra— i les seves conseqüències: tota menció a l’extinció dels animals terrestres desapareix de la pel·lícula, i amb aquesta, la seva cobdiciada possessió com a mesura de posició social. Aquesta eliminació de referents a l’extinció dels animals comporta notables mancances de coherència argumental al film: quan Holden, un experimentat blade runner, sotmet al test d’empatia Voigt-Kampff el replicant Leon, a l’inici de la pel·lícula, el diàleg resulta certament incomprensible per als qui no han llegit la novel·la. Els únics referents que mostra el film són el mussol artificial de la Tyrell Corporation i la serp mecànica de la replicant Zhora, subliminarment secundats pels hàbits alimentaris de la població. Com afirma Guillermo Cabrera Infante en el seu assaig «La caza del facsímil» (1988), «als carrers hi ha estancs més que fondes, que són el contrari a molts McDonald’s: només es venen menjars vegetals en aparença. […] Ja no queda res de carn ni peix, el planeta convertit en un restaurant al qual sempre s’arriba tard. Tota la vida animal ha estat desplaçada de la Terra per l’home?». Cabrera Infante ens fa, doncs, desconfiar dels mercats ambulants de sushi que proliferen, gairebé com bolets, a la ciutat de Los Angeles.

El mateix Deckard del film presenta un tarannà i unes motivacions diametralment oposades a les del seu homòleg de la novel·la. A Blade Runner, Rick Deckard viu sol. De costums profundament masclistes, el seu personatge és quelcom més reflexiu, més filosòfic que el concebut per Dick: es qüestiona la vida, l’esdevenidor. En defugir els seus somnis d’adquirir un animal viu i erigir-se en un home socialment més valorat, les seves motivacions professionals denoten un caire bastant més repressiu. Un cop i un altre, Rick es pregunta per què els androides, prohibits i perseguits a la Terra, han abandonat el seu hàbitat i han gosat tornar al planeta. És evident que la seva condició d’esclaus a les colònies exteriors en constituiria una motivació suficient. Però hi ha quelcom més: volen saber quant els queda de vida. I en un acte inequívocament humà, desitgen, anhelen una pròrroga als seus quatre anys de vida, el límit imposat pels seus dissenyadors per a evitar que models tan perfeccionats arribin a desenvolupar emocions i sentiments propis. O, com argumenta el crític José M. Latorre, «no podria succeir que l’home, creador d’un ser fet a imatge i semblança seva, s’hagués negat a investir-lo —encara que fos per incapacitat d’arribar a ser un demiürg total— amb un atribut, la immortalitat, de la qual ell mateix manca?». Desitjós de viure que cristal·litzen, magistralment, al final del film: quan Deckard persegueix Roy i queda penjat, agafant-se amb una sola mà, a la cornisa d’un edifici, Roy, copsant la por de la mort en el rostre de Deckard, veu en ell el seu igual. I conscient de com ell ha estimat la (curta) vida que ha viscut, deslliura Deckard del seu fatal destí.

La desastrosa rebuda de Blade Runner en els seus previews de març de 1982 a Dallas i Denver (EUA) va forçar Ridley Scott a acceptar les, potser humiliants, prerrogatives dels productors del film. La inclusió de la tan discutida veu en off i un happy end, la no menys controvertida fugida final de Deckard i Rachael a través d’un camp d’una verdor aclaparadora, en foren els resultats. Aspectes clarament oposats a l’atmosfera freda, grisa i claustrofòbica de la resta de la pel·lícula, que el mateix Scott va eliminar de la seva posterior versió, Blade Runner. Director’s Cut, estrenada al setembre del 1992.

El llegat cinematogràfic de Blade Runner queda lliure de tot dubte. A nosaltres, com a espectadors, ens queda el record d’una estranya societat futura, inusual, atemporal, tèrbola, que defuig el caràcter asèptic d’altres films del gènere com 2001, una odissea a l’espai (2001, A Space Odyssey, 1968), amb aquells passadissos immaculats, uns colors vius i brillants, i uns espais perfectament il·luminats. Anticipa un món de patent actualitat. Segons el mateix Scott, les modes difícilment canviaran de forma dràstica els propers quaranta anys; per tant, defuig la tendència a emprar cremalleres en diagonal o els cabells de color de platí, característics de molts films del gènere. També ens llega una agredolça sensació de finitud, a tots nivells: la vida, el temps, els edificis, les ciutats. Tot és efímer, res no roman per sempre.

Més enllà de Dolly: seqüeles a Els androides somien xais elèctrics?

En el món del cinema, Blade Runner no ha tingut (o «patit»), de moment, cap continuació, mentre que jocs d’ordinador, còmics i fins i tot novel·les han vist la llum, amb més o menys fortuna, a l’ombra de la novel·la de Dick. Un dels primers relats apareguts a partir de la inquietant relació entre l’androide Nexus-6 Rachael i el caçarecompenses Rick Deckard és el poc conegut «Rachael y las truchas» (1988), signat pel físic i divulgador científic Jorge Wagensberg, actual director del Museu de la Ciència de Barcelona. Aquest relat sobre truites replicants, sobre enginyeria genètica i evolució, sobre l’existència d’ànima i d’un Creador universal, s’ambienta en la primavera de l’any 2075, cinquanta-vuit anys després que l’àvia Rachael fos «inventada», i dècades després de la mort de Deckard. Més recentment, K. W. Jeter ha iniciat una sèrie de novel·les amb l’acció contemporània a la del film. A Blade Runner 2: el límite de lo humano (Blade Runner II: The Edge of Human, 1995) i Blade Runner 3: la noche de los replicantes (Blade Runner: Replicant Night, 1996), Deckard viu el seu particular idil·li amb Rachael en un entorn rural, als Estats Units. Per escapar-se d’una mort inexorable i imminent, Rachael és hivernada. Entretant, Deckard retorna a Los Angeles. Allà contacta amb Sarah Tyrell, hereva de l’imperi Tyrell, i comença una nova missió: esbrinar la identitat del sisè replicant (aspecte tímidament esbossat en l’inici del film).

JORDI JOSÉ

Sant Cugat del Vallés / Ogern, maig del 2001





Auckland (Reuters, 1966)

AHIR VA MORIR UNA TORTUGA QUE EL CAPITÀ COOK VA OFERIR AL REI DE TONGA EL 1777. TENIA GAIREBÉ DOS-CENTS ANYS.

L’ANIMAL QUE ES DEIA TU’IMALILA, VA MORIR-SE ALS TERRENYS DEL PALAU REIAL A LA CAPITAL DE TONGA, A ALOFA.

LA GENT DE TONGA CONSIDERAVA L’ANIMAL UN CAP, I VAN HAVER DE POSAR GUÀRDIES ESPECIALS PER VIGILAR-LO. HAVIA ESTAT ENCEGAT EN UN FOC DE BOSC ALGUNS ANYS ENRERE.

LA RÀDIO DE TONGA VA DIR QUE LA CLOSCA DE TU’IMALILA SERIA ENVIADA AL MUSEU D’AUCKLAND, NOVA ZELANDA.





1


Una joiosa pujada de tensió elèctrica del despertador automàtic de l’orgue de l’humor, al costat del llit, va desvetllar Rick Deckard. Sorprès —sempre el sorprenia trobar-se de sobte desvetllat—, va aixecar-se, va quedar dret amb el seu pijama multicolor i es va estirar. En aquest moment, al seu llit, la dona, Iran, va obrir els seus ulls grisos, tristos, va parpellejar, després va gemegar i va tornar a tancar-los.

—Has posat el teu Penfield massa fluix —li va dir ell—. El tornaré a engegar i et desvetllaràs i…

—No acostis la mà als meus arranjaments. —La veu d’Iran tenia una agudesa penetrant—. No vull estar desvetllada.

Ell va asseure’s al seu costat, va inclinar-se sobre ella i va explicar delicadament:

—Si poses la tensió prou alta, t’agradarà estar desvetllada. Aquest és el problema. Quan poses C, travessa el llindar que barra la consciència, tal com fa amb mi.

Amablement, perquè se sentia ben disposat envers el món —el seu arranjament havia estat el D—, va tustar-li l’espatlla nua i pàl·lida.

—Treu d’aquí la teva mà ordinària de poli —va dir ella.

—No sóc polí.

Va sentir-se irritat, ara, encara que no ho desitgés.

—Ets pitjor que això —va dir la dona amb els ulls encara tancats—. Ets un assassí llogat per la poli.

—Mai no he matat cap ésser humà.

Ara la seva irritabilitat havia augmentat, s’havia tornat hostilitat oberta. Iran va dir:

—Només aquells pobres droides.

—Mai no has tingut escrúpols quan es tracta de gastar la pasta que porto a casa sigui el que sigui allò que momentàniament atreu la teva atenció. —Es va aixecar, va acostar-se a la consola del seu orgue de l’humor—. En comptes d’estalviar —va dir— per tenir un xai autèntic i substituir aquella imitació elèctrica que hi ha a dalt. Jo m’he obert camí tots aquests anys per tenir un simple animal elèctric.

A la consola, va dubtar entre marcar un supressor talàmic (que suprimiria el seu estat d’enrabiat) o un estimulant talàmic (que el tornaria prou pesat per guanyar la discussió).

—Si marques —va dir Iran amb els ulls oberts i observant-lo— una virulència més gran, jo faré el mateix. Marcaré el màxim i veuràs una baralla que farà que totes les discussions que hem tingut fins ara no semblin res. Marca-ho i veuràs. Només vull que em posis a prova.

Va aixecar-se ràpidament, va córrer cap a la consola del seu propi orgue de l’humor i va esperar mirant-lo.

Ell va sospirar, derrotat per l’amenaça.

—Marcaré el que hi ha en el meu programa d’avui. —Va verificar el programa del dia tres de gener del 1992 i va adonar-se de la necessitat d’una actitud professional ferma—. Si marco el meu programa —va dir cautelosament—, hi estaràs d’acord?

Va esperar, amb prou seny per no comprometre’s fins que la seva dona es posés d’acord a fer el mateix.

—En el meu programa d’avui consta una depressió autoacusatòria de sis hores —va dir Iran.

—Què? Per què vas programar això? —Això derrotava tot l’objectiu de l’orgue d’humor—. Ni tan sols sabia que podries marcar una cosa d’aquestes —va dir ell tristament.

—Estava asseguda aquí una tarda —va dir Iran— i naturalment havia engegat Buster Amic i els seus Amics Amistosos i ell parlava d’una gran notícia que estava a punt de revelar i aleshores va sorgir aquell terrible anunci, el que jo detesto, saps, el de les Armadures de Plom Mountibank. I així, durant un minut vaig tancar el so. I vaig sentir l’edifici, aquest edifici, vaig sentir el…

Va fer un gest.

—Pisos buits —va dir Rick.

De vegades els sentia quan se suposava que havia d’estar dormint. I, tanmateix, actualment una finca mig buida era molt valorada en el projecte de densitat de població. En el que abans de la guerra havien estat suburbis es podien trobar ara finques totalment buides… o almenys era això el que havia sentit a dir. Va deixar que la informació continués de segona mà. Com a la majoria de la gent, no li interessava haver d’experimentar-ho directament.

—En aquell moment —va dir Iran—, quan vaig tancar el so del TV, el meu humor era el 382. Acabava de marcar-lo. Tot i que vaig escoltar el buit intel·lectualment, no el vaig sentir. La meva primera reacció va consistir a sentir-me agraïda perquè podíem permetre’ns un orgue d’humor Penfield. Però aleshores vaig adonar-me com era de malsà sentir l’absència de la vida, no només en aquest edifici, sinó pertot arreu, i no reaccionar… Comprens? Em penso que no. Però allò acostumava a ser considerat un senyal de malaltia mental; d’això en deien «absència d’afecte adequat». De manera que vaig tancar el so del TV, i vaig asseure’m al meu orgue d’humor i vaig experimentar. I finalment vaig trobar un arranjament per a la desesperació. —El seu rostre fosc, impertinent, revelà satisfacció, com si hagués aconseguit alguna cosa important—. De manera que vaig posar-lo en el meu programa dues vegades cada mes. Em penso que és el temps suficient per sentir-me desesperada amb tot pel fet de quedar-me a la Terra quan tots els llestos han emigrat, no trobes?

—Però amb un humor així —va dir Rick—, tens la tendència a continuar-hi. Un desesper d’aquesta mena sobre tota la realitat s’autoperpetua.

—Jo programo un canvi automàtic tres hores més tard —va dir la dona afectadament—. Un 481: consciència de les múltiples possibilitats que se m’obren en el futur; una nova esperança que…

—Conec el 481 —va interrompre ell. Havia marcat sovint aquella combinació, la feia servir molt—. Escolta —va dir mentre s’asseia al llit i li agafava les mans per estirar-la a prop seu—. Fins i tot amb un interruptor automàtic, una depressió és una cosa perillosa, una depressió de qualsevol mena. Oblida el que has programat i jo oblidaré el que has programat. Marcarem un 104 juntament i tots dos ho provarem, i després queda’t allà mentre jo reajusto el meu per a la meva disposició d’ànim de negocis. D’aquesta manera voldré pujar al terrat per comprovar el xai i anar després al despatx. Mentrestant sabré que no estàs asseguda aquí meditant sense TV.

Va alliberar-li els dits prims i llargs, va travessar el pis espaiós cap a la sala, que feia una lleugera olor dels cigarrets de la nit anterior. Va inclinar-se per engegar el TV. La veu d’Iran va venir des del dormitori:

—No puc aguantar la TV abans d’esmorzar.

—Marca 888 —va dir Rick mentre l’aparell s’escalfava.

Desig de mirar la TV, sigui quin sigui el programa.

—Ara no tinc ganes de marcar res —va dir Iran.

—Aleshores marca el 3 —va dir ell.

—No puc marcar un programa que m’estimuli el còrtex cerebral i em faci marcar! Si no vull marcar, sobretot no vull marcar això, perquè aleshores voldré marcar, i voler marcar és ara mateix l’estímul més aliè que puc imaginar. Només vull asseure’m aquí, al llit, i mirar el terra.

La seva veu s’havia tornat aguda amb implicacions de tristesa mentre la seva ànima es congelava i deixava de moure’s i la pel·lícula instintiva, omnipresent, feixuga, d’una inèrcia gairebé absoluta, s’instal·lava a sobre d’ella.

Va engegar el so del TV i la veu de Buster Amic va ressonar i va omplir l’habitació.

«… Ah, ah, gent. Fem ara una petita pausa i parlem del temps. El satèl·lit Mongoose anuncia que la pluja augmentarà especialment cap al tard i després anirà minvant, de manera que tots els que s’atreveixin a sortir…».

Acostant-se amb la camisa de dormir llarga que s’arrossegava com uns espolsadors, Iran va apagar el TV.

—D’acord, desisteixo. Marcaré qualsevol cosa que vulguis que jo sigui, felicitat sexual extàtica… em sento tan malament que aguantaré fins i tot això. Què carai! Quina diferència hi ha?

—Marcaré per a tots dos —va dir Rick, i la va acompanyar a l’habitació. Allí, a la consola, va marcar el 594: content de tenir coneixement del seny superior del marit en tots els afers. A la seva pròpia consola va marcar una actitud nova i creativa amb relació a la seva feina, tot i que no li feia cap falta. Era aquesta la seva actitud innata i habitual, sense recórrer a l’estímul artificial Penfield del cervell.

Després d’un esmorzar a cremadent —havia perdut temps a causa de la discussió amb la dona— va pujar, vestit per arriscar-se a sortir, incloent-hi el seu model Ajax d’Armadura de Plom Mountibank, a la pastura del terrat cobert on el seu xai elèctric «pasturava». On la sofisticada peça mecànica que era mastegava amb satisfacció simulada i ensibornava els altres veïns de l’edifici.

És clar que alguns dels altres animals eren, sens dubte, també falsificacions amb circuits electrònics. Mai no havia tafanejat aquest afer més que els seus veïns pel que fa al funcionament del xai. Res no podia ser més incorrecte. Preguntar «El seu xai és autèntic?» seria més mal educat que preguntar si les dents, els cabells o els òrgans interns d’un ciutadà eren autèntics.

L’aire matinal, desbordant-se amb petites volves radioactives, gris i tapant el sol, va rodar al seu voltant perseguint-li el nas. Va ensumar involuntàriament l’olor de mort. Bé, era una descripció massa forta per a això, va pensar mentre caminava en direcció a un determinat tros de gespa que posseïa juntament amb l’apartament de sota, excessivament ampli. El llegat de la Guerra Mundial Terminus havia disminuït en potència. Els que no havien pogut sobreviure a la pols havien passat a l’oblit feia molts anys, i la pols, més fluixa ara i confrontant els vigorosos sobrevivents, només pertorbava les ments i les propietats genètiques. Malgrat la seva màscara de plom, la pols —indegudament— s’infiltrava i s’introduïa en ell, li portava cada dia, mentre no aconseguia emigrar, la seva petita càrrega de brutícia. Fins ara, les revisions mèdiques realitzades mensualment l’havien confirmat com a normal: un home que es podia reproduir dins la tolerància establerta per la llei. Però un mes d’aquests, l’examen dels metges del Departament de Policia de San Francisco podia dir una altra cosa. Contínuament es creaven nous especials a partir de normals a causa de la pols omnipresent. El refrany correntment divulgat pels cartells, anuncis de TV i publicitat per correu del govern deia: «Heu d’emigrar o degenerar! La tria és vostra!». Mentre obria la porta de la seva petita pastura i s’acostava al seu xai elèctric, Rick va pensar que això era cert. Però no puc emigrar, va pensar, a causa de la meva feina.

El propietari de la pastura del costat, el seu veí Bill Barbour, el va saludar. Com Rick, portava el vestit de treball però va aturar-se també en el camí per inspeccionar el seu animal.

—La meva euga —va declarar Barbour, molt alegre— està prenyada. —Va assenyalar el gran perxeró, que mirava l’espai d’una manera buida—. Què me’n dius, d’això?

—Et dic que molt aviat tindràs dos cavalls —va dir Rick. Havia arribat prop del seu xai. Estava remugant, amb els ulls vigilants fitant-lo per al cas que portés alguns flocs de civada. El presumpte xai contenia un circuit tròpic de civada: a la vista de la civada s’aixecaria convincentment i correria cap a ell—. Com s’ha quedat prenyada? —va preguntar a Barbour—. Pel vent?

—Vaig comprar una mica de plasma fertilitzant de la millor qualitat que es troba a Califòrnia —el va informar Barbour—. A través de contactes que tinc amb la Junta de Ramaderia de l’Estat. No recordes que la setmana passada va venir l’inspector i va examinar Judy? Estan ansiosos per tenir el seu poltre. La superioritat d’ella no té parió.

Barbour va clavar afectuosament una palmellada al coll de l’euga, que va inclinar el cap vers ell.

—Has pensat mai de vendre-la? —va preguntar Rick.

Li agradaria molt tenir un cavall, de fet qualsevol animal. Posseir i mantenir un frau era una manera de desmoralitzar-se a poc a poc. I, tanmateix, des d’un punt de vista social era l’única sortida, tenint en compte l’absència de l’article autèntic. No tenia cap més opció que continuar. Encara que no se’n preocupés personalment, hi havia la seva dona, i Iran se’n preocupava. Moltíssim.

Barbour va dir:

—Seria immoral vendre el meu cavall.

—Aleshores per què no vens el poltre? Tenir dos animals és més immoral que no tenir-ne cap.

Perplex, Barbour va preguntar:

—Què vols dir? Molta gent té dos animals, i tres, i quatre, i fins i tot cinc, com en el cas de Fred Washborne, el propietari de la fàbrica de processament d’algues on treballa el meu germà. No has vist aquell article sobre el seu ànec en el Chronicle d’ahir? Se suposa que és el Moscovy més feixuc i més gros de la costa occidental.

Els ulls de l’home van brillar imaginant possessions d’aquesta mena. A poc a poc va deixar-se endur cap a un estat hipnòtic.

Després de forfollar les butxaques de l’americana, Rick va trobar l’exemplar arrugat i molt estudiat del suplement de gener del Catàleg Sidney d’Animals & Aviram. Va mirar l’índex, va trobar poltres (vegeu: cavalls, cria) i tenia ja el preu corrent nacional.

—Puc comprar un poltre perxeró per cinc mil dòlars —va dir en veu alta.

—No, no pots —va contestar Barbour—. Mira una altra vegada la llista. Està en cursiva. Això vol dir que no en tenen cap al magatzem, però aquest seria el preu si en tinguessin.

—Suposant —va dir Rick— que et pago cinc-cents dòlars al mes durant deu mesos? Valor total del catàleg.

Barbour va dir, amb llàstima:

—Deckard, tu no entens de cavalls. Hi ha una raó per què el Sidney no té cap poltre perxeró al magatzem. Els poltres perxerons no canvien de mans, ni amb el valor de catàleg. Són molt escassos, fins i tot els relativament inferiors. —Va abocar-se sobre la tanca comuna gesticulant—. Jo tinc Judy des de fa tres anys i en tot aquest temps no he vist cap altra euga perxerona de la seva qualitat. Per obtenir-la vaig haver d’anar amb avió al Canadà i la vaig portar jo mateix per tenir la certesa que no me la robarien. Portes un animal com aquest a qualsevol lloc al voltant de Colorado o Wyoming i et liquiden per prendre-te’l. Saps per què? Perquè abans de la GMT n’hi havia literalment centenars…

—Però —va interrompre Rick— el fet que tinguis dos cavalls i jo cap ni un és una violació bàsica de tota l’estructura teològica i moral del mercerisme.

—Tu tens el teu xai. Ostres, pots seguir l’Ascensió a la teva vida individual, i quan tinguis el control dels dos mànecs d’empatia t’hi acostes honradament. Ara, si no tinguessis aquest xai, en aquest cas podria trobar alguna lògica en la teva posició. Certament, si jo tingués dos animals i tu no en tinguessis cap, jo t’estaria ajudant perquè t’estiguessis de l’autèntica fusió amb Mercer. Però totes les famílies d’aquesta finca… a veure, unes cinquanta: una per cada apartament, em sembla… cadascun de nosaltres té un animal d’alguna mena. Graveson té aquella gallina d’allà. —Va fer un gest cap al nord—. Oakes i la seva dona tenen aquell gos vermell i gros que lladra durant la nit. —Va rumiar—. Em penso que Ed Smith té un gat a casa. Almenys és el que ell diu, encara que ningú no l’ha vist mai. Possiblement només ho fa veure.

Acostant-se al seu xai, Rick va inclinar-se i va forfollar dins la llana blanca i densa —la llana almenys era autèntica— fins que va trobar el que buscava: el pany amagat del control del mecanisme. Mentre Barbour observava, va obrir la coberta del pany i va ensenyar-lo.

—Veus? —va dir a Barbour—. Comprens ara per què vull tant el teu poltre?

Després d’una pausa Barbour va dir:

—Ostres! Sempre ha estat així?

—No —va dir Rick tornant a tancar la coberta del pany del seu xai elèctric. Va posar-se dret, va girar-se de cara al veí—. Al començament tenia un xai autèntic. El pare de la meva dona ens el va donar quan va emigrar. Després, fa prop d’un any, quan el vaig portar a cal veterinari… tu eres aquí aquell matí, quan jo vaig sortir i el vaig trobar jaient de costat sense poder aixecar-se.

—El vas posar dret —va dir Barbour recordant i brandant el cap—. Sí, vas intentar aixecar-lo però després d’un minut o dos de caminar va tornar a caure.

Rick va dir:

—Els xais tenen malalties estranyes. O per dir-ho d’una altra manera, els xais tenen moltes malalties però els símptomes són sempre els mateixos: no poden aixecar-se i no hi ha manera de saber si és greu, si es tracta d’una cama torçada o si l’animal està morint-se de tètan. El meu va morir-se d’això: tètan.

—Aquí dalt? —va dir Barbour—. Al terrat?

—El fenc —va explicar Rick—. Aquella vegada que no vaig treure tot el filferro de la bala. N’hi vaig deixar un tros i Groucho… és com li deia, aleshores… va esgarrapar-se i va agafar el tètan. El vaig portar a cal veterinari però va morir-se i vaig pensar molt en el cas i finalment vaig anar a una d’aquelles botigues que fabriquen animals artificials i els vaig ensenyar una foto de Groucho. Van fer això. —Va assenyalar l’animal succedani reclinat, que continuava remugant fixament, encara alerta a qualsevol senyal de civada—. És un gran treball. I vaig dedicar el mateix temps i atenció a tenir-ne cura com feia quan era autèntic. Però… —Va arronsar les espatlles.

—No és el mateix —va concloure Barbour.

—Però gairebé. Sents el mateix quan el tractes. Has de vigilar-lo com feies quan era realment viu. Perquè es trenquen i aleshores ho sap tothom de l’edifici. L’he tingut sis vegades al taller de reparacions, sobretot per petits defectes, però si algú els veiés… per exemple, una vegada va trencar-se la cinta de la veu o de qualsevol manera es va espatllar i no parava de belar… devien reconèixer que es tractava d’una depressió mecànica. —Va afegir—: És clar que el camió de reparacions porta la indicació «Hospital d’animals qualsevol cosa». I el conductor vesteix com un veterinari, tot blanc. —De sobte mirà el rellotge, va veure l’hora—. Tinc feina —va dir a Barbour—. Ens trobarem aquesta nit.

Quan anava cap al cotxe, Barbour el va cridar apressadament:

—Eh, no diré res a ningú aquí a la finca.

Amb una pausa, Rick va començar a agrair. Però aleshores alguna cosa de la desesperació de què Iran havia estat parlant li va copejar l’esquena i va dir:

—No ho sé. Potser no té cap importància.

—Però et miraran amb menyspreu. No tothom, però algunes persones. Saps com la gent reacciona si no tens un animal. Ho consideren immoral i antiempàtic. És a dir, tècnicament no és un crim com ho era immediatament després de la GMT, però el sentiment encara hi és.

—Déu meu —va dir Rick, empipat, i va fer un gest amb les mans buides—. Jo vull tenir un animal. Continuo intentant comprar-ne un. Però amb el meu sou, el que guanyes com a funcionari de l’ajuntament…

Si, va pensar, pogués tornar a tenir sort a la feina, com fa dos anys, quan vaig aconseguir atrapar quatre droides en un mes. Si aleshores hagués sabut, va pensar, que Groucho estava a punt de morir-se… però això va ser abans del tètan. Abans del tros trencat, de dues polzades, d’una mena de filferro hipodèrmic d’embalar.

—Podries comprar un gat —va dir Barbour—. Els gats són barats. Mira el teu catàleg Sidney.

Rick va dir tranquil·lament:

—No vull un animal domèstic. Vull el que tenia al principi, un animal gros. Un xai o, si puc trobar els diners, una vaca o un vedell o el que tu tens, un cavall.

El premi de retirar cinc androides seria suficient, va pensar. Mil dòlars cadascun, a més del sou. Aleshores, en algun lloc, podria trobar, a través d’algú, el que vull. Fins i tot si va en cursiva en el Catàleg Sidney d’Animals & Aviram. Cinc mil dòlars… però, va pensar, en primer lloc els cinc androides han d’arribar a la Terra des d’un dels planetes colònia. No ho puc controlar, no puc fer que tots cinc vinguin aquí, i fins i tot si pogués hi ha altres caçadors de recompenses a d’altres agències de policia a tot el món. Els droides haurien de venir a residir específicament a Califòrnia del Nord i el cap dels caçadors de recompenses d’aquesta zona, Dave Holden, hauria de morir-se o jubilar-se.

—Compra un grill —va suggerir Barbour amb gràcia—, o un ratolí. Escolta, per vint-i-cinc dòlars pots comprar una rata ben grossa.

Rick va dir:

—El teu cavall pot morir-se, com va morir Groucho, sense avisar. Quan tornis a casa de la feina aquesta nit podries trobar-lo estirat d’esquena, amb les potes enlaire, com un cuc. Com el que has dit, un grill.

Va apartar-se amb la clau del cotxe a la mà.

—Ho sento, si t’he ofès —va dir Barbour nerviosament.

Silenciosament Rick Deckard va obrir la porta del seu hovercotxe. No tenia res més a dir al seu veí. Tenia l’atenció a la feina, en el dia que tenia per davant.





2


En un enorme edifici decadent i buit, que una vegada havia allotjat milers de persones, només un aparell de TV pregonava el seu material en una habitació buida.

Abans de la Guerra Mundial Terminus, aquesta ruïna sense propietari havia estat curada i conservada. Aquí hi havia hagut els suburbis de San Francisco. Un viatge curt amb monorail ràpid. Tota la península xerrava com un arbre d’ocells amb vida i opinions i queixes, i ara els propietaris vigilants s’havien mort o havien emigrat a un món colònia. Sobretot havien mort. Havia estat una guerra costosa malgrat els pronòstics audaciosos del Pentàgon i el seu súbdit presumptuós i científic, la Corporació Rand… que realment existia no lluny d’aquell indret. Com els propietaris dels pisos, la corporació havia marxat òbviament per sempre. Ningú no n’havia sentit la falta.

A més a més, avui ningú no recordava per què havia començat la guerra ni si algú l’havia guanyada. La pols que havia contaminat la major part de la superfície del planeta no es va originar en cap país i ningú, fins i tot l’enemic del temps de guerra, no havia fet cap pla sobre això. Primer, d’una manera estranya, les òlibes s’havien mort. Aleshores havia semblat gairebé divertit veure aquells grossos ocells blancs i llanosos ajaguts aquí i allà, als patis i als carrers. Com que no sortien abans del crepuscle les òlibes van passar desapercebudes. Les pestes medievals s’havien manifestat d’una manera semblant en forma de moltes rates mortes. Aquesta pesta, però, havia vingut de dalt.

Després de les òlibes, és clar, van seguir d’altres ocells, però aleshores es va detectar i comprendre el misteri. Un programa escàs de colonització havia entrat en marxa abans de la guerra, però ara que el sol havia deixat de brillar sobre la Terra, la colonització va entrar en una fase totalment nova. Amb relació a això, una arma de guerra, el Lluitador Sintètic en Llibertat, havia estat modificat, el robot humanoide capaç de funcionar en un món aliè —parlant rigorosament, l’androide orgànic— s’havia tornat la màquina mòbil de rutina del programa de colonització. Sota la llei de l’ONU, cada emigrant prenia automàticament possessió d’un subtipus d’androide que triava i, el 1990, la varietat de subtipus ultrapassava tota la previsió, de la mateixa manera que els cotxes americans dels anys seixanta.

Això havia estat l’últim estímul a l’emigració: el criat androide com a pastanaga, la pluja radioactiva com a bastó. L’ONU va facilitar l’emigració. Era difícil, si no impossible, quedar-se. Potencialment, quedar-se a la Terra comportava poder ser sobtadament classificat com a biològicament inacceptable, una amenaça a l’herència primitiva de la raça. Una vegada classificat com a especial, un ciutadà, fins i tot si acceptava l’esterilització, desapareixia de la història. De fet, deixava de ser part de la humanitat. I tanmateix hi havia persones aquí i allí que refusaven d’emigrar. Això fins i tot per als qui hi estaven implicats, comportava una irracionalitat sorprenent. Lògicament, tots els normals ja haurien d’haver emigrat. Potser, deformada com estava, la Terra continuava familiar i la gent s’hi agafava. O potser el no-emigrant imaginava que la tenda de pols, finalment, s’esgotaria. De totes maneres, milers d’individus van quedar-se, la majoria d’ells dispersos per àrees urbanes on podien veure’s físicament i agafar ànim amb la presència mútua. Aquells semblava que eren els relativament sans. I, a més a més, d’una manera dubtosa, de tant en tant unes entitats peculiars quedaven als suburbis virtualment abandonats.

Un d’aquests era John Isidore, que era martellejat per l’aparell de televisió a la sala mentre s’afaitava a la cambra de bany. Senzillament havia arribat en aquest indret en els primers dies després de la guerra. En aquells temps dolents ningú no sabia, realment, el que es feia. Poblacions separades per la guerra vagarejaven, ocupaven temporàniament primer una regió i després una altra. Aleshores la pluja radioactiva era esporàdica i molt variable. Alguns estats n’havien estat gairebé lliures, d’altres en van quedar ben saturats. Les poblacions desplaçades es movien quan la pols es movia. Al principi, la península al sud de San Francisco no tenia pols i un grup de persones hi va anar a viure. Quan la pols va arribar, alguns van morir i els altres van marxar. J. R. Isidore va quedar-se.

L’aparell de TV cridava: «… es repeteixen els dies feliços dels estats del Sud abans de la Guerra Civil! Com a criat o mà d’obra incansable, el robot humanoide fet per encàrrec —dissenyat especialment per a les SEVES NECESSITATS PRÒPIES PER A VOSTÈ I NOMÉS PER A VOSTÈ— li serà lliurat a l’arribada absolutament de franc, totalment equipat, segons les seves indicacions abans que marxi de la Terra. Aquest company lleial, sense problemes, en la més gran i coratjosa aventura inventada per l’home en la història moderna proveirà…». No callava mai.

Arribaré tard a la feina, pensava Isidore mentre es rascava. No tenia cap rellotge. Depenia del TV per saber les hores, però avui era el Dia dels Horitzons Interespacials, evidentment. De totes maneres, la TV proclama que aquest és el cinquè (o sisè) aniversari de la fundació de Nova Amèrica, la principal colònia dels EUA a Mart. I com que el seu aparell de TV estava parcialment espatllat, només agafava el canal que havia estat nacionalitzat durant la guerra i que encara continuava nacionalitzat. El govern de Washington, amb el seu programa de colonització, era l’únic patrocinador que Isidore es veia obligat a escoltar.

«Escoltem el que diu la senyora Maggie Klugman», va suggerir el locutor de TV a John Isidore, que només volia saber les hores. «Una immigrant que acaba d’arribar a Mart, la senyora Klugman, en una entrevista gravada a Nova Nova York, va explicar això. Senyora Klugman, quin és el contrast entre la seva vida d’abans a la terra contaminada i la seva nova vida aquí, en un món ric, amb totes les possibilitats imaginables?».

Una pausa i aleshores una veu cansada, seca, de mitjana edat, femenina, va dir:

«Em penso que el que jo i les tres persones de la meva família vam notar principalment va ser la dignitat».

«La dignitat, senyora Klugman?», va preguntar el locutor.

«Sí», va dir la senyora Klugman, ara de Nova Nova York Mart. «És una cosa difícil d’explicar. Tenir un criat amb qui pots comptar en aquests temps difícils… ho trobo encoratjador».

«A la Terra, senyora Klugman, en el passat, també la preocupava de ser classificada, bé, com a especial?».

«Oh, jo i el meu marit ens en preocupàvem molt. És clar, una vegada emigrats, la preocupació va desaparèixer, feliçment per sempre».

John Isidore s’ho va rumiar àcidament. Per a mi, s’ha acabat això sense que hagi hagut d’emigrar. Feia més d’un any que era un especial, i no només amb relació a gens deformats que portava. Encara pitjor. No havia aconseguit passar el test mínim de facultats mentals, cosa que va fer d’ell, en el llenguatge popular, un cap de pollastre. Tenia a sobre seu el menyspreu de tres planetes. De totes maneres, sobrevivia. Tenia la seva feina, conduïa un camió de recuperació i repartiment d’una empresa de reparacions d’animals artificials: l’Hospital d’Animals Domèstics Van Ness. El seu director gòtic i trist, Hannibal Sloat, l’havia acceptat com a humà i estava molt content amb això. Mors certa, vita incerta, com el senyor Sloat declarava a vegades. Isidore, encara que havia sentit l’expressió moltes vegades, tenia només una noció vaga del seu significat. Després de tot, si un cap de pollastre pogués comprendre llatí deixaria de ser cap de pollastre. Quan això li va ser assenyalat, el senyor Sloat va reconèixer la veritat. I hi havia caps de pollastre infinitament més estúpids que Isidore, que no podien tenir cap feina, que vivien en institucions de custòdia excèntricament designades «Institut de Tècniques Professionals Especials d’Amèrica». Calia que la paraula «especial» hi figurés d’alguna manera, com sempre.

«… el seu marit no va trobar protecció», va dir el locutor de TV, «posseint i portant contínuament un vestit de plom car i feixuc, a prova de radiació, senyora Klugman?».

«El meu marit…», va començar a dir la senyora Klugman, però en aquest punt, havent acabat d’afaitar-se, Isidore va passar a la sala i va tancar l’aparell de TV.

Silenci. Un silenci que va projectar-se de la fusta i les parets, va xocar contra ell amb un poder total, terrible, com si fos produït per una gran fàbrica. Va aixecar-se de terra, de la catifa grisa espellifada de paret a paret. Es desencadenava per si mateix dels accessoris espatllats de la cuina, les màquines parades que no havien funcionat durant tot el temps que Isidore hi vivia. S’escapava del llum inútil de la sala d’estar, barrejant-se amb la baixada buida i muda del sostre amb cagades de mosques. De fet va aconseguir emergir de cada objecte dins el seu camp de visió, com si això —el silenci— signifiqués la superació de totes les coses tangibles. A partir d’aquí l’assaltaven no només les orelles sinó també els ulls. Mentre era a prop de l’aparell de TV inert va experimentar el silenci com una cosa visible i, a la seva manera pròpia, viu. Viu! Abans havia sentit sovint la seva aproximació austera. Quan va venir, va esclatar sense subtilesa, evidentment incapaç d’esperar. El silenci del món no podia dominar la seva cobejança. Ja no. No quan havia virtualment guanyat. Es va preguntar, doncs, si els altres que havien continuat a la Terra sentien el buit d’aquesta manera. O no seria peculiar de la seva identitat biològica, un monstre produït pel seu aparell sensorial inepte? Una pregunta interessant, va pensar Isidore. Però qui podia consultar? Vivia sol en aquell edifici que es deteriorava, amb milers de pisos buits que, com tots els edificis en la mateixa situació, queien, dia rere dia, en ruïnes entròpiques cada cop més grosses. Un dia totes les coses dins l’edifici es fondrien, serien anònimes i idèntiques, com un púding amuntegat fins al sostre de cada apartament. I, després d’això, l’edifici abandonat perdria la forma, enterrat sota la ubiqüitat de la pols. Aleshores, naturalment, ell mateix estaria mort, un altre esdeveniment interessant que podia preveure mentre era aquí a la sala destrossada, tot sol amb el silenci del món dominant, sense pulmons, totalment penetrant.

Era millor, potser, tornar a engegar el TV. Però els anuncis, dirigits als normals que quedaven, li feien por. Li deien, de moltes maneres, que ell, un especial, no era volgut. No era útil. No podia emigrar, ni tan sols si ho volgués. En aquest cas, per què havia d’escoltar allò?, es va preguntar irritadament. Que es fotin, ells i la seva colonització. Espero que hi hagi una guerra allà —després de tot, es podria fer teòricament— i acabin com la Terra. I tots els que van emigrar serien especials.

Molt bé, va pensar, me’n vaig a la feina. Va allargar la mà al pom de la porta que donava pas al replà en la penombra, després es va fer enrere quan va mirar el buit de la resta de l’edifici. L’esperava, a fora, la força que havia sentit penetrar apressadament el seu apartament. Déu meu, va pensar, i va tornar a tancar la porta. No estava preparat per pujar aquella escala ressonant cap al terrat buit, on no tenia cap animal. L’eco d’ell mateix pujant: l’eco de res. El temps d’agafar els mànecs, va pensar, i va travessar la sala cap a la capsa negra d’empatia.

Quan la va engegar, l’habitual olor feble d’ions negatius va sortir de l’electricitat. Va aspirar ansiosament, ja encoratjat. Després el tub de raigs catòdics va brillar com una imitació feble d’una imatge de TV. Es va formar un collage, aparentment fet de colors a l’atzar, petjades i configuracions que no eren res fins que s’agafessin els mànecs. Per tant, respirant fondo a fi de tranquil·litzar-se, va agafar els mànecs acoblats.

La imatge visual es va congelar. Va veure de seguida un paisatge famós, la vella pujada grisa, nua amb matolls de males herbes com espines seques penetrant de biaix en un cel borrós i sense sol. Una sola figura, amb una forma més o menys humana, pujava penosament dalt d’un turó: un home gran amb una túnica mat, sense característiques, un abric tan pobre com si hagués estat arrabassat a la buidor hostil del cel. L’home, Wilbur Mercer, avançava penosament, i, quan va agafar fortament els mànecs, John Isidore va experimentar gradualment una disminució de la sala on era; el mobiliari i les parets en ruïnes van minvar i va deixar de sentir-los del tot. En comptes d’això va trobar-se, com sempre abans, entrant en el paisatge d’un turó gris, de cel gris. I al mateix temps va deixar de veure la pujada de l’home gran. Els seus propis peus ara s’arrossegaven, buscaven un punt de suport entre les ben conegudes pedres soltes; va sentir la mateixa aspror sota els peus i una altra vegada va olorar la boirina irritant del cel —no el cel de la Terra sinó d’un lloc aliè, llunyà, i, tanmateix, immediatament a l’abast per mitjà de la capsa d’empatia.

Havia anat a l’altre costat de la manera habitual i confusa. Havia tornat a produir-se la fusió física amb Wilbur Mercer, acompanyada d’una identificació mental i espiritual. Com passava a tothom que en aquest moment agafava els mànecs, aquí a la Terra o en un dels planetes colònia. Els sentia, els altres, incorporava l’expressió dels seus pensaments, escoltava al seu propi cervell el soroll de les seves múltiples existències individuals. Ells —i ell— tenien en compte una cosa: aquesta fusió de les seves mentalitats orientava la seva atenció al turó, a l’ascensió, a la necessitat d’ascendir. Es desenvolupava pas a pas, tan lentament que era gairebé imperceptible. Però era allà. Més amunt, va pensar, mentre les pedres lliscaven avall sota els seus peus. Avui som més amunt que ahir —ell, la figura composta de Wilbur Mercer, va mirar amunt per veure la pujada al davant. Impossible d’albirar el final. Massa lluny. Però vindria.

Una pedra, llançada contra ell, li va copejar el braç. Va sentir el dolor. Es va mig girar i una altra pedra va passar volant sobre ell i de poc no el va tocar. Va caure a terra i el so el va espantar. Qui?, es va preguntar espiant per veure el seu torturador. Els vells antagonistes manifestant-se a la perifèria de la seva visió. Això, o ells, l’havien seguit tot el camí fins al turó i s’hi quedarien fins que al cim…

Va recordar el cim, l’anivellament sobtat del turó, quan la pujada va acabar i va començar l’altra part. Quantes vegades ho havia fet? Les moltes vegades es feien borroses. El futur i el passat es feien borrosos. El que ja havia experimentat i el que hauria d’experimentar eventualment van barrejar-se de manera que res no va quedar sinó el moment, l’aturada i el repòs durant el qual va fregar-se el tall que la pedra li havia fet al braç. Déu meu, va pensar, cansat. Això és just? Per què sóc aquí sol d’aquesta manera, torturat per una cosa que ni tan sols puc veure? I aleshores, dins seu, els barbotejos mutus de tots els altres en fusió van trencar la il·lusió de solitud.

També ho has sentit, va pensar. Sí, les veus han respost. Ens han copejat el braç esquerre i em fa molt de mal. Molt bé, va pensar. Val més que tornem a començar. Va continuar caminant i tots els altres el van acompanyar immediatament.

Abans, ho recordava, havia estat diferent. Abans de la calamitat, al començament, un temps més feliç de la vida. Ells, els seus pares adoptius, Frank i Cora Mercer, l’havien trobat flotant en un rai de cautxú inflable de salvament aeri, a la costa de Nova Anglaterra… o havia estat a Mèxic, prop del port de Tampico? Ja no recordava les circumstàncies. La seva infantesa havia estat bona. Estimava tota la vida, especialment els animals, de fet havia estat capaç, durant un quant temps, de portar animals morts enrere tal com havien estat. Vivia amb conills i bestioles, allà on fos, a la Terra o en un món colònia; ara ho havia oblidat, també. Però va recordar els assassins, perquè l’havien detingut com a monstre, més especial que qualsevol dels altres especials. I per això tot havia canviat.

La llei local va prohibir la facultat de la inversió del temps per mitjà de la qual els morts tornaven a la vida. Li havien aclarit això quan tenia setze anys. Va continuar fent-ho secretament, durant un altre any, als boscos que encara quedaven, però una dona gran que ell mai no havia vist l’havia denunciat. Sense el consentiment dels pares, ells —els assassins— havien bombardejat l’estrany node que s’havia format al seu cervell, l’havien atacat amb cobalt radioactiu, i això l’havia submergit en un món diferent, del qual mai no va sospitar l’existència. Havia estat un pou de cadàvers i ossos morts i durant anys havia lluitat per sortir-ne. L’ase i sobretot el gripau, els animals que considerava més importants, havien desaparegut, s’havien extingit; només en quedaven fragments podrits, un cap sense ulls aquí, part d’una mà allà. Finalment un ocell, que hi havia anat per morir-se, li va dir el lloc on era. S’havia enfonsat en el món tomba. No podia sortir fins que els ossos escampats al seu voltant tornessin a desenvolupar-se en éssers vius; s’havia lligat al metabolisme d’altres vides i no podia aixecar-se fins que els altres s’aixequessin.

Ara no sabia quant de temps aquella part del cicle havia durat. No havia passat res, d’una manera general, per això havia estat immensurable. Però finalment els ossos van recuperar la carn. Les òrbites buides van omplir-se i els nous ulls hi van veure, i els becs i boques restaurats van escatainar, lladrar i miolar. Possiblement ho havia fet ell. Potser el node extrasensorial del seu cervell havia tornat finalment a créixer. O potser no ho havia fet ell. Molt probablement podria haver estat un procés natural. De qualsevol manera ja no s’enfonsava. Havia començat a ascendir juntament amb els altres. Feia molt de temps que els havia perdut de vista. Sentia que pujava tot sol. Però ells eren allà. Encara l’acompanyaven. Estranyament, els sentia dins seu.

Isidore continuava agafant els dos mànecs, sentint contenir totes les altres coses vives, i aleshores, a contracor, els va deixar anar. Havia d’acabar, com sempre, i de totes maneres el braç li feia mal i sagnava on la pedra l’havia copejat.

Alliberant els mànecs, va mirar el braç, després va caminar trontollant cap a la cambra de bany per rentar-se la ferida. No era la primera ferida que havia rebut mentre estava en fusió amb Mercer i possiblement no seria l’última. Dalt del turó havia mort gent, especialment més gran, sobretot més gran, sobretot més tard, quan la tortura començava de debò. Em pregunto si puc reviure aquella part una altra vegada, va pensar mentre es rentava la ferida. Hi ha la possibilitat d’una aturada cardíaca. Estaria més bé, va pensar, si visqués a la ciutat on els edificis tenen un metge amb aquelles màquines electroespurna. Aquí, tot sol en aquest lloc, és massa perillós.

Però sabia que calia arriscar-se. Sempre ho havia fet. Com la majoria de la gent feia, fins i tot els vells que eren físicament febles.

Va eixugar-se el braç danyat amb un mocador de paper.

I va sentir un aparell de TV sord i llunyà.

Hi ha algú més en aquest edifici, va pensar furiosament, sense que s’ho pogués creure. No és el meu TV. Està apagat i puc sentir la ressonància a terra. És a sota, en un altre nivell!

Ja no estic sol aquí, va pensar. Un altre veí ha ocupat un dels apartaments abandonats i prou a prop perquè el pugui sentir. Deu ser al nivell dos o al nivell tres, certament no més a sota. A veure, va pensar ràpidament. Què fas quan arriba un nou veí? Passar per allà a demanar qualsevol cosa, em sembla. Mai no li havia passat abans, ni aquí ni a qualsevol altre indret. La gent marxava, la gent emigrava, però ningú no arribava mai. Porta-li alguna cosa, va decidir. Com una tassa d’aigua o més aviat de llet. Sí, llet o farina o potser un ou o, més aviat, els seus succedanis. Mirant la nevera —el compressor feia molt que havia deixat de funcionar— va trobar un estrany cubet de margarina. I amb el cubet a la mà, va dirigir-se excitadament, amb el cor bategant, al nivell de sota. He de mantenir-me calm, va pensar. No puc deixar que s’adoni que sóc un cap de pollastre. Si descobreix que sóc un cap de pollastre no parlarà amb mi. És sempre així, per una raó qualsevol. Em pregunto: per què?

Va córrer fins al fons del replà.





3


Anant cap a la feina, Rick Deckard, com sabia Déu quantes altres persones, va aturar-se breument per mirar una mica davant d’una de les més grans botigues d’animals domèstics de San Francisco, un llarg carrer d’animals. Al mig de l’aparador, que ocupava tot el bloc, un estruç, en una gàbia de plàstic clar, escalfada, li va tornar la mirada. L’ocell, segons la placa informativa enganxada a la gàbia, havia acabat d’arribar d’un parc zoològic de Cleveland. Era l’únic estruç que hi havia a la costa occidental. Després de mirar-lo, Rick va passar uns minuts més mirant tristament l’etiqueta del preu. Aleshores va continuar caminant cap al Tribunal al carrer Lombard i va veure que arribava un quart més tard a la feina.

Quan obria la porta del seu despatx el va saludar el seu cap, l’inspector de policia Harry Bryant, amb les orelles llargues i molt vermell, mal vestit però intel·ligent i conscient de gairebé tot el que fos important.

—Vine a veure’m a dos quarts de deu al despatx de Dave Holden. —Mentre parlava, l’inspector Bryant fullejava ràpidament un tauler amb fulls de còpia mecanografiats—. Holden —va continuar quan començava a anar-se’n— és a l’Hospital Mount Zion amb una ratlla de làser a l’esquena. Hi estarà com a mínim un mes. Fins que puguin trobar una d’aquestes noves seccions espinals orgàniques plàstiques per aplicar-li.

—Què ha passat? —va preguntar Rick, endurit. El principal caçador de recompenses del departament estava bé ahir. Al final del dia havia fotut el camp com sempre amb l’hovercotxe cap al seu apartament a l’àrea, molt poblada i de gran prestigi, de Nob Hill.

Darrere la seva espatlla, Bryant va murmurar alguna cosa sobre dos quarts de deu al despatx de Dave i se’n va anar. Quan va entrar al seu despatx, Rick va sentir la veu de la seva secretària, Ann Marsten, al seu darrere.

—Senyor Deckard, sap què li ha passat al senyor Holden? Li han clavat un tret.

El va seguir fins al despatx sufocant i tancat i va engegar la unitat de filtre d’aire.

—Sí —va contestar distretament.

—Certament ha estat un d’aquests droides nous, extraintelligents, que l’Associació Rosen està produint —va dir la senyoreta Marsten—. Ha llegit el fullet de la companyia? La unitat cerebral Nexus-6, que fan servir ara, és capaç de seleccionar dins d’un camp de dos trilions de constituents, o deu milions de trajectòries neurals separades. —Va abaixar la veu—. Ha perdut un vid aquest matí. La senyoreta Wild m’ho ha dit. Ha vingut a través de la centraleta exactament a les nou.

—Des de fora? —va preguntar Rick.

La senyoreta Marsten va dir:

—Una trucada del senyor Bryant a l’OMP a Rússia. Preguntava si voldrien formular una queixa formal per escrit amb el representant de la fàbrica de l’Associació Rosen a l’est.

—Harry encara vol la unitat cerebral Nexus-6 retirada del mercat? —No era cap sorpresa. Des de la divulgació inicial de les seves especificacions i cartes de realització a l’agost de 1991 la majoria de les agències de policia que tenen relació amb androides fugitius havien protestat.

—La policia soviètica no pot fer més que nosaltres —va dir. Legalment, els fabricants de la unitat cerebral Nexus-6 operaven sota la llei colonial i la seva autofàbrica principal era a Mart—. Seria millor que acceptessin la nova unitat com una realitat de la vida —va dir—. Sempre ha estat així amb totes les unitats cerebrals millorades que han sorgit. Recordo els gemecs de dolor quan el 1989, l’empresa Sudermann va presentar el seu vell T-14. Totes les agències de la policia a l’Hemisferi Occidental van declarar que cap test no podia detectar la seva presència en un cas d’entrada il·legal. De fet, durant un quant temps tenien raó.

Segons recordava, més de cinquanta androides T-14 havien arribat, d’una manera o altra, a la Terra, i en alguns casos havien trigat més d’un any a ser detectats. Però aleshores l’Institut Pavlov, que funcionava a la Unió Soviètica, havia creat el Test d’Empatia Voigt. I cap androide T-14 —almenys, pel que se sabia— no va provar de passar aquest test especial.

—Vol saber el que ha dit la policia russa? —va preguntar la senyoreta Marsten—. També ho sé.

La seva cara pigallada, color de taronja, va brillar.

Rick va dir:

—Ho preguntaré a Harry Bryant.

Va sentir-se irritat. La xafarderia de despatx el molestava perquè era millor que la veritat. Assegut a la seva taula va forfollar intencionalment en un calaix fins que la senyoreta Marsten, adonant-se del suggeriment, va marxar.

Va retirar un sobre antic i arrugat. Inclinant-se cap enrere, decantant la seva cadira d’estil important, va forfollar dins el contingut del sobre fins que va trobar el que buscava: un recull de dades existents sobre el Nexus-6.

Un moment de lectura va justificar la declaració de la senyoreta Marsten: el Nexus-6 tenia dos bilions de components més una tria dins una sèrie de deu milions de combinacions d’activitat cerebral. En 45 centèsimes de segon un androide equipat amb una estructura cerebral d’aquesta mena podia assumir qualsevol de les catorze postures de reacció bàsica. Bé, cap test d’intel·ligència podia agafar un androide d’aquesta mena. Però, de totes maneres, els tests d’intel·ligència no havien agafat cap androide durant anys, almenys des de les varietats primordials, rudimentàries dels anys setanta.

El model d’androide Nexus-6, va pensar Rick, ultrapassava diverses classes especials humanes en termes d’intel·ligència. En poques paraules, els androides equipats amb la nova unitat cerebral Nexus-6 havien evolucionat d’una mena d’actitud rude, pragmàtica, no absurda més enllà d’un gran —però inferior— sector de la humanitat. Per sort o per desgràcia. El criat s’havia tornat en alguns casos més hàbil que l’amo. Però les noves escales de realització, per exemple el Test d’Empatia Voigt-Kampff, havien sorgit com un criteri que servia per jutjar. Un androide, per més dotat que fos de pura capacitat intel·lectual, podia no captar el sentit de la fusió realitzada d’una manera rutinària entre els seguidors del mercerisme: una experiència que ell, i virtualment tothom, incloent-hi caps de pollastre anormals, entenia sense cap dificultat.

Com la majoria de la gent una vegada o altra es va preguntar, precisament, per què un androide rebotava sense recursos al seu voltant davant d’un test de mesura d’empatia. L’empatia, evidentment, només existia dins la comunitat humana, mentre que la intel·ligència en certa manera es podia trobar en totes les espècies, fins i tot en les aranyes. Per alguna raó, la facultat empàtica necessitava probablement un instint de grup. Un organisme solitari, com l’aranya, no serviria per a això. De fet tindria la tendència a danyar la capacitat de l’aranya per sobreviure. La tornaria conscient del desig de viure de la seva víctima. Tots els depredadors, fins i tot mamífers molt desenvolupats com els gats, es moririen de gana.

Una vegada va decidir que l’empatia seria limitada als herbívors o almenys als omnívors que podien apartar-se d’una dieta de carn. Perquè finalment la facultat empàtica va esborrar els límits entre el caçador i la víctima, entre els afortunats i els vençuts. Com en la fusió amb Mercer, tothom ascendia en conjunt o, després d’haver acabat el cicle, queien juntament al clot del món tomba. Estranyament, va resultar com una mena d’assegurança biològica, però de dos talls. Mentre un ésser experimentava alegria, la condició per a tots els altres éssers incloïa un fragment d’alegria. Però si qualsevol ésser vivent patia, no era possible de desembarassar-se del tot d’aquesta ombra amb vista a tots els altres. Així, un animal de ramat com l’home hauria d’obtenir un factor més elevat de supervivència. Una òliba o una serp serien destruïdes.

Evidentment el robot humanoide constituïa un depredador solitari. A Rick li agradava pensar així. Feia la seva feina acceptable. En retirar —és a dir, matar— un androide no violava la regla de la vida establerta per Mercer. Només mataràs els assassins, els havia dit Mercer l’any que les capses d’empatia van aparèixer per primera vegada a la Terra. I en el mercerisme, mentre es desenvolupava en una teologia plena, el concepte d’Els Assassins havia crescut insidiosament. En el mercerisme, un mal absolut s’enduia la capa esmolada del vell que pujava trontollant, però mai no se sabia qui o què era aquesta presència malèvola. Un mercerista sentia el mal sense que l’entengués. Dit d’una altra manera, un mercerista era lliure de localitzar la presència nebulosa d’Els Assassins on li semblava adequat. Per a Rick Deckard, un robot humanoide que hagués assassinat el seu amo, que hagués estat equipat amb una intel·ligència superior a la de molts éssers humans, que no respectava els animals, que no posseïa capacitat per alegria empàtica per a l’èxit o dolor d’una altra forma de vida davant la seva derrota: això, per a ell, representava Els Assassins.

Pensant en animals va recordar l’estruç que havia vist a la botiga d’animals de companyia. Momentàniament va apartar les ulleres de la unitat cerebral Nexus-6, va prendre un pessic de Rapè núm. 3 & 4 de la Senyora Siddons i va pensar. Després va verificar el rellotge, va veure que tenia temps, va agafar el videòfon i va dir a la senyoreta Marsten:

—Posi’m amb la Botiga d’Animals de Companyia Gos Alegre, al carrer Sutter.

—Sí, senyor —va dir la senyoreta Marsten, i va obrir l’agenda de telèfons.

Realment no poden voler tants diners per un estruç, va pensar Rick. Esperen fer una barata, com antigament.

—Botiga d’Animals Gos Alegre —va dir una veu alegre i a la vidpantalla de Rick, durant un minut, va aparèixer una cara alegre.

Es podien sentir crits d’animals.

—Aquell estruç que teniu a l’aparador —va dir Rick. Jugava amb un cendrer de ceràmica davant seu a la taula—. Quina mena de pagament inicial hauria de fer per a això?

—A veure —va dir el venedor d’animals buscant una ploma i el bloc de paper—. Una tercera part d’entrada. —Va calcular—. Puc saber si pensa proposar alguna barata?

Rick va dir cautelosament:

—No ho he decidit encara.

—Posem per cas l’estruç en un contracte de trenta mesos —va dir el venedor—. A un interès molt, molt baix del sis per cent al mes. Això faria el seu pagament mensual, després d’un raonable preu inicial…

—Haurà d’abaixar el preu —va dir Rick—. Descompti’n dos mil i no faré cap barata, pagaré al comptat.

Dave Holden, va rumiar, està fora d’acció. Això podia suposar molt… segons les missions que podran sorgir durant tot aquest mes.

—Senyor —va dir el venedor d’animals—: el nostre preu ja té una rebaixa de mil dòlars. Haurà de confirmar el seu Sidney. Vull que vegi per si mateix que el nostre preu és raonable.

Déu meu, va pensar Rick. No afluixen. Tanmateix, només per curiositat, es va treure el seu Sidney, doblegat, de la butxaca de l’americana, va passar les pàgines fins a estruç, mascle-femella, gran-jove, malalt-sa, nou-usat, i va verificar els preus.

—Nou, mascle, jove, sa —el va informar el venedor—. Trenta mil dòlars. —Ell tenia també el seu Sidney a mà—. Estem exactament un miler sota el llibre. Ara, el seu pagament inicial…

—M’ho rumiaré —va dir Rick— i li tornaré a trucar.

Va començar a penjar el telèfon.

—El seu nom? —va preguntar el venedor cautelosament.

—Frank Merriwell —va dir Rick.

—I la seva adreça, senyor Merriwell? En cas que jo no hi sigui quan em truqui.

Va inventar una adreça i va tornar a posar l’auricular del videòfon al seu lloc. Tots aquests diners, va pensar. I, no obstant això, la gent en compra. Algunes persones tenen aquestes quantitats de diners. Va tornar a agafar l’auricular i va dir amb rudesa:

—Línia, senyoreta Marsten. I no escolti la conversa. És confidencial.

La va mirar malament.

—Sí, senyor —va dir la senyoreta Marsten—. Endavant i truqui.

Aleshores es va desconnectar del circuit, deixant que s’enfrontés tot sol amb el món exterior.

Va marcar —de memòria— el número de la botiga d’animals artificials on havia trobat el succedani del seu xai. A la petita vidpantalla va aparèixer un home vestit com un veterinari.

—Dr. McRae —va dir ell.

—Sóc Deckard. Quant costa un estruç elèctric?

—Bé, podríem fer un preu per menys de vuit-cents dòlars. No hi ha gaire demanda de…

—Li parlaré més tard —el va interrompre Rick. Mirant el rellotge va veure que eren dos quarts de deu—. Adéu.

Va penjar ràpidament, va aixecar-se, i al cap de poc va aturar-se davant de la porta del despatx de l’inspector Bryant. Va passar per davant de la recepcionista de Bryant —atractiva, amb els cabells platejats i trenats fins a la cintura— i després per davant del secretari de l’inspector, un monstre vell dels aiguamolls juràssics, gelat i astut, com una aparició arcaica fixada en un món sepulcral. Cap dona no li parlava, ni ell a elles. Obrint la porta interior va abaixar el cap al seu superior, que estava ocupat al telèfon. Es va asseure i va posar les ulleres a sobre el pla del Nexus-6, que havia portat amb ell, i el va tornar a llegir mentre l’inspector Bryant continuava parlant.

Va sentir-se trist. I, tanmateix, lògicament, a causa de la sobtada desaparició de Dave de l’escenari de la feina, si més no hauria d’estar ponderadament content.





4


Potser estic preocupat, va pensar Rick Deckard, que el que li ha passat a Dave em passi a mi. Un androide prou llest per clavar-li un cop de làser també em podria agafar. Però no sembla que sigui això.

—Veig que has portat l’esquema d’aquesta nova unitat cerebral —va dir l’inspector Bryant penjant el telèfon.

Rick va dir:

—Sí, me n’han parlat al carrer. Quants droides hi estan embolicats i fins on ha arribat Dave?

—Vuit per començar —va dir Bryant consultant el seu fitxer—. Dave ha fotut els dos primers.

—I els altres sis són aquí, a Califòrnia del Nord?

—Pel que jo sé, Dave n’està convençut. Era amb ell que jo parlava ara, tinc les seves notes, que eren a la seva taula. Tot el que ell sap és aquí.

Bryant va tustar el paquet de papers. Fins aleshores no semblava disposat a passar les notes a Rick. Per una raó qualsevol va continuar fullejant-les, arronsant el front i movent la llengua al voltant de les vores de la boca.

—No tinc res a la meva agenda —va oferir Rick—. Estic disposat a prendre la plaça de Dave.

Bryant va dir pensativament:

—Dave ha fet servir l’Escala Alterada Voigt-Kampff per provar els individus de qui sospitava. Tu saps, o almenys ho hauries de saber, que aquest test no es destina especialment a les noves unitats cerebrals. Cap test no s’hi destina. L’Escala Voigt, alterada fa tres anys per Kampff, és tot el que tenim. —Va fer una pausa, pensant—. Dave la considerava rigorosa. Potser ho és. Però abans de retirar aquests sis, jo suggeriria una cosa. —Va tustar una altra vegada el plec de notes—. Vés a Seattle i parla amb la gent de la Rosen. Que et donin un model representatiu dels models que fan servir la nova unitat Nexus-6.

—I els faré passar pel Voigt-Kampff —va dir Rick.

—Sembla ben fàcil —va dir Bryant entre dents.

—Què dius?

Bryant va continuar:

—Em penso que jo mateix parlaré amb l’Associació Rosen mentre tu vas en camí. —Després va mirar Rick en silenci. Finalment va grunyir, va rosegar-se una ungla i va decidir el que volia dir—. Discutiré amb ells la possibilitat d’incloure diversos humans, a més dels seus nous androides. Però tu no ho sabràs. Serà una decisió meva, juntament amb els fabricants. Tot ha d’estar arreglat quan hi arribis. —Va assenyalar Rick abruptament, amb una expressió severa—. Aquesta és la primera vegada que fas de caçador de recompenses sènior. Dave en sap molt, té anys d’experiència darrere seu.

—Jo també —va dir Rick d’una manera tensa.

—Has tractat casos transferits per Dave. Ell sempre ha decidit exactament quins t’havíem de passar i quins no. Però ara en tens sis que ell mateix volia retirar… un dels quals ha aconseguit agafar-lo primer. Aquest. —Bryant va girar les notes perquè Rick les pogués veure—. Max Polokov —va dir—. És el nom que fa servir. Si Dave no estava equivocat. Tot es basa en aquesta suposició, tota aquesta llista. Però l’Escala Alterada Voigt-Kampff només ha estat aplicada als tres primers, als dos que Dave ha retirat i després a Polokov. Va ser mentre Dave li aplicava el test que Polokov el va laserar.

—Cosa que prova que Dave tenia raó —va dir Rick—. Altrament no li haurien clavat un cop de làser. Polokov no n’hauria tingut motius.

—Tu, cap a Seattle —va dir Bryant—. No els expliquis això. Jo parlaré primer amb ells. —Es va posar dret davant de Rick—. Quan apliquis l’Escala Voigt-Kampff allà, si un dels humans no la passa…

—Impossible —va dir Rick.

—Fa algunes setmanes vaig parlar amb Dave precisament sobre això. Ell pensava exactament el mateix. Jo tenia una nota de la policia soviètica, també OMP, que van fer circular a la Terra i colònies. Un grup de psiquiatres de Leningrad s’ha dirigit a l’OMP amb la següent proposta. Volien aplicar les últimes i més rigoroses eines analítiques de perfil de personalitat que es fan servir per determinar la presència d’un androide, en poques paraules, l’Escala Voigt-Kampff, a un grup curosament triat de pacients humans esquizoides i esquizofrènics. Específicament els que revelen el que se’n diu un «efecte desconcertant». N’has sentit a parlar.

Rick va dir:

—És precisament això el que l’Escala mesura.

—En aquest cas comprens el que els preocupa.

—Aquest problema sempre ha existit. Des que vam començar a trobar androides que es feien passar per humans. Ja coneixes el consens de l’opinió de la policia per l’article de Lurie Kampff, escrit fa vuit anys. Obstrucció d’ocupació parcial en els esquizofrènics no deteriorats. Kampff hi comparava la facultat empàtica disminuïda trobada en pacients mentals humans i una superficialitat semblant però bàsicament…

—Els psiquiatres de Leningrad —Bryant va interrompre bruscament— pensen que un petit grup d’éssers humans no passaria l’Escala Voigt-Kampff. Si els provessis en un treball policíac els consideraries robots humanoides. T’equivocaries, però en aquest moment estarien morts. —Va callar, esperant la resposta de Rick.

—Però aquests individus —va dir Rick—, tots haurien…

—D’estar en institucions —va concordar Bryant—. No haurien de poder funcionar al món. Certament no podrien anar sense que els detectessin com a psicòtics avançats… això si no s’haguessin posat malalts recentment i sobtadament i ningú no se n’hagués adonat. Però això podria passar.

—Una probabilitat en un milió —va dir Rick. Però ho va comprendre.

—El que preocupava Dave —va continuar Bryant— és aquesta aparició del nou model avançat de Nexus-6. L’organització Rosen ens va garantir, com saps, que el Nexus-6 podia ser definit per tests normals de perfil. Ens ho vam creure. Ara estem obligats, com sabíem que ho estaríem, a determinar-ho nosaltres mateixos. És això el que faràs a Seattle. Comprens, oi, que això podria anar malament. Si no pots identificar tots els robots humanoides això vol dir que no tenim cap instrument analític i mai no podrem trobar els que ja han fugit. Si la teva escala determina un humà i l’identifica com a androide… —Bryant el va mirar fredament—. Seria desagradable, encara que ningú, i menys la gent de Rosen, no farà pública la notícia. Actualment no podrem fer-hi res, encara que, és clar, haurem d’informar l’OMP i ells, per la seva banda, informaran Leningrad. Al final tornarà a nosaltres. Però aleshores potser haurem desenvolupat una escala millor. —Va agafar el telèfon—. Vols anar-te’n? Fes servir un cotxe del departament i combustible de les nostres bombes.

Posant-se dret, Rick va dir:

—Que puc emportar-me les notes de Dave Holden? Vull llegir-les durant el camí.

Bryant va dir:

—Esperem fins que provis el test a Seattle.

El seu to era impietós i Rick Deckard ho va notar.

Quan l’hovercotxe del departament de la policia va baixar al terrat de l’edifici de l’Associació Rosen, a Seattle, Rick va trobar una noia que l’esperava. Tenia els cabells negres, era esvelta i portava les noves ulleres, enormes, amb filtres de pols. Va acostar-se-li al cotxe amb les mans a les butxaques de la jaqueta llarga amb faixes brillants. A la seva cara, petita i ben definida, tenia una expressió de disgust sobtat.

—Què hi ha? —va dir Rick quan va sortir del cotxe.

La noia va dir, distretament:

—Oh, no ho sé. Qualsevol cosa sobre la manera com ens han parlat per telèfon. És igual. —De sobte va allargar la mà. Ell la va agafar reflexivament—. Em dic Rachael Rosen. Em penso que vostè és el senyor Deckard.

—La idea no ha estat meva —va dir ell.

—Sí, l’inspector Bryant ens ho ha dit. Però vostè és oficialment el Departament de Policia de San Francisco, que no es creu que la nostra unitat és beneficiosa per al públic.

Ella el va mirar per sota unes llargues pestanyes negres, probablement artificials.

Rick va dir:

—Un robot humanoide és com qualsevol altra màquina. Pot fluctuar molt ràpidament entre ser un benefici i un risc.

—Però com a risc —va dir Rachael Rosen—, apareix vostè. És cert, senyor Deckard, que vostè és un caçador de recompenses?

Ell arronsà les espatlles a contracor i va assentir amb el cap.

—Vostè no té cap dificultat a veure un androide com a inert —va dir la noia—. I pot «retirar-lo», com es diu.

—Té el grup triat per a mi? —va preguntar ell—. M’agradaria…

Es va interrompre. Perquè, en aquell moment, havia vist els animals. Una corporació poderosa, va pensar, es pot permetre, naturalment, això. Evidentment ja havia anticipat una col·lecció d’aquestes. No era cap sorpresa que sentís més aviat una mena d’anhel. Es va apartar calmament de la noia cap a la gàbia més propera. Ja les podia sentir, les diverses olors dels animals drets o asseguts o, en el cas del que semblava un puma, dormint.

Mai de la vida no havia vist personalment un puma. Només coneixia aquest animal per les pel·lícules 3-D mostrades per televisió. Per alguna raó desconeguda, la pols havia atacat aquella espècie gairebé tant com als ocells, entre els quals no hi havia pràcticament sobrevivents. En una resposta automàtica, es va treure el seu vell Sidney i va mirar puma amb totes les informacions. Els preus, naturalment, apareixien en cursiva. Com els cavalls perxerons, no n’apareixia cap en el mercat de venda a cap preu. El catàleg Sidney simplement presentava el preu a què l’última transacció d’un puma s’havia realitzat. Era astronòmic.

—Es diu Bill —va dir la noia darrere seu—. Bill el puma. El vam comprar l’any passat a una corporació subsidiària. —Va assenyalar i ell va veure aleshores els guàrdies armats de la companyia, drets, amb les seves metralladores, les Skoda, petites i ràpides. Els ulls dels guàrdies no el deixaven des que el seu cotxe havia aterrat. Tanmateix, va pensar, el meu cotxe està clarament marcat com a vehicle de la policia.

—Un important fabricant d’androides —va dir ell pensativament— inverteix els seus beneficis en animals vius.

—Miri l’òliba —va dir Rachael Rosen—. Miri, el despertaré perquè el pugui veure.

Va dirigir-se a una gàbia petita, lluny, al mig de la qual s’aixecava un arbre mort.

—No hi ha òlibes —va començar a dir ell—. Almenys així ens ho han dit.

El Sidney, va pensar, les classifica com a extingides. El cos petit, precís, la E repetida. Mentre la noia anava al seu davant, va verificar-ho. Tenia raó. El Sidney no s’equivoca mai, va pensar. Ho sabem. En qui més podem confiar?

—És artificial —va dir, comprenent de sobte. La seva decepció era forta i intensa.

—No.

La noia somreia i ell va veure que ella tenia les dents petites i iguals, tan blanques com els seus ulls, i que els seus cabells eren negres.

—Ho diu el Sidney —va fer ell intentant mostrar-li el catàleg. Per provar-ho.

La noia va dir:

—Nosaltres no comprem al Sidney ni a cap negociant d’animals. Totes les nostres compres es fan a particulars i els preus que paguem no es fan públics. —Va afegir—: També tenim els nostres propis naturalistes. Ara treballem al Canadà. Encara hi queden una bona quantitat de boscos, almenys relativament parlant, per a animals petits i de tant en tant un ocell.

Durant una gran estona es va quedar mirant l’òliba, que dormia a la seva perxa. Mil pensaments li van passar pel cap, pensaments sobre la guerra, sobre l’època que les òlibes havien caigut del cel. Va recordar com en la seva infantesa s’havia descobert que espècie rere espècie s’havien extingit i com els diaris ho anunciaven cada dia: guineus un matí, teixons el següent, fins que les persones van deixar de llegir les necrologies perpètues d’animals.

Va pensar també en la seva necessitat d’un animal de debò. Dins seu es tornava a manifestar un odi autèntic contra el seu xai electrònic, que havia de tractar i curar com si fos viu. La tirania d’un objecte, va pensar. No sap que jo existeixo. Com els androides, no tenia capacitat per apreciar l’existència d’un altre. Mai no havia pensat en això abans, la semblança entre un animal elèctric i un androide. L’animal elèctric, va pensar, podia ser considerat una subforma de l’altre, una mena de robot enormement inferior. O, al contrari, l’androide podia ser considerat una versió altament desenvolupada, evolucionada, d’un succedani animal. Tots dos punts de vista li repugnaven.

—Si vengués la seva òliba —va dir a Rachael Rosen—, quant en demanaria i quina suma per avançat?

—Mai no vendríem la nostra òliba. —Ella el va mirar amb una barreja de plaer i pietat, o almenys ell ho va llegir a la seva expressió—. I fins i tot si la venguéssim, probablement vostè no en podria pagar el preu. Quina mena d’animal té a casa?

—Un xai —va dir ell—. Un xai negre de Suffolk.

—En aquest cas hauria de sentir-se feliç.

—Sóc feliç —va contestar—. Però el cas és que sempre he desitjat una òliba, fins i tot abans que totes es morissin. —Es va corregir—. Totes llevat de la seva.

—El nostre programa actual —va dir Rachael— ens demana d’obtenir una altra òliba que pugui fer parella amb Scrappy. —Va indicar l’òliba, que dormia a la seva perxa. Havia obert ràpidament els ulls, esquerdes grogues que van desaparèixer quan l’òliba va reprendre el seu son. El seu pit es va aixecar i abaixar visiblement, com si l’òliba, en el seu estat hipnagògic, hagués sospirat.

Apartant-se d’aquella vista —havia esdevingut una barreja d’amargura absoluta a través de la seva anterior reacció de respecte i anhel— va dir:

—Voldria provar ara la selecció. Podem començar?

—El meu oncle ha rebut la trucada del seu superior i probablement ara ja…

—Sou una família? —va interrompre Rick—. Una corporació tan gran és un negoci familiar?

Continuant la seva frase, Rachael va dir:

—L’oncle Eldon certament ja té preparat un grup d’androides i un grup de control. Anem, doncs.

Amb les mans altra vegada ficades violentament a les butxaques de la jaqueta, es va dirigir a l’ascensor. No va mirar enrere i ell va dubtar un moment, sentint-se incòmode, abans de començar a seguir-la.

—Què té vostè en contra meu? —va preguntar mentre baixaven junts.

Ella va rumiar, com si fins aleshores no ho sabés.

—Bé —va dir—, vostè, un petit funcionari del departament de policia, està en una posició única. Sap el que vull dir.

Li va fer una mirada de biaix plena de malvolença.

—Quina part de la vostra producció actual —va preguntar ell— consta de models equipats amb el Nexus-6?

—Tota —va dir Rachael.

—Estic segur que l’Escala Voigt-Kampff funcionarà amb ells.

—I, si no, haurem de retirar tots els models Nexus-6 del mercat. —Els seus ulls negres van espurnejar. El va mirar quan l’ascensor va parar i les portes es van obrir—. Com que el departament de policia no fa la seva feina adequadament amb relació a la simple tasca de detectar el minúscul nombre de Nexus-6 que s’escapen…

Un home, elegant, magre i d’anys, es va apropar amb la mà allargada. A la seva cara es veia una expressió perseguida, com si tot hagués començat massa de pressa.

—Sóc Eldon Rosen —va explicar a Rick quan van encaixar—. Escolti, Deckard, sap que no fabriquem res aquí, a la Terra, oi? No podem simplement trucar a producció i demanar una mostra del producte. No és que no vulguem col·laborar amb vostè. De totes maneres, he fet tant com he pogut.

Va passar la seva mà esquerra, trèmula, pels seus cabells prims. Assenyalant la cartera del seu departament, Rick va dir:

—Estic preparat per començar.

El nerviosisme del senyor Rosen va augmentar la seva pròpia confiança.

Em tenen por, va comprendre amb un sobresalt. Fins i tot Rachael Rosen. Probablement puc obligar-los a abandonar la fabricació dels seus models. El que faci durant la pròxima hora afectarà l’estructura de la seva operació. Potser podria determinar el futur de l’Associació Rosen, aquí als Estats Units, a Rússia i a Mart.

Els dos membres de la família Rosen el van estudiar aprensivament i ell va sentir el buit de les seves maneres. Venint aquí, els havia portat el buit, havia anunciat el buit i el perill de mort econòmica. Ells controlen un poder desmesurat, va pensar. Aquesta empresa és considerada un dels eixos industrials del sistema. La fabricació d’androides, de fet, està tan lligada a l’esforç de colonització, que si una s’arruïnés, l’altra la seguiria. L’Associació Rosen, és clar, comprenia això perfectament. Eldon Rosen n’era òbviament conscient des de la trucada de Harry Bryant.

—En el seu lloc jo no em preocuparia —va dir Rick quan els dos Rosen el conduïen per un corredor ample molt il·luminat. Ell mateix se sentia tranquil·lament satisfet. Aquest moment, més que cap altre que pogués recordar, li agradava. Bé, aviat tots sabrien el que podia fer el seu aparell de prova… i el que no podria fer.

—Si no tenen confiança en l’Escala Voigt-Kampff —va remarcar—, possiblement la seva organització hauria d’estudiar un test alternatiu. Es pot discutir que la responsabilitat és en part vostra. Oh, gràcies.

Els Rosen l’havien conduït a fora del corredor, cap a un gabinet sala elegant, amb catifes, llums, canapè, i tauletes modernes amb revistes recents… fins i tot, va adonar-se’n, el suplement de febrer del catàleg Sidney, que ell personalment encara no havia vist. De fet, el suplement de febrer només sortiria tres dies després. Òbviament l’Associació Rosen tenia una relació especial amb la Sidney.

Preocupat, va agafar el suplement.

—Això és una violació de la confiança del públic. Ningú no hauria de rebre per endavant notícies de canvis de preus. —De fet, allò podria violar la llei federal. Va intentar recordar de quina llei es tractava i no ho va aconseguir—. M’emportaré això —va dir i, obrint la cartera, va posar-hi el suplement.

Després d’un interval de silenci, Eldon Rosen va dir cansadament:

—Miri, agent, la nostra política no ha estat demanar per endavant…

—No sóc un agent —va dir Rick—. Sóc un caçador de recompenses. —De la cartera oberta va treure l’aparell Voigt-Kampff, es va asseure a la tauleta de cafè de palissandre i va començar a muntar els instruments poligràfics realment molt simples—. Pot fer passar el primer —va dir a Eldon Rosen, que ara tenia un aire més macilent que mai.

—M’agradaria assistir-hi —va dir Rachael asseient-se també—. Mai no he vist aplicar un test d’empatia. Què mesuren aquestes coses?

Rick va dir:

—Això —va aixecar un disc adhesiu pla amb filferros— mesura la dilatació capil·lar de l’àrea facial. Sabem que això és una reacció primària autònoma, l’anomenada reacció de «vergonya» o de «rubor» a un estímul moralment xocant. No pot ser controlada voluntàriament, com ho pot ser la conductivitat de la pell, la respiració i el ritme cardíac. —Li va mostrar l’altre instrument, un llum com una mena de llapis—. Això enregistra fluctuacions de tensió en els músculs de l’ull. Juntament amb el rubor generalment es pot trobar un petit però detectat moviment de…

—Que no es troben en androides —va dir Rachael.

—No són provocats per estímuls, no. Tot i que biològicament existeixen. Potencialment.

Rachael va dir:

—Apliqui’m el test.

—Per què? —va dir Rick, perplex.

Eldon Rosen va dir amb una veu rogallosa:

—L’hem triada com a primer subjecte. Potser és un androide. Esperem que vostè ens ho digui.

Es va asseure amb una sèrie de moviments desmanyotats, es va treure un cigarret, el va encendre i va mirar fixament.





5


El petit raig de llum blanca va brillar fermament dins l’ull esquerre de Rachael Rosen i el disc amb filferros se li va adherir a la pell. Semblava serena. Assegut on podia veure les lectures dels dos instruments de l’aparell Voigt-Kampff, Rick Deckard va dir:

—Li presentaré una sèrie de situacions quotidianes. Vostè ha d’expressar la seva reacció a cadascuna al més ràpidament possible. El temps serà mesurat, és clar.

—I és clar —va dir Rachael llunyanament—, les meves respostes verbals no comptaran. Com a índex vostè farà servir només la reacció del múscul de l’ull i la capil·lar. Però contestaré. Vull fer el test i… —Es va interrompre—. Endavant, senyor Deckard.

Després de triar la pregunta tres, Rick va dir:

—Li regalen una bossa de pell de vedell.

Tots dos manòmetres immediatament van saltar el verd i van entrar al vermell. Les agulles van girar violentament i després van baixar.

—No ho acceptaria —va dir Rachael—. I denunciaria la persona que me l’hagués donada.

Després de fer una anotació, Rick va continuar i va passar a la pregunta vuit de l’escala de perfil Voigt-Kampff.

—Vostè té un nen i ell li mostra la seva col·lecció de papallones, incloent-hi l’agulla de matar-les.

—El portaria a cal metge.

La veu de Rachael era baixa però ferma. Una altra vegada els dos manòmetres es van moure, però aquesta vegada no tant. També ho va anotar.

—Vostè seu mirant la TV —va continuar ell— i de sobte descobreix una vespa caminant-li pel puny.

Rachael va dir:

—La mataria.

Els manòmetres, aquesta vegada, no van assenyalar quasi res: només una tremolor fluixa i momentània. Va anotar això i va passar cautelosament a la qüestió següent.

—En una revista, vostè troba una pàgina en colors d’una noia nua.

Va fer una pausa.

—Això és un test per veure si sóc un androide —va preguntar Rachael asprivament—, o si sóc homosexual?

Els manòmetres no van mostrar res. Ell va continuar:

—La foto agrada al seu marit. —Els manòmetres continuaven sense indicar cap reacció—. La noia —va afegir— està ajaguda bocaterrosa sobre un gran i bell tapís de pell d’ós. —Els manòmetres van continuar inerts i ell va pensar: Una reacció d’androide. No detecta l’element important, la pell de l’animal mort. El seu cervell es concentra en altres factors—. El seu marit enganxa la foto a la paret del seu estudi —va acabar i aquesta vegada les agulles es van moure.

—No li ho deixaria fer —va dir Rachael.

—Molt bé —va dir ell—. Ara pensi això. Vostè llegeix una novel·la escrita fa molt de temps, abans de la guerra. Els personatges visiten Fisherman’s Wharf, a San Francisco. Tenen gana i entren en un restaurant mariner. Un d’ells demana llagosta i el xef tira la llagosta a l’olla d’aigua bullent mentre els personatges miren.

—Déu meu —va dir Rachael—. És horrible, això! És depravador! Vol dir una llagosta viva? —Els manòmetres, però, no van respondre. Formalment, una resposta correcta. Però fingida.

—Vostè lloga un xalet de muntanya —va dir ell—, en una àrea encara verda. És rústic, de pi, amb una enorme llar.

—Sí —va dir Rachael movent el cap amb impaciència.

—A les parets, algú ha penjat vells mapes, gravats de Currier i Ives, i sobre la llar han muntat un cap de cérvol, un mascle adult amb banyes ben desenvolupades. Les persones que l’acompanyen admiren la decoració del xalet i tothom decideix…

—No amb el cap de cérvol —va dir Rachael. Els manòmetres, però, van mostrar una amplitud només dins el verd.

—Vostè queda embarassada —va continuar Rick— d’un home que ha promès casar-se amb vostè. Aquest home se’n va amb una altra dona. Vostè fa un avortament i…

—No és possible avortar —va dir Rachael—. No és possible. És una sentència de mort i la policia ho vigila molt.

Aquesta vegada totes dues agulles van girar violentament cap al vermell.

—Com ho sap? —va preguntar Rick, amb curiositat.

—Tothom ho sap —va respondre Rachael.

—Ha sonat com si parlés per experiència personal. —Va observar les agulles amb atenció: encara ocupaven un gran espai dels quadrants—. Una pregunta més. Vostè surt amb un home i ell li demana que vagi al seu pis. Mentre vostè és allà ell li ofereix una copa. Mentre vostè té la copa a la mà, mira el dormitori. Està molt ben decorat amb cartells de curses de braus, i vostè s’acosta per mirar-los de més a prop. Ell la segueix, tanca la porta, posa el braç al seu voltant i…

—Què és un cartell de curses de braus?

—Dibuixos, normalment de colors i molt grans, que mostren un matador amb la seva capa i un toro intentant banyegar-lo. —Estava perplex—. Quants anys té? —Va preguntar. Això podria ser un factor.

—Divuit —va dir Rachael—. Molt bé. Aquest home, doncs, tanca la porta i posa el braç al meu voltant. Què diu?

Rick va preguntar:

—Sap com s’acabaven les curses de braus?

—Suposo que algú es feia mal.

—El brau, al final, era sempre mort. —Va esperar observant les dues agulles. Palpitaven intranquil·les. Res més. No hi havia una autèntica lectura—. Una última pregunta —va dir ell—. Amb dues parts. Vostè veu una vella pel·lícula per TV, una pel·lícula d’abans de la guerra. Mostra un banquet. Els invitats mengen ostres crues.

—Uix! —va fer Rachael.

Les agulles van sacsejar-se ràpidament.

—L’entrant —va continuar— consisteix en gos bullit amb arròs. —Les agulles es van moure menys aquesta vegada, menys que amb les ostres crues. Les ostres crues són menys acceptables que un plat de gos bullit? És clar que no. Va deixar el llapis, va apagar el raig de llum, li va treure l’adhesiu de la galta—. Vostè és un androide —va dir ell—. És la conclusió del test —va informar-la a «ella», i també a Eldon Rosen, que el mirava amb una inquietud crispada. La cara de l’ancià es va torçar, canviava plàsticament amb una preocupació irada—. És cert, oi? —No va haver-hi resposta de cap dels Rosen—. Miri —va dir ell amb tacte—, no hi ha cap conflicte d’interessos. És important per a mi que el test Voigt-Kampff funcioni, gairebé tan important com per a vostè.

—Ella no és un androide —va dir el vell Rosen.

—No m’ho crec —va dir Rick.

—Per què havia de mentir, ell? —va dir Rachael a Rick feroçment—. Seria més fàcil mentir al contrari.

—Vull una anàlisi de la seva medul·la espinal —li va dir Rick—. Es pot determinar orgànicament si vostè és un androide o no. És lent i dolorós, és cert, però…

—Legalment —va dir Rachael—, no em poden obligar a fer un test de medul·la. Això ja va ser determinat pels tribunals. És autoincriminació. I de totes maneres, en una persona viva, no en el cadàver d’un androide retirat, triga molt de temps. Vostè no pot aplicar aquest maleït test de perfil Voigt-Kampff a causa dels especials. Els especials han de ser provats constantment, i mentre el govern fa això, les agències de policia apliquen el Voigt-Kampff. Però el que vostè ha dit és cert. S’ha acabat el test.

Es va posar dreta, es va apartar d’ell i va quedar amb les mans als malucs, d’esquena.

—El problema no és la legalitat de l’anàlisi de la medul·la —va dir Eldon Rosen amb la veu rogallosa—. El cas és que el seu test d’empatia ha fallat en la meva neboda. Jo puc explicar per què les seves reaccions s’han assemblat a les d’un androide. Rachael va ser pujada a bord del Salamander 3. Va néixer allà. Va passar catorze dels seus divuit anys vivint de la seva cintoteca i del que els altres nous membres de la tripulació, tots adults, sabien de la Terra. Després el vaixell va fer enrere un sisè del camí a Pròxima. Altrament Rachael mai no hauria vist la Terra fins molt més tard.

—Vostè hauria d’haver-me retirat —va dir Rachael per sobre el muscle—. En una batuda de la policia m’haurien mort. Ho sé des que vaig arribar fa quatre anys. No és la primera vegada que m’apliquen el Voigt-Kampff. De fet, rarament surto d’aquest edifici. El risc és enorme a causa dels controls que la policia munta, aquests controls per agafar especials no classificats.

—I androides —va afegir Eldon Rosen—. Encara que el públic no se n’assabenti. No han de saber que hi ha androides a la Terra, vivint entre nosaltres.

—No em penso que n’hi hagi —va dir Rick—. Em penso que les diverses agències de policia aquí i a la Unió Soviètica els han agafat tots. La població és molt petita, ara. Tothom, tard o d’hora, és agafat en un control.

Almenys la idea era aquesta.

—Quines eren les seves instruccions —va preguntar Eldon Rosen—, si acabava classificant un humà com a androide?

—Això és un afer departamental. —Va començar a recollir els seus instruments. Els dos Rosen el miraven en silenci—. Òbviament —va afegir—, m’han dit que cancel·lés els altres tests, com faig ara. Si ha fallat una vegada, no val la pena continuar.

Va tancar la cartera.

—Podríem haver-lo enganyat —va dir Rachael—. Res no ens obligava a admetre que el test havia anat malament. I el mateix per als altres nou que havíem triat. —Va fer un gest vigorós—. Tot el que havíem de fer era estar d’acord amb els seus resultats, en qualsevol sentit.

—Jo hauria d’haver insistit en una llista per endavant —va dir Rick—. Un sobre segellat. I comparar els meus resultats. Haurien d’estar conformes.

I ara puc veure, va pensar, que no hi hauria congruència. Bryant tenia raó. Gràcies a Déu que no vaig començar la caça de recompenses basant-me en aquest test.

—Sí, suposo que sí —va dir Eldon Rosen. Va mirar Rachael, que va balancejar el cap—. Hem discutit aquesta possibilitat —va afegir, a contracor.

—Aquest problema —va dir Rick— deriva totalment del seu mètode d’operar, senyor Rosen. Ningú no ha obligat la seva organització a desenvolupar la producció de robots humanoides fins a un punt que…

—Hem produït el que els colons volien —va dir Eldon Rosen—. Hem seguit el principi, imposat pel temps, que és la base de totes les iniciatives comercials. Si la nostra firma no hagués fet aquests models cada vegada més humans, d’altres firmes els haurien fet. Sabíem el risc que corríem quan vam desenvolupar la unitat cerebral Nexus-6. Però el seu test Voigt-Kampff ja era un fracàs abans de la fabricació d’aquest model d’androide. Si vostè no hagués aconseguit classificar un androide Nexus-6 com a androide, si l’hagués donat com a humà… però no ha ocorregut això. —La seva veu va posar-se dura i penetrant—. El seu departament de la policia… i d’altres també… poden haver retirat, molt probablement ho han fet, humans autèntics amb capacitat empàtica subdesenvolupada, com la meva innocent neboda. Moralment la seva posició, senyor Deckard, és extremament dolenta. La nostra no.

—En poques paraules —va dir Rick amb agudesa—, no em donareu la possibilitat d’examinar un sol Nexus-6. Abans que res, m’heu llançat sobre aquesta noia esquizoide. —I el meu test, va pensar, està liquidat. No ho hauria d’haver acceptat, va pensar. Però ara és massa tard.

—L’hem guanyat, senyor Deckard —va concordar Rachael Rosen amb una veu tranquil·la, raonable. Va girar-se cap a ell i va somriure.

No podia comprendre, fins i tot ara, de quina manera l’Associació Rosen havia aconseguit enganyar-lo i amb tanta facilitat. Especialistes, va pensar. Una corporació mamut com aquesta acumula molta experiència. Posseeix, de fet, una mena de mentalitat de grup. I Eldon i Rachael Rosen eren els portaveus d’aquella entitat corporativa. El seu error, evidentment, havia estat considerar-los individus. Era un error que no repetiria.

—El seu superior, el senyor Bryant —digué Eldon Rosen—, tindrà dificultat a intentar comprendre com és que vostè ha deixat que li buidéssim el seu aparell de tests abans que el test comencés. —Va assenyalar el sostre, i Rick va veure la lent de la càmera. El seu enorme error en tractar amb els Rosen havia estat enregistrat—. Crec que el que hem de fer ara —va dir Eldon—, és seure i… —Va fer un gest afable—. Podrem trobar-hi alguna sortida, senyor Deckard. No cal que ens preocupem. La varietat Nexus-6 d’androide és un fet; aquí, a l’Associació Rosen, ho reconeixem i crec que ara vostè també.

Rachael, inclinant-se sobre Rick, va dir:

—Oi que li agradaria tenir una òliba?

—Dubto que mai en tingui cap.

Però sabia el que ella volia dir. Va comprendre el negoci que l’Associació Rosen volia fer. Una tensió d’una mena que no havia sentit mai es va manifestar dins seu; va explotar, lentament, en totes les parts del seu cos. Va sentir la tensió, la consciència del que passava, completament dominat.

—Però una òliba —va dir Eldon Rosen— és exactament el que vostè vol. —Va mirar la neboda interrogativament—. No em sembla que se’n faci una idea…

—És clar que sí —va replicar Rachael—. Sap exactament cap a on va. No és així, senyor Deckard? —Es va inclinar altra vegada sobre ell i aquesta vegada més a prop. Podia sentir el seu perfum suau, gairebé la seva calor—. Pràcticament ja hi és, senyor Deckard. Pràcticament ja té el seu òliba. —A Eldon Rosen va dir—: Ell és un caçador de recompenses, no ho oblidis. Viu de les recompenses que es guanya, no del sou. No és així, senyor Deckard?

Va assentir amb el cap.

—Quants androides han fugit aquesta vegada? —va preguntar Rachael.

—Vuit —va dir ell—. En principi. Dos ja han estat retirats per un altre, no jo.

—Quant cobra per cada androide? —va preguntar Rachael.

Arronsant les espatlles, ell va dir:

—Depèn.

Rachael va dir:

—Si no té un test per aplicar, no té manera d’identificar androides. I si no hi ha manera d’identificar androides no hi ha manera de rebre la seva recompensa. Així, si l’Escala Voigt-Kampff ha de ser abandonada…

—Una nova escala —va dir Dick— la substituirà. Ja ha passat abans.

Tres vegades, per ser exacte. Però la nova escala, un instrument analític més modern, ja existia. No hi havia cap retard. Aquesta vegada era diferent.

—Sí, és clar que l’Escala Voigt-Kampff esdevindrà obsoleta —va concordar Rachael—. Però no ara. Estem segurs que definirà els models Nexus-6 i ens agradaria que actués sobre aquesta base en el seu treball particular i peculiar.

Balancejant-se, amb els braços doblegats amb força, ella el va mirar amb intensitat. Intentava sondejar la seva reacció.

—Digue-li que pot tenir la seva òliba —va carrisquejar Eldon Rosen.

—Pot tenir l’òliba —va dir Rachael, encara mirant-lo—. El que hi ha al terrat. L’Scrappy. Però volem aparellar-lo si podem trobar una parella. I les cries seran nostres. Això ha de quedar perfectament clar.

Rick va dir.

—Part de la llocada per a mi.

—No —va dir immediatament Rachael. Darrere seu, Eldon Rosen va brandar el cap donant-li suport—. Així vostè tindria l’única línia de sang d’òlibes durant la resta de l’eternitat. I hi ha una altra condició. No pot deixar el seu òliba a ningú. Després de la seva mort, tornarà a l’Associació.

—Això sembla —va dir Rick— una invitació perquè vostè vingui i em mati. Per recuperar la seva òliba immediatament. No ho accepto. És massa perillós.

—Vostè és un caçador de recompenses —va dir Rachael—. Sap manejar una pistola de làser… de fet, en porta una ara mateix. Si no es pot protegir, com anirà a retirar els sis androides Nexus-6 que falten? Són bastant més llestos que els vells W-4 de la Corporació Grozzi.

—Però jo en caço —va dir ell—. D’aquesta manera, amb una clàusula de reversió en l’òliba, algú em caçaria a mi.

No li agradava la idea de ser perseguit. N’havia vist l’efecte en androides. Provocava alguns canvis notables, fins i tot en ells. Rachael va dir:

—Molt bé. Acceptem això. Pot deixar l’òliba als seus hereus. Però insistim a tenir tota la llocada. Si no hi està d’acord, torni a San Francisco i confessi als seus superiors del departament que l’Escala Voigt-Kampff, almenys aplicada per vostè, no distingeix un androide d’un ésser humà. I després busqui’s una altra feina.

—Doni’m temps —va dir Rick.

—D’acord —va dir Rachael—. El deixarem aquí, que és molt confortable.

Es va mirar el rellotge de polsera.

—Mitja hora —va dir Eldon Rosen. Ell i Rachael van dirigir-se a la porta de la sala en silenci. Havien dit el que volien dir, va pensar; la resta era la seva part.

Quan Rachael començava a tancar la porta, Rick va dir obertament:

—Vostè ha aconseguit enganyar-me completament. Ha enregistrat en una cinta que jo he fallat amb vostè. Sap que la meva feina depèn de la utilització de l’Escala Voigt-Kampff. I, a més a més, té aquella maleïda òliba.

—El seu òliba —va dir Rachael—. Recorda? Li lligarem la seva adreça a la cama i l’hi enviarem a San Francisco. El trobarà allà quan acabi la feina.

Seu, va pensar. Ella insisteix a considerar l’òliba masculí. No femení.

—Un moment —va dir.

Aturant-se a la porta, Rachael va dir:

—Ja ha decidit?

Va obrir la cartera:

—Vull fer-li una pregunta més de l’Escala Voigt-Kampff. Segui una altra vegada.

Rachael va mirar l’oncle, que va assentir amb el cap. Contrariada, ella va tornar a seure com abans.

—Per què és això? —va preguntar, amb les pestanyes aixecades amb fàstic i recel. Ell va percebre la tensió del seu esquelet, ho va notar professionalment.

Després va apuntar el llapis de llum al seu ull dret i li va posar una altra vegada l’adhesiu a la galta. Rachael va mirar rígidament la llum encara amb una expressió de fàstic.

—La meva cartera —va dir Rick mentre buscava els formularis Voigt-Kampff—. És maca, oi? Distribuïda pel departament.

—Sí, sí —va dir Rachael distretament.

—Pell de nadó —va dir Rick. Va passar la mà per la superfície de la cartera—. Cent per cent autèntica pell de nadó humà. —Va veure els dos manòmetres girant frenèticament. Però només després d’una pausa. Hi havia hagut reacció, però massa tard. Ell coneixia el període de reacció fins a una fracció de segon, el període de reacció correcte; no havia d’haver-n’hi cap—. Gràcies, senyoreta Rosen —va dir ell, i va recollir una altra vegada l’equip. Havia completat el test—. És tot.

—Se’n va?

—Sí —va dir ell—. N’estic convençut.

Cautelosament, Rachael va preguntar:

—I els seus altres nou subjectes?

—L’escala ha estat adequada en el seu cas —va contestar ell—. A partir d’aquí, puc extrapolar. És obvi que encara és efectiva. —A Eldon Rosen, que es trobava abatut a la porta de la sala, li va dir—: Ella ho sap?

A vegades no ho sabien. S’havien provat diverses vegades falses memòries, generalment amb la idea equivocada que a través seu les reaccions als tests serien alterades.

Eldon Rosen va dir:

—No. La vam programar completament. Però crec que al cap i a la fi ho sospitava. —Va dir a la noia—: Ho has sospitat quan ell ha demanat un intent més.

Pàl·lida, Rachael va assentir fixament.

—No tinguis por —li va dir Eldon Rosen—. No ets un androide que ha fugit il·legalment a la Terra. Ets propietat de l’Associació Rosen, usada com a model per a la campanya de vendes a futurs emigrants.

Va dirigir-se a la noia, va posar la mà reconfortadorament al seu muscle. La noia va fer-se enrere.

—Ell té raó —va dir Rick—. No la retiraré, senyoreta Rosen. Bon dia. —Va començar a dirigir-se a la porta, però després va aturar-se durant un breu moment. Va preguntar-los—: L’òliba és autèntica?

Rachael va mirar ràpidament Eldon Rosen.

—És igual. L’òliba és artificial. No hi ha òlibes.

—Mmm —va murmurar Rick i va passar al corredor. Tots dos el van veure marxar. Ningú no va dir res. No quedava res per dir. És així, doncs, com treballa el més gran fabricant d’androides, va pensar Rick. Astut i d’una manera que no havia trobat abans. Un nou model de personalitat estrany i entortolligat. No sorprèn que les agències d’aplicació de la llei tinguin problemes amb el Nexus-6.

El Nexus-6. Hi acabava d’entrar en xoc. Rachael, va pensar, deu ser un Nexus-6. N’he vist un per primera vegada. I gairebé m’ha fotut. Han arribat molt a prop d’inutilitzar l’Escala Voigt-Kampff, l’únic mètode que tenim per detectar-los. L’Associació Rosen fa una bona feina —ho intenta, almenys— per protegir els seus productes.

I jo he d’afrontar-ne sis més, va pensar. Fins que acabi.

Es guanyaria els diners de la recompensa. Tots.

Si aconseguia arribar viu a la fi.





6


L’aparell de TV cridava amb tota la força. Baixava les escales plenes de pols del gran edifici de pisos buit fins al nivell inferior. John Isidore va descobrir la veu familiar de Buster Amic, murmurant content a la seva vasta audiència a tot el sistema: «… ho, ho, gent! Zip clic Zip! És l’hora d’una breu nota sobre el temps de demà. Primer la mar oriental dels EUA. El satèl·lit Mongoose informa que la pluja radioactiva serà especialment forta cap al migdia i després anirà minvant. Així, tots aquells que s’aventurin a sortir hauran d’esperar fins a la tarda, eh? I parlant d’esperar, falten només deu hores per aquella gran notícia, la meva revelació especial! Digueu als vostres amics que no s’ho perdin! Revelaré una cosa que us deixarà perplexos. Ara, podeu pensar que es tracta només de l’habitual…».

Quan Isidore va trucar a la porta del pis el televisor va morir-se de cop. No havia callat simplement, havia deixat d’existir, aterrit pel seu truc.

Va sentir, darrere la porta tancada, la presència de vida, més enllà de la vida del TV. Les seves facultats tenses van fabricar o millor van captar una por perseguida, sense llengua, d’algú que es retirava d’ell, algú que va recolzar-se a la paret més distant de l’apartament.

—Eh —va cridar—. Visc a dalt. He sentit el seu TV. Ens podem conèixer, oi? —Va esperar, escoltant. Cap so ni cap moviment. Les seves paraules no havien alliberat aquella persona—. Li he portat un cubet de margarina —va dir, prop de la porta en un esforç per parlar pel forat del pany—. Em dic J. R. Isidore i treballo per al conegut veterinari Hannibal Sloat. Certament vostè ja en deu haver sentit a parlar. Sóc de confiança. Tinc una feina. Condueixo el camió del senyor Sloat.

La porta es va obrir una mica i Isidore va veure dins l’apartament una figura fragmentada, petita i desalineada, una noia que s’encongia i s’apartava i s’agafava a la porta com a suport físic. La por la feia semblar malalta. Les línies retorçades del seu cos la feien semblar com si algú l’hagués trencat i després, amb malvolença, l’hagués apedaçada malament. Els seus ulls, enormes, miraven fixament mentre intentava somriure.

Ell va dir, de sobte comprenent:

—Vostè es pensava que no vivia ningú en aquesta finca. Es pensava que estava abandonada.

Balancejant el cap, la noia va murmurar.

—Sí.

—Però —va dir Isidore—, és bo tenir veïns. Miri, fins que vostè ha arribat jo no en tenia cap.

I això no era gens divertit, només Déu ho sabia.

—Ets l’únic? —va preguntar la noia—. En aquest edifici, llevat de mi?

Ara semblava menys tímida. El seu cos es va redreçar i va allisar els cabells foscos amb la mà. Ara ell va veure que la noia tenia una bona figura, encara que petita, i uns ulls macos voltats de pestanyes negres i llargues. Agafada de sorpresa, portava un pijama i res més. I quan va mirar va veure una habitació en desordre. Hi havia maletes escampades, obertes, amb el contingut mig sortit a terra. Però això era natural. Acabava d’arribar.

—Sóc l’únic llevat de vostè —va dir Isidore—. I no la molestaré.

Va sentir-se trist. El seu oferiment, que tenia la qualitat d’un autèntic vell ritual d’abans de la guerra, no havia estat acceptat. De fet la noia ni tan sols semblava tenir-ne consciència. O potser no entenia per què servia un cubet de margarina. Tenia aquella intuïció. La noia semblava més desconcertada que cap altra cosa. Fora de la seva profunditat i flotant en va en cercles de por ara en recessió.

—El vell Buster —va dir ell intentant disminuir la seva posa rígida—. Li agrada? El veig cada matí i després a la nit quan torno a casa. El miro mentre sopo i després quan me’n vaig al llit. Almenys fins que el meu TV es va avariar.

—Qui… —va començar la noia i després es va interrompre. Es va mossegar el llavi com si estigués molt furiosa. Evidentment amb ella mateixa.

—Buster Amic —va explicar. Li semblava estrany que aquesta noia mai no hagués sentit el còmic de més èxit de la Terra—. D’on has vingut? —va preguntar amb curiositat.

—No veig que això interessi. —Ella va llançar una mirada brusca amunt en la seva direcció. Alguna cosa que va veure va semblar que disminuïa la seva inquietud. El seu cos es va relaxar clarament—. M’agradarà tenir companyia —va dir—, més tard, quan estigui més instal·lada. Ara mateix, és clar, ni pensar-hi.

—Per què ni pensar-hi? —Estava perplex. Tot en ella el deixava perplex. Potser, va pensar, he viscut aquí sol massa temps. M’he tornat estrany. Diuen que els caps de pollastre són així. Aquesta idea el va posar encara més trist—. Puc ajudar-te a desfer les maletes —es va arriscar. La porta, ara, se li havia tancat als morros—. I els teus mobles.

La noia va dir:

—No tinc mobles. Totes aquestes coses… —va assenyalar l’habitació darrere seu— eren aquí.

—No serviran —va dir Isidore. Podia veure-ho amb una sola mirada. Les cadires, la catifa, les taules… tot estava podrit. S’esfondraven, víctimes de la força més despòtica del temps. I de l’abandó. Feia anys que ningú no havia viscut en aquest pis. La ruïna era quasi completa. Ell no podia imaginar que ella volgués viure en un lloc d’aquells—. Escolta —va dir ell, insistent—. Si anem per tot l’edifici potser podrem trobar coses que no estiguin tan espellifades. Un llum d’un pis, una taula d’un altre.

—Ja ho faré —va dir la noia—. Jo mateixa, gràcies.

—Aniràs a aquells apartaments tota sola?

No s’ho podia creure.

—Per què no?

Ella va estremir-se altra vegada nerviosament, fent una ganyota quan es va adonar que havia dit alguna cosa equivocada.

Isidore va dir:

—Ho vaig intentar. Una vegada. Després d’això només vinc a casa i em fico al meu pis i no penso en la resta. Els pisos on no viu ningú… centenars i tots plens de coses que les persones tenien, com fotografies de família i roba. Els que van morir-se no podien emportar-se res i els que van emigrar no ho volien. Aquest edifici, llevat del meu pis, està completament entrasterat.

—Entrasterat?

Ella no ho entenia.

—Coses de traster, objectes inútils com publicitat per correu o capses de llumins després d’haver-ne gastat l’últim o papers de pastilles de xiclet. Quan no hi ha ningú, els trastos es reprodueixen. Per exemple, si te’n vas al llit deixant coses d’aquestes pel pis, quan et despertes l’endemà al matí n’hi ha el doble. Augmenta sempre sense parar.

—Ja ho veig.

La noia el va mirar insegura, sense saber si se l’havia de creure. Sense saber si ell parlava seriosament.

—Hi ha la Primera Llei del Trasto —va dir ell—. «El trasto expulsa el no-trasto». Com la llei de Gresham sobre diners falsos. I en aquests apartaments no hi ha hagut ningú que no lluités contra el trasto.

—I per això han estat ocupats del tot —va acabar la noia. Va balancejar el cap—. Ara ho comprenc.

—La teva casa —va dir ell—, aquest pis que has triat… està massa entrasterat perquè s’hi pugui viure. Podem fer recular el factor trasto. Podem fer com jo he dit, assaltar els altres pisos. Però… —Es va interrompre.

—Però què?

Isidore va dir:

—No guanyarem mai.

—Per què no?

La noia va sortir al replà tancant la porta darrere seu. Amb els braços encreuats tímidament davant dels seus pits petits però alts, se li va plantar al davant, desitjosa de comprendre. O li ho va semblar. Almenys escoltava.

—Ningú no pot vèncer els trastos —va dir ell— excepte temporalment i potser en un indret, com el meu pis, de moment he aconseguit crear una estasi entre la pressió del trasto i la del no-trasto. Però al final, em moriré o marxaré, i després el trasto dominarà altra vegada. És un principi universal que opera en tot l’univers. Tot l’univers es dirigeix cap a un estat final d’entrasterització total, absoluta. —Va afegir—: Excepte, és clar, l’ascensió de Wilbur Mercer.

La noia el va mirar.

—No hi veig cap relació.

—El mercerisme és precisament això. —Es va sentir altra vegada sorprès—. No participes en la fusió? No tens una capsa d’empatia?

Després d’una pausa, la noia va dir curosament:

—No he portat la meva. Em pensava que aquí en trobaria una.

—Però una capsa d’empatia —va dir ell, quequejant d’excitació— és el teu objecte més personal! És una extensió del teu propi cos. La manera com toques altres humans és la manera com deixes d’estar sola. Però ja ho saps. Tothom sap això. Mercer permet que fins i tot persones com jo… —Es va interrompre, però era massa tard. Ja li ho havia dit i, per la seva cara, pel parpelleig de sobtada aversió, va poder veure que ella ho sabia—. Quasi vaig passar el test de QI —va dir en veu baixa, trèmula—. No sóc gaire especial, només moderadament, no com alguns de vosaltres veieu. Però Mercer no se’n preocupa.

—Quant a mi —va dir la noia—, pots considerar això com una important objecció al mercerisme.

La seva veu era neta i neutra. Volia només plantejar un fet, va pensar ell. La seva actitud envers els caps de pollastre.

—Em penso que pujaré —va dir ell, i va començar a apartar— se d’ella, amb el seu cubet de margarina a la mà. S’havia tornat tou i humit de l’escalfor de la mà.

La noia va mirar-lo, encara amb aquella expressió neutra a la cara. I després va cridar-lo:

—Espera.

Girant-se, ell va preguntar:

—Per què?

—Et necessito. Per buscar mobles adequats. Dels altres pisos, com has dit. —Va dirigir-se a ell, amb la part superior del cos nu prim i elegant, sense cap gram de greix en excés—. A quina hora tornes? Pots ajudar-me.

Isidore va dir:

—Pots fer el dinar per a tots dos? Si jo porto unes coses?

—No, tinc massa feina.

La noia va desprendre’s de la demanda sense esforç i ell se’n va adonar, va percebre-ho sense comprendre-ho. Ara que la seva por inicial havia disminuït, alguna cosa més havia començat a sorgir d’ella. Una cosa més estranya. I, va pensar ell, deplorable. Una fredor. Com, va pensar, un buf del buit entre mons habitats, de fet del no-res: no era el que ella feia o deia sinó el que ella no feia ni deia.

—Un altre dia —va dir la noia, i va tornar enrere cap a la porta del seu apartament.

—Ja t’he dit el meu nom? —va dir ell seriosament—. John Isidore, i treballo per a…

—Ja m’has dit per a qui treballes. —Ella s’havia parat breument a la porta. La va obrir i va dir—: Una persona increïble anomenada Hannibal Sloat, que estic segura que no existeix fora de la teva imaginació. Jo em dic… —Li va donar una última mirada freda quan tornava al seu pis, va dubtar i va dir—: Em dic Rachael Rosen.

—De l’Associació Rosen? —va preguntar ell—. El més important fabricant de robots humanoides del sistema en el nostre programa de colonització?

Una expressió complicada va travessar-li ràpidament la cara, fugaçment, va desaparèixer tot seguit.

—No —va dir—. Mai no n’he sentit a parlar. No en sé res. Coses de la teva imaginació cap de pollastre, suposo. John Isidore i la seva capsa d’empatia personal, privada. Pobre senyor Isidore.

—Però el teu nom suggereix…

—El meu nom —va dir la noia— és Pris Stratton. És el meu nom de casada. L’uso sempre. Mai no faig servir cap altre nom llevat de Pris. Em pots dir Pris. —Va pensar-hi i després va dir—: No, val més que em digui senyoreta Stratton. Perquè realment no ens coneixem. Almenys, jo no el conec.

La porta es va tancar i ell es va trobar tot sol al replà polsegós.





7


Bé, la vida és així, va pensar J. R. Isidore agafant el seu cubet de margarina tou. Potser canvia d’idea i em deixa dir-li Pris. I també potser canvia d’idea sobre el sopar, si puc trobar una llauna de verdures d’abans de la guerra.

Però potser no sap cuinar, va pensar de sobte. Molt bé, puc fer-ho jo, faré el sopar per a tots dos. I li mostraré com ho pot fer ella en el futur, si vol. Probablement ho voldrà, quan li mostri com es fa. Pel que sé, a la majoria de les dones com ella els agrada cuinar: és un instint.

Va pujar per l’escala fosca fins al seu pis.

Ella està realment fora de contacte amb el món, va pensar mentre es posava el seu uniforme blanc. Fins i tot corria el risc d’arribar tard a la feina i el senyor Sloat estaria empipat, però què hauria de fer? Per exemple, no ha sentit parlar mai de Buster Amic. I això és impossible. Buster és l’ésser humà vivent més important, llevat, és clar, de Wilbur Mercer… però Mercer, va pensar, no és un ésser humà, evidentment és una entitat arquetípica dels estels, superimposada a la nostra cultura per un patró còsmic. Almenys és això el que he sentit a dir a les persones. És el que el senyor Sloat diu, per exemple. I Hannibal Sloat deu saber-ho.

És estrany que ella no estigui segura del seu nom, va pensar. Pot fer-li falta ajut. Podré ajudar-la?, es va preguntar. Un especial, un cap de pollastre… què sé jo? No puc casar-me i no puc emigrar i la pols, al final, em matarà. No tinc res a oferir.

Vestit i a punt per anar-se’n, va sortir del pis i va pujar al terrat on tenia aparcat el seu hovercotxe atrotinat.

Una hora més tard, en el camió de la firma, havia recollit el primer animal avariat del dia: un gat elèctric. Era en una gàbia de transport de plàstic a prova de pols, al darrere del camió, i bleixava erràticament. Gairebé et pensaves que era real, va observar Isidore quan tornava a l’Hospital d’Animals Van Ness, aquella petita empresa curosament disfressada que a penes existia en el camp dur, competitiu, de les reparacions d’animals falsos.

El gat, ple de dolor, gemegava.

Caram, va pensar Isidore. Sembla realment que s’estigui morint. Potser la seva bateria de deu anys està fluixa i tots els circuits s’estan cremant. Una reparació important. Milt Borogrove, el tècnic de reparacions de l’Hospital d’Animals Van Ness, tindrà feina. I no he fet un pressupost al propietari, va pensar Isidore tristament. L’home simplement m’ha donat l’animal, ha dit que havia començat a fallar durant la nit, i després em penso que se n’ha anat a la feina. De totes maneres, tot d’un plegat, el momentani intercanvi de paraules havia acabat; el propietari del gat havia pujat al cel en el seu magnífic nou model d’hovercotxe. I era un client nou.

Isidore va dir al gat:

—Que aguantes fins a arribar a la botiga? —El gat continuava esbufegant—. Et tornarem a carregar durant el camí —va decidir Isidore. Va dirigir el camió al terrat més a prop i allà, aparcat amb el motor engegat, va dirigir-se al darrere del camió i va obrir la gàbia de transport a prova de pols que, juntament amb el seu propi vestit blanc i el nom al camió, creaven una impressió total d’un veterinari autèntic recollint un animal autèntic.

El mecanisme elèctric, dins la seva pell grisa quasi autèntica, feia gloc-gloc i algunes bombolles, les seves vidlents vítries, les seves mandíbules de metall es tancaven alhora. Això sempre l’havia deixat perplex, aquests circuits de «malaltia» en falsos animals. El mecanisme que tenia ara sobre els genolls havia estat construït de tal manera que quan un component primari fallava, tota la cosa semblava no trencada sinó orgànicament malalta. Em dec haver enganyat, va pensar Isidore palpant el succedani d’estómac per trobar el control amagat (molt petit en aquesta varietat de falsos animals) i els terminals de la bateria de recàrrega ràpida. No va poder trobar res. I no va poder buscar gaire perquè el mecanisme quasi havia fallat. Si és un curtcircuit, va pensar, que està cremant circuits, potser puc intentar separar un dels cables de la bateria. El mecanisme es trencarà però no hi haurà més danys. I després, a la botiga, Milt podrà tornar a carregar-lo.

Hàbilment, va passar els dits per la pseudoespina. Els cables haurien de ser per aquí. Una fabricació magnífica, una imitació perfecta. No es troben els cables ni amb un examen de prop. Deu ser un producte Wheelright & Carpenter. Són més cars, però mira quin gran treball que fan.

Va desistir. El fals gat havia deixat de funcionar. Era evident que el curtcircuit —si era això— havia estroncat el proveïment d’electricitat i espatllat el motor. Sortirà car, va pensar, pessimista. Bé, l’home probablement no havia fet la neteja i lubricació tres cops l’any, que era molt important. Seria una lliçó per a l’amo.

Va tornar al seient del conductor i va posar la roda en posició de pujar, va brunzir en l’aire una vegada més i va reprendre el seu vol de retorn al taller de reparacions.

De totes maneres ja no sentia la respiració de l’aparell, que li feia crispar els nervis; podia relaxar-se. És interessant, va pensar, m’impressiona encara que jo sàpiga racionalment que es tracta d’un so fals, d’un animal fals cremant-se-li el motor i les connexions elèctriques. M’agradaria, va pensar dolorosament, tenir una altra feina. Si no hagués fallat aquell test QI no estaria reduït a aquesta tasca ignominiosa amb els seus efectes secundaris emocionals. D’altra banda, els sofriments sintètics dels falsos animals no molesten Milt Borogrove ni l’amo, Hannibal Sloat. Per això potser sóc jo, va pensar John Isidore. Potser quan et deteriores al començament de l’escala de l’evolució com jo, quan t’enfonses en el món de les tombes i et tornes un especial… bé, val més abandonar aquesta via de recerca. Res no l’ensorrava més que els moments en què contrastava els seus actuals poders mentals amb els que posseïa abans. Cada dia declinava en sagacitat i vigor. Ell i milers d’altres especials a tota la Terra, tots movent-se cap al pilot de cendres. Tornant-se trastos vivents.

Per tenir companyia va engegar la ràdio del camió i va sintonitzar l’audxou de Buster Amic, que, com la versió de TV, continuava durant vint-i-tres caloroses hores seguides cada dia… l’hora addicional era un programa religiós, deu minuts de silenci i un altre programa religiós.

«… que bé tenir-te una altra vegada al xou», deia Buster Amic. «A veure, Amanda. Fa dos dies que no et visito. Què, comences alguna nova pel·li?».

«Vé, anafa a ver una pel·li ahir prò, vé, bolien ca comancés a les zet…».

«Set del matí?», va interrompre Buster Amic.

«Zí, axò moteix, Buster. A les zet!».

Amanda Werner va fer la seva famosa riallada, gairebé tan imitada com la de Buster. Amanda Werner i unes quantes senyores més, estrangeres belles, elegants, amb pits cònics, de països no especificats, vagament definits, més alguns humoristes d’anomenada, comprenien les perpètues repeticions de Buster. Les dones com Amanda Werner no havien fet mai pel·lícules, mai no apareixien en obres de teatre. Vivien les seves vides misterioses i belles com a hostes de l’infinit xou de Buster, i apareixien, ho havia calculat una vegada Isidore, unes setanta hores a la setmana.

Com s’ho feia Buster Amic per tenir temps d’enregistrar els seus aud i vidxou?, va pensar Isidore. I com trobava Amanda Werner temps per aparèixer dia sí dia no, mes rere mes, any rere any? Com és que podien parlar tant? Mai no es repetien… almenys fins a on ell se’n podia adonar. Les seves bromes, sempre divertides, sempre noves, no eren assajades. Els cabells d’Amanda brillaven, els seus ulls lluïen, les seves dents resplendien. Mai no parava, mai no es cansava, mai no dubtava sobre una resposta intel·ligent al martelleig d’acudits, de sarcasmes, d’observacions agudes de Buster. El Xou de Buster Amic, teleemès i radioemès per tota la Terra via satèl·lit, també arribava als emigrants dels planetes colònia. S’havien intentat transmissions experimentals dirigides a Pròxima, per si de cas la colonització humana arribava tan lluny. Si el Salamander-3 arribava a la seva destinació els viatgers de bord trobarien el Xou de Buster Amic que els esperava. I se sentirien contents.

Però hi havia una cosa en Buster Amic que irritava John Isidore, una cosa específica. D’algunes maneres subtils, quasi desapercebudes, Buster ridiculitzava les capses d’empatia. No una, sinó moltes vegades. De fet ho feia en aquell precís moment.

«… cap roca no em toca», deia Buster a Amanda Werner. «I si jo pujo una muntanya vull portar un parell de cerveses Budweiser!». El públic que hi havia a l’estudi va riure i Isidore va sentir aplaudiments. «I jo faré la meva denúncia curosament documentada des d’aquí mateix… aquella denúncia que serà feta exactament d’aquí a deu hores!».

«Compta amb mi, rei!», va dir Amanda, «Porta’m amb tu! T’acompanyaré i si’t claben una roca’t protegiré!». El públic va udolar altra vegada, i John Isidore es va sentir perplex i una ràbia impotent li va pujar a la nuca. Per què Buster Amic sempre fa bromes sobre el mercerisme? Ningú més no semblava preocupar-se’n, fins i tot l’ONU ho aprovava. I la policia americana i la soviètica havien declarat públicament que el mercerisme reduïa el crim i tornava els ciutadans més interessats pel destí dels seus veïns. La humanitat necessita més empatia, havia declarat diverses vegades Titus Corning, el Secretari General de l’ONU. Potser Buster n’està gelós, va pensar Isidore. És clar, això ho explicaria tot, ell i Mercer són competidors. Però per què?

Per les nostres ments, va decidir Isidore. Lluiten pel control dels nostres jos psíquics. La capsa d’empatia per una banda, les bromes i els acudits de Buster per l’altra. He de parlar d’això amb Hannibal Sloat, va decidir. He de preguntar-li si és cert. Ell ho sabrà.

Quan va aparcar el camió al terrat de l’Hospital d’Animals Van Ness va portar ràpidament la gàbia de plàstic que contenia el fals gat inert al despatx d’Hannibal Sloat. Quan va entrar, el senyor Sloat va aixecar la seva cara grisa d’un inventari de recanvis, la seva cara grisa, arrugada com aigües agitades. Massa gran per emigrar, Hannibal Sloat. Encara que no era un especial, estava condemnat a arrossegar-se la resta de la seva vida a la Terra. La pols, durant els anys l’havia desgastat, li havia deixat les faccions grises, els pensaments grisos, l’havia fet encongir, i havia tornat les seves cames esprimatxades i el seu caminar inestable. Veia el món per unes ulleres literalment denses de pols. No se sap per què, Sloat mai no es netejava les ulleres. Era com si hagués desistit. Havia acceptat la brutícia radioactiva i aquesta havia començat la seva feina, feia molt, d’enterrar-lo. La seva vista ja s’obscuria. En els pocs anys que li faltaven corrompria els seus altres sentits fins que finalment només el xirigueig de la seva veu quedaria, i després d’això expiraria, també.

—Què és això? —va preguntar el senyor Sloat.

—Un gat amb un curtcircuit en el proveïment d’energia.

Isidore va posar la gàbia a la taula de l’amo coberta de documents.

—Per què me’l mostres? —Va preguntar Sloat—. Porta’l al taller, a Milt. —De totes maneres, pensatiu, va obrir la gàbia i va treure a fora el fals animal. Abans, havia estat mecànic. I un bon mecànic. Isidore va dir:

—Em penso que Buster Amic i el mercerisme lluiten pel control de les nostres ànimes psíquiques.

—Si és així —va dir Sloat examinant el gat—, Buster guanya.

—Guanya ara —va dir Isidore—, però al final perdrà.

Sloat va aixecar el cap del gat i el va espiar.

—Per què?

—Perquè Wilbur Mercer es renova sempre. És etern. Dalt del turó cau, s’enfonsa en el món tomba però inevitablement s’alça. I nosaltres amb ell. Per això nosaltres som també eterns.

Se sentia bé parlant tan bé. Normalment, prop del senyor Sloat quequejava.

Sloat va dir:

—Buster és immortal, com Mercer. No hi ha diferència.

—Com pot ser immortal? Ell és un home.

—No ho sé —va dir Sloat—. És veritat. Però, naturalment, mai no ho ha confessat.

—És així que Buster Amic pot fer quaranta-sis hores diàries de xou?

—Això mateix —va dir Sloat.

—I Amanda Werner i aquelles…

—Són immortals, també.

—Són una forma de vida superior d’un altre sistema?

—Mai no ho he pogut determinar amb certesa —va dir el senyor Sloat, examinant encara el gat. Després es va treure les ulleres cobertes de pols; sense, va espiar la boca mig oberta de l’animal—. Com he fet en el cas de Wilbur Mercer —va acabar quasi inaudiblement. Va renegar, aleshores, una filera de renecs que va durar el que a Isidore li va semblar tot un minut—. Aquest gat —va dir finalment— no és fals. Ja sabia que un dia passaria això. I està mort.

Va mirar el cadàver del gat. Va renegar de nou.

Portant el seu davantal brut de lona, Milt Borogrove, corpulent i amb la pell plena d’alts i baixos, va aparèixer a la porta del despatx.

—Què passa? —va dir. Quan va veure el gat, va entrar i va agafar l’animal.

—El cap de pollastre —va dir Sloat— l’ha portat.

Mai no havia fet servir aquell terme davant d’Isidore.

—Si encara estigués viu —va dir Milt—, el podríem portar a casa d’un veterinari d’animals autèntics. Quant deu valer? Algú té el Sidney?

—La-a s-seva assegurança c-cobreix això? —va preguntar Isidore a Sloat. Les cames li tremolaven i va sentir que el despatx començava a fer-se fosc amb taques verdes.

—Sí —va dir Sloat finalment, mig grunyint—. Però és la pèrdua que em posa furiós. La pèrdua d’un ésser viu més. No ho has distingit, Isidore? No t’has adonat de la diferència?

—He pensat —va aconseguir dir Isidore— que era realment un bon treball. Tan bo que m’enganyava. És a dir, semblava viu i un treball tan bo…

—No crec que Isidore sàpiga la diferència —va dir Milt baix—. Per a ell són tots vius, fins i tot els falsos animals. Probablement ha intentat salvar-lo. —Va dir a Isidore—: Què has fet? Has intentat tornar a carregar la bateria? O localitzar un curtcircuit?

—S-sí —va reconèixer Isidore.

—De totes maneres, probablement, estava tan malament que no hauria aconseguit res —va dir Milt—. No emprenyis el cap de pollastre. Té un bon argument: els falsos comencen a ser quasi terriblement reals, sobretot amb aquells circuits de malaltia que hi ha en els més recents. I els animals vius es moren. És un dels riscs de tenir-ne un. No estem acostumats a això, perquè tots els que veiem són falsos.

—Una pèrdua —va dir Sloat.

—D’acord amb M-Mercer —va observar Isidore—, t-tota la vida torna. El cicle és c-c-complet també per als a-a-animals. Vull dir, tots pugem amb ell, ens morim…

—Digues això al paio que era propietari del gat —va dir el senyor Sloat.

Sense saber realment si l’amo parlava seriosament o no, Isidore va dir:

—Vol dir que ho he de fer? Però vostè sempre fa les trucades de vídeo. —Tenia una fòbia al videòfon i li era virtualment impossible fer una trucada, especialment a un estrany. El senyor Sloat, és clar, ho sabia.

—No l’obliguis —va dir Milt—. Ja ho faré jo. —Va agafar el receptor—. Quin número té?

—El tinc aquí en algun lloc.

Isidore va forfollar les butxaques de la seva bata de treball.

Sloat va dir:

—Vull que truqui el cap de pollastre.

—Jo n-n-no puc usar el videòfon —va protestar Isidore, amb forts batecs del cor—. Perquè sóc pelut, lleig, brut, carregat d’espatlles, tinc les dents trencades i sóc gris. També em sento malament de la radiació. Em penso que em moriré.

Milt va somriure i va dir a Sloat:

—Em penso que si em sentís així tampoc no faria servir el videòfon. Vinga, Isidore. Si no em dónes el número de l’amo no podré fer la trucada i hauràs de fer-la tu.

Va allargar la mà amablement.

—La farà el cap de pollastre —va dir Sloat—, o serà despatxat.

No va mirar ni Isidore ni Milt. Mirava fixament davant seu. Isidore va dir:

—N-n-no m-m-m’agrada que e-em diguin cap de pollastre. La p-p-pols també li ha fet mal, físicament. Encara que p-p-potser no al cervell com en el meu cas. —Estic despatxat, va pensar. No puc fer la trucada. Després, de sobte, va recordar que el propietari del gat havia anat a la feina. No hi hauria ningú a casa.

—Em p-penso que li trucaré —va dir, quan es va treure de la butxaca l’etiqueta amb les informacions sobre el cas.

—Veus? —va dir el senyor Sloat a Milt—. Ho pot fer si cal.

Assegut al videòfon, amb el receptor a la mà, Isidore va marcar:

—Sí —va dir Milt—, però no l’hi hauries d’obligar. I ell té raó: la pols t’ha afectat. Estàs quasi cec i d’aquí a un parell d’anys no hi sentiràs gens.

—També t’ha agafat, Borogrove —va dir Sloat—. La teva pell té el color de merda de gos.

A la vidpantalla va aparèixer una cara, una dona mitteleuropäische molt arreglada amb els cabells amb un monyo estirat.

—Sí? —va preguntar ella.

—S-s-senyora Pilsen? —va dir Isidore, aterrit. Naturalment no havia pensat que el propietari fos casat i que la dona seria a casa—. Vull p-p-parlar-li sobre el seu g-g-g-g… —Es va interrompre i va fregar-se el mentó que tremolava—. El seu gat.

—Sí, heu vingut a buscar l’Horace —va dir la senyora Pilsen—. Era pneumonitis? Era el que el senyor Pilsen es pensava.

Isidore va dir:

—El seu gat ha mort.

—Oh, Déu meu.

—El reemplaçarem —va dir ell—. Tenim una assegurança. —Va mirar el senyor Sloat, que semblava estar-hi d’acord—. El propietari de la nostra empresa, senyor Hannibal Sloat… —Va perdre el fil—. Personalment…

—No —va dir Sloat—, els donarem un taló. L’últim preu del Sidney.

—… personalment triarà el substitut —va trobar-se dient Isidore. Havent començat una conversa que no podia suportar, va descobrir que no era capaç de tornar enrere. El que deia tenia una lògica intrínseca que no tenia manera de parar; havia de continuar fins a la seva pròpia conclusió. Tant el senyor Sloat com Milt Borogrove el miraven mentre ell feia vibrar la veu—: Doni’ns les especificacions del gat que desitja. Color, sexe, subtipus, si és manx, persa, abissini.

—L’Horace ha mort —va dir la senyora Pilsen.

—Tenia pneumonitis —va dir Isidore—. Ha mort anant cap a l’hospital. El nostre cap de veterinaris, el doctor Hannibal Sloat, està segur que res no el podria haver salvat. Però no és una sort, senyora Pilsen, que el puguem reemplaçar? Oi?

La senyora Pilsen, plorant, va dir:

—Només hi ha un gat com l’Horace. Quan era només un gatet… acostumava a mirar-nos com si ens preguntés alguna cosa. Mai no hem entès el que ens preguntava. Potser ara ell sap la resposta. —Li van venir més llàgrimes—. Suposo que a tots ens passarà el mateix.

Isidore va tenir una inspiració.

—I què me’n diu, d’un duplicat exacte del seu gat? Podríem aconseguir un magnífic treball d’artesania de Wheelright & Carpenter amb una reproducció fidel de tots els detalls de l’animal repetits permanentment…

—Això és terrible! —va protestar la senyora Pilsen—. Què diu? No digui una cosa d’aquestes al meu marit. No suggereixi una cosa d’aquestes a Ed; si no, perdrà el cap. Ell estimava l’Horace més que qualsevol altre gat que hagi tingut i sempre ha tingut gats des de petit.

Prenent a Isidore el videòfon de les mans, Milt va dir a la dona:

—Podem donar-li un taló pel preu del catàleg Sidney, o, tal com el senyor Isidore ha suggerit, donar-los un altre gat. Ens sap molt de greu que el seu gat hagi mort, però, com el senyor Isidore ha dit, el gat tenia pneumonitis, que és quasi sempre fatal. —La seva veu era professional. De tots els tres homes de l’Hospital Animal Van Ness, Milt era el millor en les trucades de negocis.

—No ho podré dir al meu marit —va dir la senyora Pilsen.

—Molt bé, senyora —va dir Milt, i va fer una petita ganyota—. Li trucarem nosaltres. Que em vol donar el número de la seva feina? —Va buscar una ploma i un bloc de paper. El senyor Sloat li ho va donar.

—Escolti —digué la senyora Pilsen, que semblava refeta—. Potser l’altra persona tenia raó. Potser seria millor encarregar un substitut elèctric de l’Horace però sense que Ed ho sàpiga. La reproducció podria ser tan fidel que el meu marit no se n’adonés?

Milt va dir, dubtós:

—Si és això el que vol. Però la nostra experiència ens ha ensenyat que el propietari de l’animal no s’enganya mai. Només s’equivoquen altres persones, com ara els veïns. Sap, quan ets realment a prop d’un fals animal…

—Ed no ha estat realment mai físicament a prop de l’Horace, encara que l’estimava. Era jo qui m’encarregava de totes les necessitats de l’Horace, com la seva capsa de sorra. Em penso que m’agradaria provar un animal fals, i si no donés resultat aleshores em trobaríeu un gat real per substituir Horace. No vull que el meu marit ho sàpiga. No crec que pogués sobreviure a això. És per això que mai no s’hi acostava. Tenia por de fer-ho. I quan l’Horace va posar-se malalt, amb pneumonitis, com em dieu… Ed va perdre el cap i no ho volia acceptar. És per això que ha trigat tant a cridar-vos. Massa… com jo ho sabia abans que haguéssiu arribat. Ho sabia. —Va balancejar el cap, ara sense poder controlar les llàgrimes—. Quant de temps trigarà?

Milt va provar-ho:

—Podríem tenir-lo a punt d’aquí a deu dies. El lliurarem durant el dia quan el seu marit sigui a la feina. —Va acabar la trucada, va dir adéu i va penjar.

—Ho descobrirà —va dir al senyor Sloat—. Al cap de cinc segons. Però és el que ella vol.

—Els propietaris que estimen els seus animals —va dir Sloat, pessimista— queden destrossats. M’alegra que normalment nosaltres no ens emboliquem amb animals vius. T’imagines que els veterinaris autèntics tinguessin trucades d’aquestes cada dia? —Va mirar John Isidore—. En certa manera, al capdavall, tu no ets tan estúpid com això, Isidore. Has controlat això prou bé. Encara que Milt hagués d’intervenir i acabar-ho.

—Ell ho feia molt bé —va dir Milt—. Déu meu, ha estat dur. —Va agafar el gat mort—. Portaré això al taller. Han truca a Wheelright & Carpenter que vinguin a mesurar-lo i fotografiar-lo. No deixaré que se l’emportin. Vull comprar jo mateix la rèplica.

—Faré que Isidore parli amb ells —va decidir el senyor Sloat—. Ha estat ell qui ha començat tot això. Ha de saber tractar amb Wheelright & Carpenter després d’haver parlat amb la senyora Pilsen.

Milt va dir a Isidore:

—Però no deixis que s’emportin l’original. —Va aixecar l’Horace—. El voldran, perquè facilita molt la seva feina. Sigues ferm.

—Mm —va fer Isidore, parpellejant—. D’acord. Potser val més trucar tot seguit abans que comenci a descompondre’s. Els cossos morts no es descomponen o alguna cosa així?

Se sentia alegre.





8


Després d’aparcar l’hovercotxe ràpid del departament al terrat del Palau de Justícia de San Francisco, al carrer Lombard, el caçador de recompenses Rick Deckard, amb la cartera a la mà, va baixar al despatx de Harry Bryant.

—Tornes molt aviat —va dir el seu superior, recolzant-se a la cadira i prenent un pessic de Rapè Específic núm 1.

—He aconseguit el que volia. —Rick es va asseure davant de la taula. Va posar la cartera a terra. Estic cansat, va pensar. Sentia el cansament, ara que havia tornar. Es va preguntar si es recuperaria prou per continuar la feina—. Com està Dave? —va preguntar—. Prou bé perquè jo pugui anar a parlar amb ell? Vull veure’l abans de començar amb el primer dels droides.

Bryant va dir:

—Primer provaràs Polokov. El que va laserar Dave. Val més retirar-lo primer, ja que sap que el tenim marcat.

—Abans de parlar amb Dave?

Bryant va agafar un full de paper de pell de ceba, una tercera o quarta còpia borrosa de paper carbó.

—Polokov ha trobat una feina a l’ajuntament com a escombriaire.

—Aquesta feina no és feta només per especials?

—Polokov fingeix que és un especial; un cap de formiga. Molt deteriorat… fingeix que ho és. És el que va enganyar Dave. Sembla i actua tan bé com a cap de formiga, que Dave se’n va oblidar. Ara estàs segur respecte a l’Escala Voigt-Kampff? Estàs absolutament segur, pel que ha passat a Seattle, que…

—Sí —va dir Rick secament. No volia estendre’s amb explicacions.

Bryant va dir:

—Accepto la teva paraula. Però no pot haver-hi ni un sol error.

—En la caça de droides, no podrà haver-n’hi mai. Ara no és diferent.

—El Nexus-6 és diferent.

—Ja he trobat el primer —va dir Rick—. I Dave va trobar-ne dos. Tres, si hi comptes Polokov. Molt bé, retiraré Polokov avui, i després, potser aquesta nit o demà, parlaré amb Dave.

Agafà la còpia borrosa, el full tècnic de l’androide Polokov.

—Una cosa més —va dir Bryant—. Un poli soviètic, de l’OMP, ve cap aquí. M’ha trucat quan eres a Seattle. Ve en el coet de l’Aeroflot que baixa al camp públic, aquí, d’aquí a una hora. Sandor Kadalyi, es diu.

—Què vol?

Els polis de l’OMP rarament apareixien a San Francisco.

—L’OMP està tan interessada en el nou Nexus-6 que vol un dels seus homes amb tu. Un observador… i també, si pot, t’ajudarà. Tu decidiràs quan i si pot tenir algun valor. Però ja li he donat permís per venir.

—I la recompensa? —va preguntar Rick.

—No hauràs de compartir-la —va dir Bryant, i va insinuar un somriure.

—No ho consideraria financerament just.

No tenia cap intenció de compartir els seus beneficis amb un assassí de l’OMP.

Va mirar el full sobre Polokov. Donava la descripció de l’home, o més aviat de l’androide, i la seva adreça actual i lloc de treball. La Companyia d’Escombriaires de Bay, amb el despatx a Geary.

—Vols esperar fins que el soviètic arribi per ajudar-te abans de retirar Polokov? —va preguntar Bryant.

Rick es va emmurriar.

—Sempre he treballat sol. És clar, tu ho has de decidir… faré el que em diguis. Però jo preferia tractar amb Polokov tot seguit, sense esperar l’arribada de Kadalyi.

—Endavant tot sol —va decidir Bryant—. I després amb el següent, que serà una tal senyoreta Luba Luft… tens també el seu full… pots portar Kadalyi.

Després de ficar les còpies de pell de ceba a la cartera, Rick va deixar el despatx del seu superior i va pujar una vegada més al terrat i al seu hovercotxe aparcat. I ara a visitar el senyor Polokov, va pensar. Va tustar el seu tub de làser.

Per al seu primer intent, Rick es va parar al despatx de la Companyia d’Escombriaires de Bay.

—Busco un empleat vostre —va dir a la dona severa, de cabells blancs, de la centraleta. L’edifici dels escombriaires el va impressionar. Gran i modern, tenia molts empleats administratius superiors. Les catifes toves, les taules cares de fusta, li van recordar que la recollida d’escombraries i trastos s’havia convertit, després de la guerra, en una de les grans indústries de la Terra. Tot el planeta havia començat a desintegrar-se en escombralls i per conservar el planeta habitable per a la resta de la població els escombralls s’havien de treure de tant en tant… o, com a Buster Amic li agradava dir, la Terra es moriria sota una capa no de pols radioactiva sinó de trastos.

—El senyor Ackers —el va informar la dona de la centraleta—. És el director de personal.

Va assenyalar una taula impressionant però d’imitació de roure, en la qual seia un individu primfilat, petit, amb ulleres, voltat de la seva plètora de paperam.

Rick va presentar la seva placa de policia.

—On es troba en aquest moment el seu empleat Polokov? Treballant o a casa?

Després de consultar el registre a contracor, el senyor Ackers va dir:

—Polokov hauria de ser a la feina, aixafant hovercotxes a la nostra fàbrica de Daly City per llançar-los a la badia. Però… —El director de personal va consultar un altre document, després va agafar el videòfon i va fer una trucada interna a una altra persona de l’edifici—. No hi és, doncs —va dir penjant el telèfon. I va dir a Rick—: Polokov no ha vingut a treballar avui. Cap explicació. Què ha fet, agent?

—Si es presenta —va dir Rick—, no li digui que jo he estat aquí. Comprèn?

—Sí, comprenc —va dir Ackers amb mala cara, com si els seus pregons coneixements policíacs haguessin estat ridiculitzats.

Després Rick va volar en l’hovercotxe cap al departament a l’edifici de pisos de Polokov, a Tenderloin. No l’agafarem mai, va pensar. Ells —Bryant i Holden— havien trigat massa. En comptes d’enviar-me a Seattle, Bryant hauria d’haver-me enviat darrere Polokov, millor encara la nit passada, tot després del fracàs de Dave Holden.

Quin indret tan trist, va observar quan travessava el terrat fins a l’ascensor. Gàbies d’animals abandonades, amb mesos de pols incrustada. I, en una gàbia, un fals animal que ja no funcionava, una gallina. Amb l’ascensor, va baixar al pis de Polokov, va trobar el replà a les fosques. Semblava un celler subterrani. Fent servir el seu llum segellat d’energia A, va il·luminar el replà i una vegada més va mirar la còpia de paper de pell de ceba. El test Voigt-Kampff havia estat aplicat a Polokov. Aquella part podia ser deixada de banda i aniria directament a la tasca de destruir l’androide.

Val més retirar-lo aquí, va decidir. Va posar a terra l’estoig i el va obrir, es va treure un transmissor d’ones Penfield no direccional. Va pitjar la clau de catalèpsia, protegint-se contra l’emanació amb una emissió contraona a través de la capsa de metall del transmissor dirigida només a ell.

Ara estan enravenats, va pensar, quan va tallar el transmissor. Tothom, humà i androide, en el veïnat. Cap risc per a mi. Tot el que em cal és entrar i laserar-lo. Suposant, és clar, que és a casa, cosa que no és probable.

Fent servir una clau infinita, que analitzava i obria totes les formes de panys conegudes, va entrar a l’apartament de Polokov amb el làser a la mà.

Polokov no hi era. Només mobles mig destruïts, un lloc de trastos i decaïment. De fet no hi havia articles personals: el que el va saludar eren enderrocs sense amo que Polokov havia heretat quan havia ocupat el pis i que, en sortir, havia abandonat a l’estadant que s’hi volgués establir després.

Ho sabia, va pensar. Bé, la primera recompensa de mil dòlars ha volat. Probablement va desaparèixer cap al Cercle Antàrtic. Fora de la meva jurisdicció. Un altre caçador de recompenses d’un altre departament de la policia retirarà Polokov i rebrà els diners. Endavant, suposo, cap als androides que no han estat advertits, com Polokov. Ara Luba Luft.

Altra vegada al terrat, al seu hovercotxe, va fer el seu informe per telèfon a Harry Bryant.

—No he tingut sort amb Polokov. Devia marxar probablement després d’haver laserat Dave. —Va mirar el rellotge, de polsera—. Vols que passi a buscar Kadalyi a l’aeroport? Estalviarà temps i estic desitjós de començar amb la senyoreta Luft.

Tenia la seva fitxa al davant, havia començat a estudiar-la.

—Bona idea —va dir Bryant—, el cas és que el senyor Kadalyi ja és aquí. La seva nau de l’Aeroflot, com sempre, diu ell, ha arribat abans d’hora. Un moment. —Una interferència invisible—. Diu que anirà a trobar-te on ets ara —va dir Bryant tornant a la pantalla—. Mentrestant, posa’t al corrent de la senyoreta Luft.

—Una cantant d’òpera. Segons diuen, alemanya. Actualment treballa a la Companyia d’Òpera de San Francisco. —Va balancejar-se en acord reflexiu, amb la ment a la fitxa—. Ha de tenir una bona veu per fer relacions tan de pressa. D’acord, esperaré Kadalyi aquí.

Va donar el seu parador a Bryant i va penjar.

Hi aniré com a aficionat d’òpera, va decidir Rick mentre llegia. Particularment m’agradaria veure-la com a Donna Anna a Don Giovanni. En la meva col·lecció tinc cintes de grans dives d’altre temps com Elisabeth Schwartzkopf, Lotte Lehman i Lisa Della Casa. Això ens donarà alguna cosa per discutir mentre preparo el meu equipament Voigt-Kampff.

El fon del cotxe va sonar. Va agafar el receptor.

L’operador de la policia va dir:

—Senyor Deckard, una trucada per a vostè de Seattle. El senyor Bryant m’ha dit que la hi passi. De l’Associació Rosen.

—Molt bé —va dir Rick, i va esperar.

Què volen?, es va preguntar. Pel que sabia, els Rosen eren males notícies. I sens dubte ho continuarien sent, fos com fos.

La cara de Rachael Rosen va aparèixer a la petita pantalla.

—Què fem, agent Deckard? —El seu to semblava assossegador i això li va cridar l’atenció—. Està ocupat o puc parlar amb vostè?

—Endavant —va dir.

—Nosaltres, els de l’Associació, hem discutit la seva situació amb relació als models Nexus-6 fugitius i, coneixent-los com els coneixem, ens sembla que tindrà més sort si un de nosaltres treballa conjuntament amb vostè.

—Fent què?

—Bé, un de nosaltres el pot acompanyar. Quan els busqui.

—Per què? Què hi afegiríeu?

Rachael va dir.

—Els Nexus-6 tindran recel de l’aproximació d’un humà. Però si un altre Nexus-6 establís el contacte…

—Es refereix especialment a vostè?

—Sí.

Va assentir, seriosa.

—Ja tinc massa ajut.

—Però jo penso que realment em necessita.

—Ho dubto. M’ho rumiaré i ja li trucaré.

En algun temps futur distant, no especificat, va pensar. O més probablement mai. Només em falta això: Rachael Rosen apareixent entre la pols a cada pas.

—No pensa fer-ho —va dir Rachael—. Mai no em cridarà. No s’imagina com és d’àgil un Nexus-6 fugitiu, com li resultarà d’impossible. Sentim que li devem això perquè… ja ho sap, el que hem fet.

—Ja hi pensaré.

Va començar a penjar.

—Sense mi —va dir Rachael—, un d’ells l’agafarà abans que vostè el pugui agafar.

—Adéu —va dir ell i va penjar. Quina mena de món és aquest, es va preguntar, en el qual un androide truca a un caçador de recompenses i li ofereix ajut? Va trucar a l’operador de la policia—. No em passi cap més trucada de Seattle —va dir.

—Sí, senyor Deckard. El senyor Kadalyi ha arribat, ja?

—Encara l’espero. I val més que cuiti perquè no seré aquí gaire temps.

Altra vegada va penjar.

Quan recomençava a llegir la fitxa de Luba Luft, un taxi hovercotxe va girar per aterrar al terrat a pocs metres. Va sortir un home de cara vermella i un aire querúbic, evidentment de més de quaranta anys, portant un abric rus feixuc i impressionant i, somrient, amb la mà allargada, va acostar-se al cotxe de Rick.

—Senyor Deckard? —va preguntar l’home amb un accent eslau—. El caçador de recompenses del Departament de Policia de San Francisco? —El taxi buit es va aixecar i el rus el va mirar distret—. Sóc Sandor Kadalyi —va dir i va obrir la porta del cotxe per ficar-s’hi al costat de Rick.

Quan van encaixar, Rick va adonar-se que el representant de l’OMP portava un model poc comú de tub de làser, una subforma que no havia vist abans.

—Ah, això? —va dir Kadalyi—. És interessant, oi? —Se’l va treure de la pistolera del cinturó—. El vaig aconseguir a Mart.

—Em pensava que coneixia totes les armes de mà que es fan —va dir Rick—. Fins i tot les que es fabriquen per ser usades a les colònies.

—Aquestes les vam fer nosaltres mateixos —va dir Kadalyi, alegre com un Pare Noel eslau i, amb la seva cara rubicunda plena d’orgull—. Li agrada? El que té de diferent, funcionalment, és… prengui. —Va passar l’arma a Rick, que la va inspeccionar com un coneixedor amb molts anys d’experiència.

—Quines diferències hi ha funcionalment? —va preguntar Rick—. No les sabria veure.

—Pitgi el gallet.

Apuntant amunt, per la finestra del cotxe, Rick va prémer el gallet de l’arma. No va passar res, no va sortir cap raig. Perplex, va girar-se vers Kadalyi.

—El circuit de disparament —va dir Kadalyi alegrement— no està lligat. El tinc jo. Veu? —Va obrir la mà i va mostrar una petita unitat—. I també el puc dirigir, dins de certs límits. Independentment de la direcció cap a on s’apunta.

—Vostè no és Polokov, és Kadalyi —va dir Rick.

—No vol dir el contrari? Està una mica confós.

—Vull dir que vostè és Polokov, l’androide. Vostè no és de la policia soviètica.

Amb el peu, Rick va prémer el botó d’emergència al terra del cotxe.

—Per què no dispara el meu tub de làser? —va dir Kadalyi-Polokov, bellugant amunt i avall el circuit de disparament i punteria que tenia al palmell.

—Una ona especial —va dir Rick—. Desfasa l’emanació làser i fon el raig a la llum normal.

—Doncs, en aquest cas, hauré de trencar el seu coll de llapis. —L’androide va deixar l’aparell i, amb un rugit, va agafar el coll de Rick amb les dues mans.

Quan les mans de l’androide se li van enfonsar a la gola, Rick va disparar la seva pistola normal d’estil antic des de la pistolera del muscle. La bala 38 va ferir l’androide al cap i va explotar a la capsa del cervell. La unitat Nexus-6 que el feia funcionar va volar en peces, un vent boig, furiós va recórrer el cotxe. Alguns trossos, com a pols radioactiva, van caure sobre Rick. Les restes de l’androide retirat van saltar, van topar amb la porta del cotxe, van rebotar i van xocar feixugament contra ell. Es va trobar lluitant per apartar les restes convulsives de l’androide.

Trèmul, va agafar finalment el fon del cotxe, va demanar pel Palau de Justícia.

—He de fer el meu informe! —va dir—. Digues a Harry Bryant que he agafat Polokov.

—«He agafat Polokov». Ell ho entendrà, oi?

—Sí —va dir Rick, i va penjar. Ha anat de poc, va pensar. Dec haver superreaccionat a l’avís de Rachael Rosen. He fet el contrari i quasi m’ha matat. Però tinc Polokov, va pensar. La seva glàndula d’adrenalina, a poc a poc, va deixar de bombar diverses secrecions a la seva circulació sanguínia, el seu cor va alentir-se fins al ritme normal, la seva respiració va fer-se menys frenètica. Però encara tremolava. De qualsevol manera acabava de guanyar-se mil dòlars, es va informar. Havia valgut la pena. I sóc més ràpid a reaccionar que Dave Holden. És clar, però, que l’experiència de Dave evidentment em va preparar; això s’ha d’admetre. Dave no va tenir aquell advertiment.

Va agafar altra vegada el telèfon i va trucar a casa, al seu pis, a Iran. Mentrestant va aconseguir encendre un cigarret; els tremolors havien començat a desaparèixer. La cara de la dona, saturada amb la depressió de sis hores d’autoacusació que ella havia previst, es va manifestar a la vidpantalla.

—Com anem, Rick?

—Què ha passat al 597 que he marcat abans de marxar? Reconeixement agradable de…

—L’he canviat tot seguit que te n’has anat. Què vols? —La seva veu va transformar-se en una cantarella trista de desesperació—. Estic tan cansada que simplement no em queda cap esperança, de res, ni del nostre casament. I tu possiblement seràs assassinat per un d’aquests androides. És això el que em vols dir, Rick? Que un droide t’ha agafat?

Al rerefons, el soroll de Buster Amic tronava i bramava, esborrant les seves paraules. Veia com la seva boca es movia però sentia només la TV.

—Escolta —va interrompre ell—. Que em sents? Estic tractant una cosa especial. Un nou model d’androide que, segons sembla, ningú no és capaç d’afrontar llevat de mi. Ja n’he retirat un, i això vol dir un dels grossos per començar. Saps el que tindrem abans que jo acabi?

Iran el mirava sense veure’l.

—Oh —va fer ella, balancejant el cap.

—Encara no ho he dit! —Ara ho podia dir. La seva depressió aquesta vegada havia esdevingut massa gran fins i tot per sentir-lo. Parlava al buit—. Fins a la nit —va acabar amargament i va penjar el receptor amb violència.

Ostres, va pensar. De què serveix arriscar la vida? No es preocupa de si podem tenir un estruç o no; no s’hi interessa. Hauria d’haver-me-la tret de sobre fa dos anys quan vam pensar separar-nos. Encara ho puc fer, va recordar.

Rumiant, es va inclinar, va agafar del terra del cotxe els seus papers rebregats, incloent-hi l’info sobre Luba Luft. Cap suport, es va informar. La major part dels androides que he conegut tenen més vitalitat i desig de viure que la meva dona. Ella no té res per donar-me.

Allò el va fer pensar altra vegada en Rachael Rosen. El seu consell sobre la mentalitat del Nexus-6, va pensar, era correcte. Suposant que no vulgui una part de la recompensa, la podria fer servir.

L’encontre amb Kadalyi-Polokov havia canviat molt les seves idees.

Tustant el motor de l’hovercotxe va pujar al cel, dirigint-se a la vella òpera Monumental de la Guerra, on, segons les notes del Dave Holden, trobaria Luba Luft a aquella hora.

Es va preguntar com seria. Alguns androides femenins li semblaven bonics; s’havia sentit atret físicament per algunes i era una sensació estranya, sabent intel·lectualment que eren màquines però, tot i així, reaccionava emocionalment.

Per exemple, Rachael Rosen. No, va decidir, és massa prima. No gaire desenvolupada, especialment en el bust. Un cos com el d’una criatura, pla i avorrit. Podia aconseguir-ne de millors. La fitxa, quina edat deia que tenia Luba Luft? Mentre conduïa, va treure les notes ara rebregades, va trobar la seva suposada «edat». Vint-i-vuit, deia el full. Jutjada segons l’aparença, que era l’única norma útil amb els androides.

És una bona cosa que jo sàpiga una mica d’òpera, va pensar Rick. És un altre avantatge que tinc sobre Dave: m’interesso més per la cultura.

Intentaré un droide més abans de demanar ajut a Rachael, va decidir. Si la senyoreta Luft és excepcionalment difícil… però tenia la intuïció que no. Polokov era el dur. Els altres no sabien que algú els buscava activament i caurien els uns rere els altres, abatuts com una filera d’ànecs.

Quan baixava vers el terrat ornat, expansiu, de l’òpera, cantava en veu alta un popurri d’àries, amb paraules pseudoitalianes inventades en el moment. Fins i tot sense l’orgue de l’humor Penfield a la mà, el seu humor es va transformar en optimisme. I en una anticipació ansiosa, alegre.





9


A l’enorme panxa de balena d’acer i pedra, tallada per formar la duradora vella Òpera, Rick Deckard va caure enmig d’un assaig ressonador, sorollós, una mica improvisat. Quan va entrar, va reconèixer la música: La flauta màgica, de Mozart, el primer acte en les seves escenes finals. Les esclaves —en poques paraules, el cor— havien començat la seva cançó un compàs massa aviat i això havia anul·lat el ritme simple de les campanes màgiques.

Quin plaer! Li agradava molt La flauta màgica. Va seure en un seient del primer pis preferent (no va semblar que ningú se n’adonés) i es va instal·lar confortablement. Ara Papageno, amb la seva pell fantàstica de plomes d’ocell, s’havia acostat a Pamina per cantar unes paraules que sempre portaven llàgrimes als ulls de Rick, sempre que hi pensava.


Könnte jeder brave Mann

solche Glöckchen finden,

seine Feinde würden dann

ohne Mühe schwinden.



Bé, va pensar Rick, en la vida real no existeixen campanes màgiques com aquestes que fan desaparèixer sense esforç el teu enemic. Llàstima. I Mozart, poc temps després d’escriure La flauta màgica, havia mort —als trenta anys— d’una malaltia dels ronyons. I l’havien enterrat en una tomba de pobres sense làpida.

Es va preguntar si Mozart hauria tingut alguna intuïció que el futur no existia, que ja havia gastat el seu temps de vida. Potser jo també, va pensar Rick mentre assistia a l’assaig. Aquest assaig acabarà, l’últim compàs de la música serà destruït d’una manera o altra; i finalment el nom «Mozart» desapareixerà, la pols haurà guanyat. Si no en aquest planeta en un altre. De moment podrem evitar-ho. Com els androides poden evitar-me i existir durant un període finit més llarg. Però jo els agafaré o qualsevol altre caçador de recompenses els agafarà. En certa manera, va pensar, sóc part del procés d’entropia destructor de formes. L’Associació Rosen crea i jo desfaig. O almenys els ho deu semblar.

A l’escenari, Papageno i Pamina estaven entretinguts amb un diàleg. Va parar la seva introspecció per escoltar.

Papageno: Filla meva, què hem de dir ara?

Pamina: La veritat. És el que direm.

Inclinant-se endavant i espiant, Rick va examinar Pamina amb la seva túnica feixuga, cargolada, amb la toca que arrossegava el vel sobre les espatlles i la cara. Va tornar a examinar la fitxa i després es va arrepapar, satisfet. Acabo de veure el meu tercer androide Nexus-6, va pensar. Aquesta és Luba Luft. Una mica irònic, el sentiment que el seu paper exigeix. Per més vital, actiu i bell que fos, un androide fugitiu difícilment podria dir la veritat; sobre si mateix, almenys.

A l’escenari, Luba Luft cantava i Rick es va sorprendre amb la qualitat de la seva veu. Estava al nivell de les millors, fins i tot de les notables de la seva col·lecció de cintes històriques. L’Associació Rosen l’havia treballat bé, ho va haver d’admetre. I una altra vegada es va sentir subspecie aeternitatis, el destructor de formes exigit pel que escoltava i veia allà. Potser com més bé funciona ella i més bona cantant és, més necessari sóc jo. Si els androides haguessin romàs inferiors al nivell normal, com els antics Q-40 fets per Derain Associats, no hi hauria problema i la meva tècnica no faria falta. Es va preguntar quan ho hauria de fer. Com més aviat millor, probablement. Al final de l’assaig quan vagi al camerino.

Al final de l’acte, l’assaig es va interrompre. Es reprendria, va dir el director en anglès, francès i alemany, una hora i mitja després. El director després se’n va anar; els músics van deixar els seus instruments i van sortir també. Rick va posar-se dret i va dirigir-se a l’escenari, cap als camerinos. Va seguir els actors, trigant el seu temps i pensant, val més així, acabar tot seguit. Passaré com menys temps millor parlant amb ella i fent-li el test. Tan aviat com n’estigui segur… però tècnicament no podria estar-ne fins després del test. Potser Dave es va equivocar en el seu cas, va pensar. Espero que sí. Però ho dubtava. El seu sentit professional ja havia reaccionat instintivament. I ell encara havia de vagarejar… molts anys amb el departament.

Va preguntar a un figurant on era el camerino de la senyoreta Luft. El figurant, que portava maquillatge i el vestit d’un espadatxí egipci, l’hi va assenyalar. Rick va arribar a la porta assenyalada, va veure la nota feta amb tinta i enganxada, que deia SENYORETA LUFT. PRIVAT, i va trucar.

—Endavant.

Va entrar. La noia seia al tocador, amb una partitura enquadernada amb tela i molt gastada, oberta a sobre dels genolls, i hi feia marques de tant en tant amb bolígraf. Encara portava el vestit i el maquillatge, llevat de la toca, que havia posat al penjador.

—Sí? —va dir ella, mirant. El maquillatge li feia els ulls més grossos; enormes i de color d’avellana, es van fixar en ell i no van vacil·lar.

—Estic ocupada, com pot veure.

El seu anglès no tenia cap accent.

Rick va dir:

—Vostè es pot comparar favorablement amb la Schwartzkopf.

—Qui és, vostè?

El seu to tenia una reserva freda —aquella reserva freda que ell havia trobat en tants androides. Sempre el mateix: un gran intel·lecte, capacitat per realitzar grans coses, però també això. Ho va deplorar. Tanmateix, sense això, no els podria descobrir.

—Sóc del Departament de Policia de San Francisco —va dir.

—Com? —Els seus ulls enormes i intensos no van parpellejar, no van reaccionar.

—Què ha vingut a fer aquí?

El seu to, estranyament, semblava graciós.

Ell va seure en una cadira a prop i va obrir la cartera.

—M’han enviat per fer-li un test normal de perfil de personalitat. No durarà més d’alguns minuts.

—És necessari? —Ella va fer un gest assenyalant el volum de la partitura folrat de tela—. Estic molt ocupada. —Ara començava a semblar preocupada.

—És necessari.

Va treure els instruments Voigt-Kampff i va començar a muntar-los.

—Un test de QI?

—No. Empatia.

—Hauré de posar-me les ulleres.

Va allargar la mà per obrir un calaix del tocador.

—Si pot estudiar la partitura sense ulleres podrà fer també aquest test. Li mostraré algunes figures i li faré diverses preguntes. Mentrestant… —Es va aixecar i es va dirigir a ella i, inclinant-se, va prémer l’adhesiu amb filferros sensitius contra la seva galta molt pintada—. I aquest llum —va dir, ajustant l’angle del raig—, i ja està.

—Pensa que sóc un androide? És això? —La seva veu havia desaparegut fins a extingir-se gairebé—. No sóc un androide. Ni tan sols he estat mai a Mart. Ni tan sols he vist mai un androide! —Les seves pestanyes llargues van estremir-se involuntàriament. Ell va veure que ella intentava semblar calma—. Té informació que hi ha un androide a la companyia? Tindré molt de gust d’ajudar-lo i si jo fos un androide tindria molt de gust d’ajudar-lo?

—Un androide —va dir ell— no es preocupa del que li passa a un altre androide. Aquesta és una de les indicacions que cerquem.

—En aquest cas, vostè deu ser un androide.

Allò el va fer parar i la va mirar.

—Perquè —va continuar ella—, la seva feina és matar-los, oi? Vostè és el que anomenen… —Va intentar recordar.

—Un caçador de recompenses —va dir Rick—. Però no sóc un androide.

—Aquest test que vol fer-me ara —la seva veu, ara, havia tornat a la normalitat—, vostè l’ha passat?

—Sí. —Va balancejar el cap—. Fa molt, molt de temps, quan vaig entrar al departament.

—Potser és una falsa memòria. Oi que a vegades els androides tenen falses memòries?

Rick va dir:

—Els meus superiors coneixen el test. És obligatori.

—Potser un dia hi havia un humà que s’assemblava a vostè i en un cert moment vostè el va matar i va ocupar el seu lloc. —Com si l’invités a concordar.

—El test, vinga —va dir ell, traient els fulls de preguntes.

—Faré el test —va dir Luba Luft—, si vostè el fa primer.

Una altra vegada ell la va mirar i es va quedar quiet.

—No seria més just? —va preguntar ella—. Aleshores jo podria estar segur de vostè. No ho sé, vostè sembla tan peculiar, i dur i estrany.

Va estremir-se. Després va somriure altra vegada. Esperançadament.

—Vostè no seria capaç d’aplicar el test Voigt-Kampff. Exigeix una considerable experiència. Ara, si us plau, escolti curosament. Aquestes preguntes tractaran de situacions quotidianes en què podria trobar-se. El que desitjo és una resposta. I vull la resposta com més de pressa millor. Un dels factors que enregistraré és el temps. —Va triar la seva pregunta inicial—. Vostè seu mirant la TV i de sobte descobreix una vespa caminant-li pel puny.

Va verificar el rellotge, comptant els segons. I va verificar també els dos manòmetres.

—Què és una vespa?

—Un insecte que vola i pica.

—Oh, és molt estrany. —Els seus ulls enormes es van obrir amb una acceptació infantil, com si ell li hagués revelat el misteri de la creació—. Encara existeixen? Mai no n’he vist cap.

—Es van morir a causa de la pols. No sap realment què era una vespa? Certament encara hi havia vespes quan vostè va néixer; van desaparèixer fa només…

—Digui’m la paraula alemanya.

Ell va intentar pensar en la paraula alemanya per a «vespa» però no va poder.

—El seu anglès és perfecte —va dir, enfadat.

—El meu accent —va corregir ella— és perfecte. Ho ha de ser per a alguns papers. Per a Purcell i Walton i Vaughan Williams. Però el meu vocabulari no és gaire gran.

Ella el va mirar avergonyida.

—Wespe —va dir ell, recordant la paraula alemanya.

—Ach sí, eine Wespe. —Ella va riure—. I quina era la pregunta? Ja ho he oblidat.

—Intentem-ne una altra. —Era impossible ara obtenir una resposta significativa—. Vostè veu una vella pel·lícula per TV, una pel·lícula d’abans de la guerra. Presenta un banquet. El primer plat —va passar per sobre la primera part de la pregunta— consisteix en gos bullit farcit amb arròs.

—Ningú no mataria ni es menjaria un gos —va dir Luba Luft—. Valen una fortuna. Era certament una imitació: un succedani. Oi? Però aquests són fets de filferros i motors i no es poden menjar.

—Abans de la guerra —va dir ell.

—Jo no vivia abans de la guerra.

—Però ja ha vist pel·lícules antigues per TV.

—La pel·lícula era feta a les Filipines?

—Per què?

—Perquè —va dir Luba Luft— allà acostumaven a menjar gos bullit amb arròs. Ho he llegit en algun lloc.

—Però la seva reacció —va dir ell—. Vull la seva reacció social, emocional i moral.

—A la pel·lícula? —Va rumiar-s’ho—. Ho canviaria pel xou de Buster Amic.

—Per què ho canviaria?

—Bé —va dir ella acaloradament—, qui dimonis vol veure una vella pel·lícula que passa a les Filipines? Què carai ha passat a les Filipines llevat de la Marxa de la Mort de Bataan, i voldria veure-ho? —va exclamar indignada. Als manòmetres, les agulles giraven en totes direccions.

Després d’una pausa, ell va dir amb cautela:

—Vostè lloga un xalet de muntanya.

—Ja. —Ella va balancejar el cap—. Continuï.

—En una zona encara verda.

—Què? —Va parar l’orella—. No conec aquest terme.

—Que encara té arbres i arbustos. La cabina és de pi rústic amb una enorme llar. A les parets algú ha penjat vells mapes, gravats de Currier i Ives, i a sobre de la llar ha estat muntat un cap de cérvol, un mascle amb banyes desenvolupades. Les persones que hi ha amb vostè admiren l’ornamentació de la cabina i…

—No comprenc «Currier», «Ives» i «ornamentació» —digué Luba Luft. Semblava, però, lluitar per recordar les paraules—. Esperi. —Va aixecar la mà amb molta seriositat—. Amb arròs, com el gos. Currier és el que es fa amb arròs. És Curry en alemany.

Ell no podia descobrir de cap manera si la boira semàntica de Luba Luft tenia algun objectiu. Després de pensar, va decidir intentar una altra pregunta. Què més podria fer?

—Vostè queda amb un home —va dir ell—, i ell li demana que vagi al seu apartament. Quan vostè és allà…

—O nein —va interrompre Luba—, no hi aniria. Aquesta és fàcil de respondre.

—La pregunta no era això!

—Ha fet una pregunta equivocada? Ho comprenc. Per què una pregunta que jo entenc és equivocada? No ho he de comprendre? —Pestanyejant nerviosament, es va fregar el coll… i es va treure el disc adhesiu, que va caure a terra, va lliscar i va anar a sota el tocador—. Ach Gott —va murmurar, inclinant-se per agafar-lo. Un so de teixit que s’esquinçava. El seu elaborat vestit.

—Ja l’agafo jo —va dir ell i va posar-se al seu costat. Es va agenollar, va palpar sota el tocador fins que els seus dits van trobar el disc.

Quan es va aixecar es va trobar cara a cara amb un tub de làser.

—Les seves preguntes —va dir Luft amb una veu incisiva, formal— han començat a tenir relació amb el sexe. Ja m’ho pensava. Vostè no és el departament de la policia. Vostè és un desviat sexual.

—Pot veure la meva identificació.

Va allargar la mà cap a la butxaca de l’americana. Va veure que la seva mà havia començat una altra vegada a tremolar, com havia passat amb Polokov.

—Si fica la mà a la butxaca —va dir Luba Luft—, el mataré.

—Ho farà de totes maneres.

Es va preguntar si hauria donat resultat si hagués esperat Rachael Rosen.

Bé, no valia la pena insistir en això.

—Deixi’m veure algunes preguntes de les seves. —Ella va allargar la mà i, a contracor, ell li va passar els fulls—. «En una revista vostè troba una foto en colors d’una noia nua». Bé, quina pregunta. «Vostè ha quedat embarassada d’un home que ha promès casar-se amb vostè. Aquest home se’n va amb una altra dona, la seva millor amiga. Vostè fa un avortament». El model del seu qüestionari és obvi. Cridaré la policia. —Sempre amb el tub de làser apuntant en la seva direcció, va travessar l’habitació, va agafar el videòfon i va cridar l’operador—. Posi’m amb el Departament de Policia de San Francisco.

—El que vostè fa —va dir Rick, alleugerit— és la millor idea possible.

Tanmateix, li semblava estrany que Luba hagués decidit fer allò. Per què, simplement, no l’havia matat? Tot seguit que la policia arribés, l’oportunitat d’ella desapareixeria i seria el seu torn.

Certament es pensa que és humana, va concloure. Òbviament no ho sap.

Alguns minuts després, durant els quals Luba va conservar el tub de làser sobre ell, un poli enorme va arribar amb el seu uniforme blau arcaic amb pistola i estel.

—Molt bé —va dir ell tot seguit a Luba—. Deixi aquesta cosa. —Ella va posar el tub de làser al tocador i ell el va agafar per examinar-lo, per veure si tenia càrrega.

—Què ha passat, doncs? —li va preguntar. Abans que ella pogués respondre, es va girar vers Rick—. Qui és vostè? —va preguntar.

Luba Luft va dir:

—Ha entrat al meu camerino. No l’havia vist mai. Fingia que feia una enquesta o el que sigui i volia fer-me preguntes. He pensat que no hi tenia inconvenient i he acceptat i després ha començat a fer-me preguntes obscenes.

—A veure la seva identificació —va dir el policia a Rick, amb la mà allargada.

Quan es va treure la xapa Rick va dir:

—Sóc caçador de recompenses del departament.

—Jo conec tots els caçadors de recompenses —va dir l’altre mentre examinava la cartera de Rick—. Del Departament de Policia de San Francisco?

—El meu superior és l’inspector Harry Bryant —va dir Rick—. He agafat la llista de Dave Holden, ara que Dave és a l’hospital.

—Com he dit, conec tots els caçadors de recompenses —va dir el policia—, i mai no he sentit a parlar de vostè.

—Truqui a l’inspector Bryant —va dir Rick.

—No hi ha cap inspector Bryant —va dir l’altre.

Rick va comprendre el que passava.

—Vostè és un androide —va dir—. Com la senyoreta Luft. —Va anar al videòfon i va agafar l’auricular—. Trucaré al departament.

Es va preguntar fins a on podria anar abans que els dos androides el fessin parar.

—El número —va dir el policia— és…

—Sé el número. —Rick va marcar, després va venir l’operador de la centraleta de la policia—. Vull parlar amb l’inspector Bryant —va dir.

—Qui parla?

—Rick Deckard.

Va esperar. Mentrestant, per altra banda, el policia obtenia una declaració de Luba Luft. Cap d’ells no li prestava atenció.

Una pausa i després la cara de Harry Bryant apareixia a la vidpantalla.

—Què hi ha? —va preguntar a Rick.

—Un problema —va dir Rick—. Un dels de la llista de Dave ha aconseguit trucar i fer venir un paio que sembla policia. Sembla que no aconsegueixo demostrar-li qui sóc. Diu que coneix tots els caçadors de recompenses del departament i que mai no ha sentit a parlar de mi. —Va afegir—: Tampoc no el coneix, a vostè.

Bryant va dir:

—Que parli amb mi.

—L’inspector Bryant vol parlar amb vostè. —Rick aguantava el receptor del videòfon. El poli va deixar d’interrogar la senyoreta Luft i va acostar-se.

—Agent Crams —va dir bruscament l’home. Una pausa—. Digui? —Va escoltar, va dir «digui» algunes vegades, va esperar i després va girar-se vers Rick—. No hi ha ningú a la línia. Ni a la pantalla. —Va assenyalar la pantalla del videòfon i Rick no va veure-hi res.

Prenent-li el receptor de la mà, Rick va dir:

—Senyor Bryant? —Va escoltar, va esperar; res—. Trucaré una altra vegada. —Va penjar, va esperar, després va marcar el tan conegut número. El telèfon va trucar, però ningú no contestava; trucava sempre sense parar.

—Deixi’m intentar-ho —va dir l’agent Crams prenent l’auricular de les mans de Rick—. Certament s’ha equivocat. —Va marcar—. El número és 842…

—Conec molt bé el número —va dir Rick.

—Sóc l’agent Crams —va dir el poli—. Que hi ha un inspector Bryant en el departament? —Hi va haver una petita pausa—. Bé, i un caçador de recompenses que es diu Rick Deckard? —Una altra pausa—. N’està segur? Podria haver recentment… oh, ja ho veig. Molt bé, gràcies. No, ho tinc tot controlat.

—L’he tingut en línia —va dir Rick—. He parlat amb ell. Ha dit que volia parlar amb vostè. Deu haver estat algun problema de línies. La línia es deu haver avariat. No ha vist… la cara de Bryant apareixia a la pantalla i després ja no.

Se sentia atordit. L’agent Crams va dir.

—Ja tinc la declaració de la senyoreta Luft, Deckard. Anem ara nosaltres al Palau de Justícia per processar-lo.

—D’acord —va dir Rick. I a Luba Luft—: Tornaré d’aquí a poca estona. Encara no he acabat el seu test.

—És un desviat —va dir Luba Luft a l’agent Crams—. Em fa posar els cabells de punta.

Tremolava.

—Quina òpera està assajant? —li va preguntar l’agent Crams.

—La flauta màgica —va dir Rick.

—No ho he preguntat a vostè.

El poli li va adreçar una mirada d’antipatia.

—Estic ansiós d’arribar al Palau de Justícia —digué Rick—. Hem d’aclarir aquest assumpte.

Va dirigir-se a la porta del camerino agafant la cartera.

—L’escorcollaré primer.

L’agent Crams el va escorcollar ràpidament i va trobar la pistola i el tub de làser de servei de Rick. Es va quedar totes dues armes, després de flairar el canó de la pistola.

—Això ha estat disparat recentment —va dir.

—Acabo de retirar un droide —va dir Rick—. Les restes són encara al meu cotxe, al terrat.

—D’acord —va dir l’agent Crams—. Pujarem i hi donarem un cop d’ull.

Quan van sortir del camerino, la senyoreta Luft els va acompanyar fins a la porta.

—Ell no tornarà, oi que no, agent? Tinc molta por. És tan estrany.

—Si té el cos d’algú que ha matat a dalt al cotxe —va dir Crams—, no tornarà.

Va empènyer Rick endavant i, plegats, van pujar a l’ascensor fins al terrat de l’Òpera. Obrint la porta del cotxe de Rick, l’agent Crams va inspeccionar silenciosament el cos de Polokov.

—Un androide —va dir Rick—. M’han enviat darrere seu. Quasi m’ha agafat fingint que…

—La seva declaració serà presa al Palau de Justícia —va interrompre l’agent Crams. Va empènyer Rick cap al seu cotxe patrulla clarament marcat, aparcat més endavant. Allà, per la ràdio de la policia, va cridar algú que vingués a recollir Polokov.

—Molt bé, Deckard —va dir, i després, havent penjat—: Anem.

Amb tots dos a bord, el cotxe patrulla va brunzir a partir del teulat i va dirigir-se cap al sud.

Rick va adonar-se que hi havia alguna cosa que no anava bé. Crams havia dirigit el cotxe en un altre sentit.

—El Palau de Justícia —va dir Rick— és al nord, a Lombard.

—Aquest és el vell Palau de Justícia —va dir l’agent Crams—. El nou és a Mission. Aquell edifici vell es desintegra, és una ruïna. Ningú no el fa servir fa anys. Treballa allà fa gaire temps?

—Porti’m allà —va dir Rick—. Al carrer Lombard.

Ara ho comprenia tot. Veia el que els androides, treballant conjuntament, havien realitzat. No viuria més enllà del final d’aquell viatge. Per a ell, era la fi, com gairebé ho havia estat per a Dave… i potser ho seria també.

—Està molt bé aquella noia —va dir l’agent Crams—. És clar que amb aquell vestit no es pot saber com està de figura. Però em sembla que està molt bé.

Rick va dir:

—Confessi que vostè és un androide.

—Per què? No és veritat. Què fa vostè? Córrer per aquí matant persones i pensant que són androides? Ara comprenc per què la senyoreta Luft estava aterrida. Ha estat una bona idea cridar-nos.

—En aquest cas, porti’m al Palau de Justícia, a Lombard.

—Com he dit…

—Trigarà uns tres minuts —va dir Rick—. Vull veure’l. Hi vaig cada matí. Vull veure si ha estat abandonat fa anys, com vostè diu.

—Potser vostè és un androide —va dir l’agent Crams—. Amb una falsa memòria, com els donen ara. Ja ha pensat en això?

Va somriure, mentre continuava dirigint-se cap al sud.

Conscient de la seva derrota i el seu fracàs, Rick es va recolzar enrere. I, impotent, va esperar el que vindria després. No sabia el que els androides havien planejat, ara que s’havien apoderat físicament d’ell.

Però n’havia agafat un, va pensar. He agafat Polokov. I Dave n’havia retirat dos.

Sobrevolant Mission, el cotxe de l’agent Crams va baixar per aterrar.





10


L’edifici del Palau de Justícia de Mission Street, cap al terrat del qual l’hovercotxe va baixar, projectava una sèrie d’espirals barroques, ornamentades. Rick Deckard va pensar que la bella estructura era complicada i moderna, atractiva, excepte en un aspecte: mai no l’havia vist abans.

L’hovercotxe de la policia va aterrar. I, alguns minuts després, es va trobar processat.

—304 —va dir Crams al sergent de la taula alta—. I 612.4, a veure. Fent-se passar per un agent.

—406.7 —va dir el sergent, omplint impresos. Escrivia lentament, d’una manera una mica avorrida. Rutina, declaraven la seva postura i la seva expressió. Res important.

—Aquí —l’agent Crams va dir a Rick conduint-lo a una petita taula blanca en la qual un tècnic manejava un equipament que li era ben familiar—. Per al seu model cefàlic —va dir Crams—. Per a l’establiment d’identitat.

—Ho sé —va dir Rick bruscament.

En els vells temps ell mateix havia estat un policia de patrulla i havia portat molts sospitosos a una taula com aquella. Com aquella, però no precisament a aquella.

Un cop pres el seu model cefàlic, es va trobar conduït a una sala igualment familiar. Pensativament, va començar a reunir els seus valors per lliurar-los. No té sentit, això, va pensar. Qui és aquesta gent? Si aquest lloc sempre ha existit, per què no el coneixíem? I per què no ens coneixen? Dues agències de la policia paral·leles, va pensar, la nostra i aquesta. Però sense entrar mai en contacte —fins allà on sé— fins ara. O potser sí, va pensar. Potser no és la primera vegada. És difícil de creure, va pensar, que això no hagi passat fa molt. Si això és realment una policia, si és el que pretén ser.

Un home sense uniforme es va apartar del lloc on havia estat dret. Va acostar-se a Rick Deckard amb passos mesurats, impertorbables, mirant-lo amb curiositat.

—Què és aquest? —va preguntar a l’agent Crams.

—Sospitós d’homicidi —va respondre Crams—. Tenim el cos… l’hem trobat en el seu cotxe… Però ell declara que és un androide. Ho estem verificant, fent una anàlisi de medul·la al laboratori. Es presenta com a policia, caçador de recompenses. Per entrar al camerino d’una dona i fer-li preguntes insinuadores. Ella ha dubtat que fos el que deia i ens ha trucat. —Fent un pas enrere, Crams va dir—: Vol encarregar-se’n, senyor?

—Molt bé. —L’oficial de policia de paisà, amb ulls blaus i un nas estret i llavis inexpressius, va mirar Rick, després va allargar la mà a la cartera de Rick—: Què hi ha aquí, senyor Deckard?

—Material del test de personalitat Voigt-Kampff —va dir Rick—. Feia el test a un sospitós quan l’agent Crams m’ha detingut. —Va mirar mentre l’oficial de la policia forfollava el contingut de la cartera, examinant tots els objectes—. Les preguntes que he fet a la senyoreta Luft són preguntes estàndard V-K, impreses en el…

—Coneix George Gleason i Phil Resch? —va preguntar l’oficial.

—No —va dir Rick. Cap dels noms no li deia res.

—Són els caçadors de recompenses de Califòrnia del Nord. Tots dos del nostre departament. Potser els coneixerà mentre sigui aquí. Vostè és un androide, senyor Deckard? El motiu per què ho pregunto és perquè diverses vegades en el passat ens han aparegut androides fugitius fent-se passar per caçadors de recompenses d’altres estats.

—No sóc un androide —va dir Rick—. Pot aplicar-me el test Voigt-Kampff. Ja l’he fet abans i no tinc cap inconvenient de fer-lo una altra vegada. Però sé quins seran els resultats. Puc trucar a la meva dona?

—Podrà fer una trucada. Prefereix trucar-li a ella que a un advocat?

—Trucaré a la meva dona —va dir Rick—. Ella em trobarà un advocat.

L’oficial de paisà li va donar una moneda de cinquanta centaus i va assenyalar:

—El videòfon és allà.

Va mirar quan Rick va travessar la sala cap al fon. Després va tornar al seu examen del contingut de la cartera de Rick.

Rick va introduir la moneda i va marcar el número de casa seva. I va esperar el que li va semblar una eternitat.

Una cara de dona va aparèixer a la vidpantalla.

—Digui —va dir ella.

No era Iran. Mai no havia vist aquella dona en la seva vida.

Va penjar i es va dirigir lentament a l’oficial de policia.

—No ha tingut sort? —va preguntar l’oficial—. Bé, podrà fer una altra trucada. Tenim una política liberal respecte a trucades. No puc oferir-li l’oportunitat de trucar a un fiador perquè el seu delicte no admet fiança actualment. Però quan sigui acusat…

—Ja ho sé —va dir Rick amargament—. Conec bé les regles policíaques.

—Tingui la cartera —va dir l’oficial—. Vingui al meu despatx… Vull parlar més amb vostè. —Va dirigir-se a un dels costats i Rick el va seguir. Després, parant i girant-se, l’oficial va dir—: Em dic Garland. —Va allargar la mà i van fer una encaixada ràpida—. Segui —va dir Garland quan obria la porta del seu despatx i va dirigir-se al darrere d’una taula molt ordenada.

Rick es va asseure davant la taula.

—Aquest test Voigt-Kampff —va dir Garland—, a què vostè s’ha referit. —Va assenyalar la cartera de Rick—. Tot aquest material que vostè porta… —Va omplir una pipa i la va encendre, va pipar durant un moment—. És un instrument analític per detectar droides?

—És el nostre test bàsic —va dir Rick—. L’únic que actualment fem servir. L’únic capaç de distingir la nova unitat cerebral Nexus-6. No havia sentit a parlar d’aquest test?

—Havia sentit a parlar de diverses escales d’anàlisi de perfil per a androides. Però no d’aquesta. —Va continuar estudiant Rick amb atenció, amb la cara ampul·losa. Rick no podia endevinar el que Garland devia estar pensant—. Aquelles còpies de paper carbó tan fines. Polokov, la senyoreta Luft… les seves missions. El pròxim sóc jo.

Rick el va mirar, després va agafar la cartera.

Un moment després, les còpies de paper carbó estaven escampades al seu davant. Garland havia dit la veritat. Rick va examinar la fitxa. Cap dels dos —o millor ni ell ni Garland— no va parlar durant un moment i després Garland es va escurar el coll, va estossegar nerviosament.

—És una sensació molt desagradable —va dir—, trobar-te en les missions d’un caçador de recompenses. O el que sigui que vostè és, Deckard. —Va prémer una tecla a l’intercomunicador de la taula i va dir—: Cridi un dels caçadors de recompenses. Qualsevol serveix. Molt bé, gràcies. —Va deixar la tecla—. Phil Resch serà aquí de seguida —va dir ell a Rick—. Vull veure la seva llista abans de continuar.

—Pensa que jo puc estar a la seva llista? —va dir Rick.

—És possible. Ho sabrem aviat. Val més estar segur d’aquests afers crítics. Aquesta fitxa sobre mi… —Va assenyalar el full—… no diu que sóc inspector de policia. Descriu incorrectament la meva professió com a agent d’assegurances. Fora d’això, és correcte: descripció física, edat, costums personals, adreça. Sí, sóc jo, sens dubte. Miri-ho vostè mateix. —Va empènyer el full en la direcció de Rick, que el va agafar i el va mirar.

La porta del despatx es va obrir i va aparèixer un home alt, magre, amb faccions dures, amb ulleres de banya i una barba Vindyke crespada. Garland es va aixecar assenyalant Rick.

—Phil Resch, Rick Deckard. Tots dos caçadors de recompenses i potser és hora que us conegueu.

Quan encaixava amb Rick, Phil Resch va preguntar:

—A quina ciutat treballa?

Garland va respondre per Rick:

—San Francisco. Mira: dóna un cop d’ull a les seves missions. Aquest ve després.

Va donar a Phil Resch el full que Rick havia estat examinant, el que tenia la seva pròpia descripció.

—Eh, Gar —va dir Phil Resch—. Ets tu.

—N’hi ha més —va dir Garland—. També té Luba Luft, la cantant d’òpera, en la seva llista de retirables, i Polokov. Recordes Polokov? És mort, ara. Aquest caçador de recompenses o androide o el que sigui l’ha agafat i en aquest moment fem una anàlisi de la medul·la al laboratori. Per veure si hi ha alguna base imaginable…

—Polokov, jo hi he parlat —va dir Phil Resch—. Aquell Pare Noel gros de la policia soviètica? —Va meditar estirant la barba desgavellada—. No em sembla que sigui una bona idea fer-li una anàlisi de medul·la.

—Per què dius això? —va preguntar Garland, clarament contrariat—. És per trobar qualsevol base legal perquè aquest home, Deckard, pugui declarar que no ha matat ningú, que només «ha retirat un androide».

Phil Resch va dir:

—Polokov em va semblar fred. Extremadament cerebral i calculador, objectiu.

—Molta gent de la policia soviètica és així —va dir Garland, visiblement irritat.

—No he vist mai Luba Luft —va dir Phil Resch—. Però he sentit alguns discs seus. Li ha fet el test?

—Havia començat —va dir Rick—. Però no he arribat a cap lectura rigorosa. Ella ha cridat un policia que ha acabat la cosa.

—I Polokov? —va preguntar Phil Resch.

—Tampoc no he pogut fer-li el test.

Phil Resch va dir, més per a si mateix:

—I suposo que no ha tingut oportunitat de fer el test a l’inspector Garland.

—És clar que no —va exclamar Garland, amb la cara arrugada d’indignació. Les seves paraules van esclatar, amargues i brusques.

—Quin test usa, vostè? —va preguntar Phil Resch.

—L’Escala Voigt-Kampff.

—No la conec. —Resch i Garland semblaven endinsats en pensaments ràpids, professionals, però no en uníson—. Sempre he dit —va continuar— que el millor lloc per a un androide seria una organització policíaca com l’OMP. Des que vaig conèixer Polokov tenia ganes de fer-li el test, però no vaig tenir mai cap pretext. Mai no l’hauria tingut tampoc… és aquest un dels valors que un lloc d’aquests tindria per a un androide emprenedor.

Posant-se dret lentament, l’inspector Garland va mirar Phil Resch fixament i va dir:

—Has volgut fer-me també el test?

Un somriure discret va passar per la cara de Phil Resch. Va començar a respondre, després es va arronsar les espatlles. I va quedar callat. No semblava tenir por del seu superior malgrat la ira palpable de Garland.

—No em sembla que comprenguis la situació —va dir Garland—. Aquest home… o androide…, Rick Deckard, arriba aquí d’una agència de policia fantasma, dient que opera a partir de la vella comissaria de la policia de Lombard. Mai no ha sentit a parlar de nosaltres i nosaltres mai no hem sentit a parlar d’ell… però aparentment tots dos treballem en el mateix costat del carrer. Fa servir un test que nosaltres no coneixem. La llista que porta no és d’androides: és una llista d’éssers humans. I ja n’ha matat un… almenys un. I si la senyoreta Luft no hagués agafat un fon, Deckard probablement l’hauria matat i després hauria vingut darrere meu.

—Hmmm —va fer Phil.

—Hmmm —el va imitar Garland, furiós. Ara semblava a punt de tenir una apoplexia—. És tot el que tens a dir?

L’intercomunicador va sonar i es va sentir una veu de dona que deia:

—Inspector Garland, l’informe del laboratori sobre el cadàver del senyor Polokov és a punt.

—Em sembla que l’hauríem de conèixer —va dir Phil Resch.

Garland el va mirar, furiós. Després es va inclinar i va prémer la tecla de l’intercomunicador.

—Si us plau, senyoreta French.

—El test de la medul·la —va dir la senyoreta French— revela que el senyor Polokov era un robot humanoide. Vol detalls…?

—No, n’hi ha prou. —Garland es va recolzar al seient, contemplant sorrudament la paret del davant. No va dir res ni a Rick ni a Phil Resch.

Resch va preguntar:

—Quina és la base del seu test Voigt-Kampff, senyor Deckard?

—La reacció empàtica. En una varietat de situacions socials. La majoria referida a animals.

—El nostre potser és més simple —va dir Resch—. La reacció de l’arc-reflex que es produeix als ganglis superiors de la columna espinal exigeix diversos microsegons, més en un robot humanoide que en un sistema nerviós humà. —Inclinant-se sobre la taula de l’inspector Garland va agafar un bloc de paper en la seva direcció. Amb un bolígraf, va fer un dibuix—. Fem servir un senyal auditiu o una llum. El subjecte prem un botó i el temps transcorregut és mesurat. Ho intentem diverses vegades, és clar. El temps transcorregut és diferent en l’androide i en l’humà. Però després de mesurar deu reaccions, estem convençuts que tenim una pista raonable. I, com en el seu cas amb Polokov, el test de medul·la ens ho confirma.

Un interval de silenci va passar i després Rick va dir:

—Pot fer-me el test. Estic a punt. M’agradaria fer-l’hi també, si hi està d’acord.

—Naturalment —va dir Resch. Però estudiava l’inspector Garland—. Fa molts anys que sóc partidari —va murmurar Reschque el Test Arc-Reflex Boneli es faci com a rutina al personal de la policia, com més alt en l’escala de comandament millor. Oi que sí, inspector?

—És clar que sí —va dir Garland—. I jo sempre m’hi he oposat. Perquè disminuiria la moral del departament.

—Ara em penso —va dir Rick— que vostè haurà de callar. A causa de l’informe del seu laboratori sobre Polokov.





11


—Naturalment. —Va dir Garland. Va assenyalar el caçador de recompenses Phil Resch amb un dit—. Però t’aviso: no t’agradaran els resultats dels tests.

—Coneixes els resultats? —va preguntar Resch, amb visible sorpresa. No semblava gens satisfet.

—Pràcticament —va dir l’inspector Garland.

—Molt bé —va assentir Resch—. Aniré a dalt i portaré l’aparell Boneli. —Va dirigir-se a la porta del despatx i la va obrir—. Tornaré d’aquí a tres o quatre minuts —va dir a Rick. La porta es va tancar darrere seu.

Allargant la mà fins al calaix de dalt a la dreta de la taula, l’inspector Garland va forfollar, després va treure un tub de làser. El va aixecar fins que el va apuntar a Rick.

—Això no canviarà res —va dir Rick—, Resch em farà analitzar després de mort, com el vostre laboratori ha fet amb Polokov. I continua insistint en un… com en diu?… Test Reflex-Arc Boneli en vostè i en ell mateix.

El tub de làser va continuar en la posició.

—Ha estat un dia dolent —va dir l’inspector Garland—. Especialment quan he vist que l’agent Crams el portava. He tingut una intuïció… per això he intervingut.

Va abaixar el làser a poc a poc. El conservava a la mà però després va arronsar les espatlles i el va tornar al calaix, va tancar-lo i es va tornar a posar la clau a la butxaca.

—Què mostraran els tests de tots tres? —va preguntar Rick.

Garland va dir:

—Aquell maleït Resch!

—Ell no ho sap?

—No ho sap, no ho sospita, no se’n fa la més mínima idea. Al contrari no podria fer la vida d’un caçador de recompenses, una ocupació humana… difícilment una ocupació per a un androide. —Garland va assenyalar la cartera de Rick—. Aquelles altres fitxes, els altres sospitosos que vostè ha de provar amb el test i retirar… els conec tots. —Va fer una pausa i després va dir—: Vam venir plegats de Mart en la mateixa nau. Resch no. Resch va quedar-se allà una setmana més, rebent el sistema de memòria sintètica.

Després va quedar silenciós. Més ben dit, tot va quedar silenciós.

Rick va dir:

—Què farà quan ho descobreixi?

—No en tinc la més mínima idea —va dir Garland com si estigués molt lluny—. Des d’un punt de vista abstracte, intel·lectual, hauria de ser interessant. Pot matar-me, matar-se. Potser el mata a vostè també. Pot matar tothom que pugui, humans i androides alhora. Em sembla que coses d’aquestes passen quan hi ha un sistema de memòria sintètica. Quan penses que ets humà.

—En aquest cas, fent això, vostè s’està arriscant.

Garland va dir:

—És sempre un risc, fugir i venir a la Terra, on no som considerats ni animals. On cada cuc i poll de la fusta és considerat més desitjable que tots nosaltres plegats. —Amb irritació Garland es va mossegar el llavi inferior—. La seva posició seria millor si Phil Resch pogués passar el test Boneli. Seria només jo. Els resultats, d’aquesta manera, serien fàcils de preveure. Per a Resch seria simplement un altre droide per retirar com més aviat millor. D’aquesta manera vostè tampoc no es troba en una bona posició, Deckard. Quasi tan dolenta, de fet, com jo. Sap on m’he equivocat? No coneixia Polokov. Devia haver arribat abans, òbviament va arribar abans. En un altre grup, sense contacte amb el nostre. Ja era atrinxerat a l’OMP quan jo vaig arribar. M’he arriscat amb l’informe del laboratori, cosa que no havia d’haver fet. Crams, és clar, s’ha arriscat també.

—Polokov ha estat també a punt de matar-me —va dir Rick.

—Sí, tenia alguna cosa. No em sembla que tingués el mateix model d’unitat cerebral que nosaltres. Ha estat augmentat o millorat… una estructura alterada, amb la qual no estàvem gens familiaritzats. I bé, també. Gairebé massa bé.

—Quan he trucat a casa —va dir Rick—, per què no he parlat amb la meva dona?

—Totes les nostres línies de videòfon estan intervingudes. Les trucades són desviades cap a d’altres despatxos de l’edifici. Això és una empresa homeostàtica, nosaltres operem aquí, Deckard. Som un circuit tancat, separat de la resta de San Francisco. Coneixem la seva existència però ells no coneixen la nostra. A vegades una persona aïllada com vostè entra aquí o, com en el seu cas, és portat… per a protecció nostra. —Va fer un gest convulsiu cap a la porta del despatx—. Vet aquí el castor impacient Phil Resch que torna amb el seu petit test. Oi que és llest? Destruirà la seva pròpia vida i la meva i probablement la de vostè, també.

—Vosaltres, androides —va dir Rick—, no us protegiu gaire en cas de perill.

Garland va respondre:

—Em penso que té raó. Sembla que ens falta un talent específic que els humans tenen. Em penso que es diu empatia.

La porta del despatx es va obrir. Phil Resch va entrar portant un instrument amb fils.

—Ja hi som —va dir tancant la porta darrere seu. Es va asseure, per connectar l’instrument a l’endoll elèctric.

Allargant la mà dreta, Garland va apuntar a Resch. Tot seguit Resch —i també Rick Deckard— van volar de les cadires a terra. Al mateix temps, Resch va empunyar un tub de làser i, quan queia, va disparar a Garland.

El raig làser, apuntat amb traça, basat en anys d’entrenament, va encertar el cap de l’inspector Garland, que va caure endavant. El seu raig de làser miniaturitzat li va caure de la mà i va rodar sobre la superfície de la taula. El cadàver va balancejar-se a la cadira i després, com una saca de patates, va lliscar cap a un costat i va caure a terra.

—Ha oblidat —va dir Resch, aixecant-se— que aquesta és la meva feina. Quasi puc preveure el que farà un androide. Suposo que vostè també. —Va guardar el làser, es va inclinar i, amb curiositat, va examinar el cos de seu antic superior—. Què li ha dit mentre jo era fora?

—Que era un androide. I que vostè… —Rick es va interrompre, rumiant-s’ho tot molt ràpidament, calculant i triant. Va alterar el que anava a dir—… ho detectaria —va acabar—. De seguida.

—Res més?

—Que aquest edifici està infestat d’androides.

—Això farà difícil per a vostè i per a mi sortir d’aquí. Nominalment jo tinc l’autoritat per sortir sempre que vulgui, és clar. I portar un pres amb mi. —Va escoltar. De l’edifici no venia cap so—. Em penso que no han sentit res. Evidentment no hi ha cap micròfon instal·lat aquí per vigilar-ho tot… com n’hi hauria d’haver. —Cautelosament, va tocar el cos de l’androide amb la punta del peu—. És notable, l’habilitat psiònica que desenvolupes en aquesta feina. Abans d’obrir la porta jo sabia que ell em clavaria un tret. Francament estic admirat que no l’hagi matat mentre jo era a dalt.

—Gairebé ho ha fet —va dir Rick—. Ha tingut un gran làser a la mà la major part del temps. S’ho estava rumiant. Però estava preocupat per vostè, no per mi.

—L’androide fuig —va dir Resch, avorrit—, quan el caçador de recompenses el persegueix. Vostè comprèn, oi?, que ha de tornar a l’Òpera i agafar Luba abans que algú aquí tingui la possibilitat d’avisar-la i ella pugui fugir. Avisar-lo, realment. Pensa en ells com a coses?

—Abans ho feia —va dir Rick—. Quan la meva consciència a vegades m’incomodava respecte a la meva feina. Em protegia pensant en ells com a coses, però ara ja no és necessari. D’acord, tornaré directament a l’Òpera. Si vostè aconsegueix fer-me sortir d’aquí.

—Val més asseure Garland a la seva taula —va dir Resch. Va arrossegar el cadàver de l’androide fins a la cadira i va arreglar-li els braços i les cames perquè la posició semblés natural… si miraven des de lluny. Si algú entrés al despatx. Prement una tecla de l’intercomunicador de la taula, Phil Resch va dir:

—L’inspector Garland ha demanat que no li passin cap trucada durant la pròxima mitja hora. Està fent una feina que no pot ser interrompuda.

—Sí, senyor Resch.

Alliberant la tecla de l’intercomunicador, Phil Resch va dir a Rick:

—Li posaré les manilles mentre som a l’edifici. Quan estiguem en l’aire, naturalment l’alliberaré. —Va exhibir un parell de manilles, va posar-ne una en el puny de Rick i l’altra en el seu—. Anem. Acabem això.

Va aixecar els muscles, va inspirar profundament i va obrir la porta del despatx.

Hi havia agents uniformats drets o asseguts arreu, en la seva feina diària. Ningú no va mirar o no va prestar cap atenció quan Phil Resch va conduir Rick a través del replà fins a l’ascensor.

—El que em preocupa —va dir Resch mentre esperaven l’ascensor— és que Garland tingués una vàlvula d’avís al cap. Però… —Va arronsar les espatlles—. Hauria d’haver sonat, ja. Si no ha sonat, és perquè no val res.

L’ascensor va arribar. Diversos homes i dones amb aire de policies van sortir i es van escampar pel replà per tractar de diversos afers. No van parar atenció a Rick o a Phil Resch.

—Li sembla que el seu departament m’acceptarà? —va preguntar Resch quan les portes de l’ascensor es van tancar. Va prémer el botó del terrat i l’ascensor va pujar silenciosament—. Al capdavall, a partir d’ara estic a l’atur. Com a mínim.

Cautelosament, Rick va dir:

—N… no sé per què no. Excepte que ja té dos caçadors de recompenses.

Li ho he de dir, va pensar. No és ètic i és cruel. Senyor Resch, vostè és un androide, va pensar. M’ha tret d’aquest lloc i vet aquí la seva recompensa. Vostè és el que tots dos abominem. L’essència del que estem compromesos a destruir.

—No m’ho acabo d’empassar —va dir Phil Resch—. No sembla possible. Durant tres anys he estat treballant sota la direcció d’androides Com és que no he sospitat…, és a dir, prou per fer qualsevol cosa?

—Potser no ha estat tant de temps. Potser només recentment s’han infiltrat a l’edifici.

—Han estat sempre allà. Garland ha estat superior meu des del començament, tots els meus tres anys.

—Segons sembla —va dir Rick—, tots els del grup van venir plegats a la Terra. I no ha estat fa tant de temps com tres anys. Ha estat només uns quants mesos.

—En aquest cas, en un cert moment, un Garland autèntic ha existit —va dir Phil Resch—. I en un cert moment va ser reemplaçat. —La seva cara, prima, de tauró, es va torçar i lluitava per comprendre—. O… jo he estat impregnat amb un sistema de memòria falsa. Potser només recordo Garland tot el temps. Però… —La seva cara, coberta ara amb un creixent sofriment, es continuava torçant i treballant espasmòdicament—. Només els androides tenen sistemes de falses memòries. No és eficaç en humans.

L’ascensor va parar de pujar. Les portes es van obrir i davant seu, desert llevat dels vehicles buits aparcats, el camp d’aterratge del terrat de la comissaria de policia.

—El meu cotxe —va dir Phil Resch, obrint la porta d’un hovercotxe i fent entrar Rick ràpidament. Ell va seure darrere el volant i va engegar el motor. Un moment després pujaven al cel i, girant-se cap al nord, es va dirigir a l’Òpera Monumental. Preocupat, Phil Resch conduïa per reflex. Els seus pensaments cada vegada més melancòlics continuaven dominant la seva atenció—. Escolti, Deckard —va dir ell de sobte—, quan hàgim retirat Luba Luft… vull que vostè… —La seva veu, rogallosa i turmentada, es va interrompre—. Sap? M’ha de fer el test de Boneli o aquesta seva escala d’empatia. Per saber què sóc.

—Podrem pensar en això més tard —va dir Rick evasivament.

—No vol que jo el faci, oi? —Phil Resch el va mirar amb una comprensió penetrant—. Em penso que vostè sap quins seran els resultats. Garland deu haver-li dit alguna cosa. Fets que jo hauria de saber.

Rick va dir:

—Serà difícil, fins i tot per a tots dos, agafar Luba Luft. De totes maneres, ella és massa per a mi. Hem de concentrar-nos en això.

—No són només estructures de falsa memòria —va dir Phil Resch—. Jo tinc un animal. No un animal fals, sinó un d’autèntic. Un esquirol. I l’estimo, Deckard. Cada matí li dono menjar i li canvio els papers… sap, li netejo la gàbia… i, després, al vespre, quan torno de la feina, el deixo lliure per l’apartament i ell corre per tota la casa. Té una roda a la gàbia. Ha vist mai un esquirol corrent dins d’una roda? Corre sense parar, la roda gira, però ell es queda en el mateix lloc. Però sembla que a Buffy li agrada.

—Em sembla que els esquirols no són gaire llestos —va dir Rick.

Després van continuar callats.





12


A l’Òpera Rick Deckard i Phil Resch van ser informats que l’assaig havia acabat. I la senyora Luft havia sortit.

—Ha dit on anava? —va preguntar Phil Resch al director d’escena, mostrant la seva identificació policíaca.

—Al museu. —El director d’escena va examinar la identificació—. Ha dit que volia veure l’exposició d’Edvard Munch. Acaba demà.

I Luba Luft, va pensar Rick, acaba avui.

Quan va baixar a la vorera del museu, Phil Resch va dir:

—Quines probabilitats dóna? Ha fugit. No la trobarem al museu.

—Potser sí —va dir Rick.

Van arribar a l’edifici del museu, van veure a quin pis era l’exposició de Munch i van pujar. Aviat es passejaven entre pintures i gravats. Hi havia molta gent, fins i tot una classe d’un institut. La veu aguda del professor penetrava les sales de l’exposició i Rick va pensar: És com es podria pensar que sonaria un droide… o semblaria. I no com Rachael Rosen i Luba Luft. I… l’home que era al seu costat. O millor la cosa que era al seu costat.

—Ha sentit a parlar mai d’un droide que tingués un animal de companyia de cap mena? —li va preguntar Phil Resch.

Per alguna raó obscura, va sentir la necessitat de ser obertament sincer. Potser ja s’havia començat a preparar per al que l’esperava.

—En dos casos que conec, els droides tenien i curaven animals. Però és rar. Normalment falla, el droide no aconsegueix conservar l’animal viu. Als animals els fa falta un ambient d’amor. Llevat dels rèptils i els insectes.

—A un esquirol li fa falta això? Una atmosfera d’amor? Perquè Buffy va molt bé, brillant com una llúdria. El pentino cada dos dies. —Phil Resch va parar davant d’una pintura a l’oli i va mirar amb atenció. La pintura mostrava un ésser oprimit, sense cabells, amb un cap com una pera invertida, les mans agafant-se les orelles amb horror, la boca oberta en un crit enorme i sense so. Onades torçades del turment d’aquell ésser, ecos del seu plor, omplien l’aire que el voltava. L’home o dona, fos el que fos, era contingut pel seu propi udol. S’havia tapat les orelles per defensar-se del seu propi so. Aquell ésser era en un pont i per això no hi havia ningú més; cridava aïlladament. Aïllat pel, o malgrat el, seu clamor.

—Va fer un gravat d’això —va dir Rick llegint la targeta a sota la pintura.

—Em penso —va dir Phil Resch— que deu ser així que un droide hi deu sentir. —Va traçar en l’aire les circumvolucions visibles en el quadre, del crit d’aquell ésser—. Jo no hi sento així, per això no sóc un an… —Es va interrompre perquè diverses persones s’acostaven per veure el quadre.

Vet aquí Luba Luft. Rick va assenyalar i Phil Resch va parar la seva introspecció pessimista i la seva defensa. Tots dos van dirigir-se a ella amb passos mesurats, a poc a poc, com si res no els confrontés. Com sempre, era vital preservar l’atmosfera de normalitat. Els altres humans, com que no notaven la presència d’androides entre ells, havien de ser protegits a qualsevol preu, fins i tot el de perdre la presa.

Agafant un catàleg, Luba Luft, amb uns pantalons brillants i ajustats i una brusa daurada, com una túnica, es trobava absorta en el quadre al seu davant: el dibuix d’una noia, amb les mans ajuntades, asseguda a la vora d’un llit, amb una expressió d’admiració i novetat perplexa, amb un respecte dubtós a la cara.

—Vol que l’hi compri? —va dir Rick a Luba Luft. Era al seu costat, agafant-li casualment el braç, informant-la així que sabia que la tenia, que no li calia fer cap esforç per detenir-la. A l’altra banda Phil Resch li va posar la mà al muscle i Rick va veure la prominència del tub de làser. Phil Resch no volia arriscar-se després de gairebé haver fallat amb l’inspector Garland.

—No és a la venda. —Luba Luft el va mirar despreocupada, després violentament quan el va reconèixer. Els seus ulls es van aombrar i el color li va desaparèixer de la cara deixant-la cadavèrica, com si ja hagués començat a podrir-se. Com si la vida s’hagués retirat bruscament a algun punt molt endins seu, deixant el cos a la seva ruïna automàtica—. Em pensava que l’havien arrestat. Vol dir que l’han deixat anar?

—Senyoreta Luft —va dir ell—, aquest és el senyor Resch. Phil Resch, aquesta és la famosa cantant d’òpera Luba Luft. —A Luba li va dir—: L’agent que m’ha arrestat és un androide. I també el seu superior. Coneix… coneixia… un tal inspector Garland? M’ha dit que tots vosaltres vau arribar en la mateixa nau com a grup.

—El departament de la policia on vostè ha telefonat —li va dir Phil Resch—, a l’edifici Mission, és una agència organitzadora a través de la qual sembla que el vostre grup es manté en contacte. Fins i tot us sentiu tan confiats que heu estat capaços de contractar un caçador de recompenses humà. Evidentment…

—Vostè? —va dir Luba Luft—. Vostè no és humà. És el mateix que jo: vostè també és un androide.

Un interval de silenci va passar i després Phil Resch va dir en una veu baixa però controlada:

—Bé, tractarem d’això al seu temps. —Va dir a Rick—: Portem-la al meu cotxe.

Cadascun d’un costat, la van empènyer cap a l’ascensor del museu. Luba Luft no hi va anar de voluntat, però d’altra banda no s’hi va resistir. Semblava resignada. Rick havia vist allò abans en els androides, en situacions crucials. La força de la vida artificial que els animava semblava fallar si els forçaves massa… almenys en alguns. Però no tots.

I podia encendre’s altra vegada furiosament.

Els androides, però, tenien, com ell sabia, un desig innat de mantenir-se desapercebuts. Al museu, amb tota la gent, Luba Luft no faria res. L’encontre real —per a ella sens dubte el final— seria al cotxe, on ningú més no la podia veure. Sola, amb una brusquedat espantosa, ella podia alliberar-se de les seves inhibicions. Rick es va preparar, i no va pensar en Phil Resch. Com ell mateix havia dit, en tractaria al seu temps.

Al final del corredor, prop dels ascensors, havien muntat una petita parada que venia reproduccions i llibres d’art i Luba va parar allà.

—Escolti —va dir a Rick. Li havien tornat a la cara alguns colors. Semblava altra vegada, almenys breument, viva—. Compri’m una reproducció d’aquell quadre que jo mirava quan m’ha trobat. El de la noia asseguda al llit.

Després d’una pausa, Rick va dir a la venedora, una dona d’edat mitjana, de barres fortes, amb els cabells grisos dins una xarxa:

—Té una reproducció de la Pubertat de Munch?

—Només en aquest llibre de la seva obra completa —va dir la dona mostrant un bell volum de reproduccions—. Vint-i-cinc dòlars.

—D’acord.

Es va treure la cartera.

Phil Resch va dir:

—El pressupost del meu departament mai en un milió d’anys podria…

—Els diners són meus —va dir Rick i va donar els bitllets a la dona i el llibre a Luba—. Ara baixem —va dir.

—És molt amable de part seva —va dir Luba quan entraven a l’ascensor—. Els humans tenen coses molt estranyes i commovedores. Un androide mai no hauria fet això. —Va mirar Phil Resch fredament—. No li hauria passat pel cap. Com ell mateix ha dit, mai en un milió d’anys. —Va continuar mirant Resch, ara amb creixent hostilitat i aversió—. Realment els androides no m’agraden. Des que vaig arribar de Mart la meva vida ha estat imitar els humans, fer el que ells fan, actuar com si jo tingués els pensaments i impulsos que un humà hauria de tenir. Imitar, segons la meva opinió, una forma de vida superior. —A Phil Resch va dir—: No li ha passat el mateix, Resch? Intentar ser…

—No aguanto això. —Phil Resch es va ficar la mà a l’americana i va buscar.

—No —va dir Rick. Va agafar la mà de Phil Resch. Resch es va fer enrere, esquivant-lo—. El test Boneli —va dir Rick.

—Ella ha confessat que és un androide —va dir Phil Resch—. No ens cal esperar.

—Però retirar-lo —va dir Rick—, perquè el provoca… doni’m això. —Va debatre’s per arrencar el tub de làser a Phil Resch. El tub va quedar a la seva mà. Resch va fer-se enrere dins de l’ascensor, esquivant-lo, amb l’atenció posada en Luba Luft.

—D’acord —va dir Rick—. Retíra’l. Mata’l ara. Mostra-li que tenia raó. —Aleshores va veure que Resch anava de debò—. Espera…

Phil Resch va disparar i en el mateix instant Luba Luft, amb un espasme de por frenètica, es va torçar i va apartar-se per caure a terra. El raig va fallar però, quan Resch el va abaixar, va fer un petit forat, silenciosament, al seu estómac. Ella va començar a cridar. Estava ajupida contra la paret de l’ascensor, cridant. Com el quadre, va pensar Rick, i, amb el seu propi tub de làser, la va matar. El cos de Luba Luft va caure endavant, bocaterrosa. Ni tan sols tremolava.

Amb el seu tub de làser, Rick va cremar sistemàticament el llibre de reproduccions que només alguns minuts abans havia comprat a Luba. Va fer allò d’una manera perfecta, sense dir res. Phil Resch observava sense comprendre, amb la cara plena de perplexitat.

—Podia haver-se quedat el llibre —va dir Resch, quan allò va acabar—. Li ha costat…

—Vostè creu que els androides tenen ànima? —va interrompre Rick.

Posant el cap de biaix, Phil Resch el va mirar encara més perplex.

—Tenia pasta per comprar-lo —va dir Rick—. Avui ja he guanyat tres mil dòlars i encara no sóc a la meitat.

—Reivindicarà Garland? —va preguntar Phil Resch—. Però l’he matat jo, no vostè. Vostè no s’ha mogut. I Luba també. L’he abatuda jo.

—Vostè no pot cobrar —va dir Rick—. No pot cobrar del seu departament, ni del nostre. Quan arribem al cotxe, li faré el test Boneli o el Voigt-Kampff i ja ho veurem. Però de totes maneres, vostè no es troba a la meva llista. —Amb les mans trèmules, va obrir la cartera, va forfollar entre les còpies de paper carbó—. No, no és aquí. Per això, legalment, no puc reivindicar-lo. Per fer alguna cosa, hauré de reivindicar Luba Luft i Garland.

—Té la certesa que jo sóc un androide? Garland ho ha dit realment?

—Garland ho ha dit.

—Potser mentia —va dir Phil Resch—. Per dividir-nos. Com ara. Som estúpids, deixant-nos dividir. Vostè tenia tota la raó sobre Luba Luft… no hauria d’haver-me deixat irritar així. Sóc supersensitiu. Una cosa natural en un caçador de recompenses. Suposo. Probablement, vostè és també així. Però miri, hauríem de retirar Luba Luft d’una manera o altra, d’aquí a mitja hora… només una mitja hora més. Ni tan sols hauria tingut temps de fullejar el llibre que li ha comprat. I continuo pensant que vostè no hauria d’haver-lo destruït. És una pèrdua. No comprenc el seu raonament. No és racional, em sembla.

Rick va dir:

—Deixaré aquesta ocupació.

—I es dedicarà a què?

—Qualsevol cosa. Assegurances, com se suposava que feia Garland. O emigraré. —Va balancejar el cap—. Aniré a Mart.

—Però algú ha de fer aquesta feina —va remarcar Phil Resch.

—Poden fer servir androides. És molt millor si això és fet per droides. Jo no puc continuar. En tinc prou. Ella era una cantant meravellosa. El planeta podria haver-la fet servir. Això és insensat.

—És necessari. Recordi: han matat humans per poder fugir. I si jo no l’hagués fet sortir de la comissaria de Mission, l’haurien matat. Era per això que Garland em volia. Per això m’ha fet baixar al seu despatx. I Polokov no ha estat a punt de matar-lo? I Luba Luft? Actuem defensivament. Ells són aquí, al nostre planeta… són estrangers il·legals i assassins disfressats de…

—De policies —va dir Rick—. De caçadors de recompenses.

—Molt bé, faci’m el test Boneli. Potser Garland mentia. Jo crec que sí… les falses memòries no són tan bones com això. I el meu esquirol?

—Sí, el seu esquirol. Havia oblidat el seu esquirol.

—Si jo sóc un droide —va dir Phil Resch— i vostè em mata, pot quedar-se el meu esquirol. Ho posaré per escrit, deixant-lo a vostè.

—Els droides no poden llegar. No poden posseir res que puguin llegar.

—En aquest cas simplement agafi’l —va dir Phil Resch.

—Potser sí —va dir Rick. L’ascensor havia arribat a sota i les portes es van obrir—. Quedi’s amb Luba. Cridaré un cotxe patrulla perquè la porti al Palau de Justícia. Per al seu test de medul·la.

Va veure una cabina, hi va entrar, va ficar-hi una moneda i amb els dits tremolant, va marcar el número. Mentrestant, un grup de persones que esperaven l’ascensor, s’anaven reunint al voltant de Phil Resch i del cos de Luba Luft.

Era una cantant extraordinària, va pensar mentre penjava l’auricular, després de parlar. No ho comprenc. Com pot un talent com aquest ser un perill per a la nostra societat? Però no era el talent, va pensar, era ella mateixa. Tal com Phil Resch, va pensar. És igualment una amenaça, per les mateixes raons. Per això ara no puc deixar-ho. Va sortir de la cabina i es va obrir camí entre les persones per tornar a Resch i al cos bocaterrós de la noia androide. Algú li havia posat un abric a sobre. No el de Resch.

Dirigint-se a Phil Resch —que es trobava en un dels costats fumant vigorosament un petit cigar gris— li va dir:

—Espero que el test doni androide.

—Vostè m’odia —va dir Phil Resch, admirat—. I és una cosa sobtada. Al carrer Mission no m’odiava. Almenys mentre jo li salvava la vida.

—Hi trobo un patró. La manera com vostè ha matat Garland i després la manera com ha matat Luba. Vostè no mata de la mateixa manera que jo. Ni tan sols ho intenta… Merda —va dir—. Sé el que és. Li agrada matar. Només li fa falta un pretext. Si tingués un pretext em mataria. És per això que ha agafat la possibilitat que Garland fos un androide. Això el deixava disponible per ser mort. No sé el que farà quan no passi el test Boneli. Es matarà? A vegades els androides ho fan.

Però la situació era estranya.

—Sí, me n’encarregaré —va dir Phil Resch—. Vostè no ha de fer res llevat de fer-me el test.

Va arribar un cotxe patrulla, dos policies van saltar, van apropar-se, van veure la multitud de gent i immediatament van obrir-se camí. Un d’ells va reconèixer Rick i el va saludar. Ara podem marxar, doncs, va pensar Rick. No tenim res més a fer aquí. Finalment.

Quan ell i Resch tornaven al carrer cap a l’Òpera, en el terrat de la qual tenien aparcat l’hovercotxe, Resch va dir:

—Ara li donaré el meu tub de làser. Així no ha de preocupar-se per la meva reacció al test. En termes de la seva seguretat personal. —Va donar-li el tub i Rick el va acceptar.

—Com es matarà sense tub? —va preguntar Rick—. Si falla en el test.

—M’aguantaré la respiració.

—Déu meu —va dir Rick—. No és possible fer això.

—No hi ha cap interrupció automàtica del nervi vague —va dir Phil Resch— en un androide, com hi ha en un humà. No li van ensenyar això quan el van entrenar? Em van ensenyar això fa molts anys.

—Però d’aquesta manera —va protestar Rick.

—No hi ha dolor. Què té d’especial?

—És que… —Va fer un gest. Incapaç de trobar les paraules precises.

—Realment no penso que ho hagi de fer —va dir Phil Resch.

Van pujar junts al terrat de l’Òpera, on hi havia aparcat el cotxe de Phil Resch. Seient darrere del volant i tancant la porta, Phil Resch va dir:

—Preferiria que fes servir el test Boneli.

—No puc. No sé regular-lo.

Hauria de refiar-me de tu per a la interpretació de les lectures, va pensar. I això és inacceptable.

—Em dirà la veritat, oi? —Va preguntar Phil Resch—. Si sóc un androide, m’ho dirà?

—Naturalment.

—Perquè realment, sap?, ho desitjo saber. Em cal saber-ho. —Phil Resch es va tornar a encendre el cigar, es va bellugar al seient del cotxe, intentant posar-se còmodament. És clar que no ho va aconseguir—. Realment li agradava aquell quadre de Munch que Luba Luft mirava? —va preguntar—. A mi no em deia res. El realisme en l’art no m’interessa. M’agrada molt Picasso i…

—La Pubertat és de 1894 —va dir Rick secament—. Aleshores només hi havia realisme. Ha de prendre això en consideració.

—Però l’altre, el de l’home agafant-se les orelles i cridant… no era figuratiu.

Obrint la cartera, Rick es va treure els instruments del test.

—Elaborat —va observar Phil Resch, mirant—. Quantes preguntes ha de fer abans d’arribar a una conclusió?

—Sis o set. —Va donar l’adhesiu a Phil Resch—. Posi-se’l a la galta, amb força. I aquest llum… —El va apuntar—. Això va al seu ull. No es mogui. Conservi l’ull molt quiet.

—Fluctuacions reflexes —va dir Phil Resch amb dificultat—. Però no els estímuls físics. No mesura la dilatació, per exemple. Hi haurà preguntes verbals, cosa que nosaltres anomenem una reacció de vacil·lació.

Rick va dir:

—Es pensa que ho pot controlar?

—No, realment, potser sí, però no l’amplitud inicial. Això no és a l’abast del control conscient. Si no fos… —Es va interrompre—. Endavant. Estic tens. Perdoni’m si parlo massa.

—Parli tant com vulgui —va dir Rick.

Parla tot el camí fins a la tomba, va pensar. Si t’agrada. A ell li era igual.

—Si jo sóc un androide —va murmurar Phil Resch—, vostè tindrà una renovada fe en la raça humana. Però com que no serà així, suggereixo que comenci a organitzar una ideologia que justifiqui…

—Primera pregunta —va dir Rick. L’aparell estava engegat i les agulles dels dos manòmetres tremolaven—. La reacció temps és un factor, per això respongui com més ràpidament millor.

Va triar de memòria una pregunta inicial. El test havia començat.

Després, Rick va seure en silenci una llarga estona. Va començar a reunir el seu material, tornant a posar-lo altra vegada a la cartera.

—Ho puc veure a la seva cara —va dir Phil Resch. Va exhalar amb un alleujament absolut, ingràvid, gairebé convulsiu—. Molt bé, pot tornar-me la meva arma.

Va allargar la mà, amb el palmell girat, esperant.

—Evidentment vostè tenia raó —va dir Rick—. Sobre els motius de Garland. Volia dividir-nos, com ha dit.

Se sentia psicològicament i físicament esgotat.

—Ja ha arranjat la seva ideologia? —va preguntar Phil Resch—. Això m’explicaria com a part de la raça humana?

Rick va dir:

—Hi ha un defecte en la seva capacitat empàtica d’assumir un paper. Un defecte que no busquem. Els seus sentiments vers els androides.

—És clar que no en fem cap test.

—Potser ho hauríem de fer.

Mai no havia pensat en això abans, mai no havia sentit cap empatia de part seva envers els androides que matava. Sempre havia assumit que, a través de la seva psique sentia els androides com a màquines intel·ligents… tal com en la seva actitud conscient. I tanmateix, en contrast amb Phil Resch, s’havia manifestat una diferència. I va sentir instintivament que tenia raó. Empatia envers una construcció artificial?, es va preguntar. Envers una cosa que només fingeix que està viva? Però Luba Luft havia semblat genuïnament viva. No tenia l’aspecte d’una simulació.

—Ho comprens —va dir calmadament Phil Resch—; les conseqüències d’això. Si incloguéssim els androides en la nostra gamma d’identificació empàtica, com fem amb els animals.

—No ens podríem protegir.

—Absolutament. Aquests models Nexus-6… passarien per sobre nostre i ens aixafarien. Tu i jo, tots els caçadors de recompenses, ens alcem entre els Nexus-6 i la humanitat, una barrera que conserva tots dos diferents. A més a més… —Va callar, en adonar-se que Rick una vegada més es treia els instruments a fora—. Em pensava que el test s’havia acabat.

—Vull fer-me una pregunta —va dir Rick—. I vull que em diguis el que registren les agulles. Dóna’m només l’amplada, ja ho calcularé jo. —Va posar-se el disc adhesiu a la galta, va arranjar el raig de llum fins que li va anar directament a l’ull—. A punt? Mira els manòmetres. En aquest no tindrem en compte el temps. Només vull la magnitud.

—Molt bé, Rick —va dir Phil Resch.

En veu alta, Rick va dir:

—Baixo en ascensor amb un androide que he capturat. I de sobte, algú el mata sense avís.

—Cap reacció particular —va dir Phil Resch.

—Fins a on arriben les agulles?

—L’esquerra a 2,8. La dreta a 3,3.

Rick va dir:

—Un androide femella.

—Ara han pujat a 4 i 6 respectivament.

—És prou alt —va dir Rick. Es va treure el disc adhesiu de la galta i va tancar el raig de llum—. És una reacció emfàticament empàtica —va dir—. Més o menys com un subjecte humà reacciona a la majoria de les preguntes. Excepte les extremes, com les que tracten de pell humana feta servir decorativament… les realment patològiques.

—Significat?

Rick va dir:

—Sóc capaç de sentir empatia almenys per certs, específics, androides. No per tots, sinó per un o dos.

Per Luba Luft, per exemple, va pensar. Estava equivocat, doncs. No hi ha res poc natural o inhumà en les reaccions de Phil Resch. Sóc jo.

Em pregunto, va pensar, si algun humà ha sentit això per un androide.

És clar, va rumiar, que això pot no passar cap altra vegada en la meva feina. Podria ser una anomalia, alguna cosa, per exemple, relacionada amb els meus sentiments per La flauta màgica. I per la veu de Luba, de fet tota la seva carrera. Certament això mai ho m’havia passat abans, o almenys no n’havia estat conscient. No, per exemple, amb Polokov. Ni amb Garland. I, va sentir, si Phil Resch hagués estat un androide el podria haver matat sense dir res, almenys després de la mort de Luba.

Quant a la distinció entre humans vius autèntics i construccions humanoides, en aquell ascensor del museu, va pensar, anava amb dos éssers, un humà, l’altre androide… i els meus sentiments eren el contrari del que haurien de ser. Dels que estic acostumat a tenir… i m’exigeixen que senti.

—Vostè té problemes —va dir Phil Resch. Semblava que el divertia.

Rick va preguntar:

—Què… he de fer?

—És sexe —va dir Phil Resch.

—Sexe?

—Perquè ella… ell… era físicament atractiva. No li ha passat mai abans? —Phil Resch va riure—. Ens van ensenyar que constitueix un problema important en la nostra professió. No sap, Deckard, que a les colònies tenen amants androides?

—És il·legal —va dir Rick. Coneixia la llei sobre això.

—És clar que és il·legal. La majoria de les variacions en sexe són il·legals. Però la gent ho fa, de totes maneres.

—I sobre… no sexe… sinó amor?

—L’amor és un altre nom per al sexe.

—Com amor al país —va dir Rick—. Amor a la música.

—Si és amor a una dona o a una imitació androide, és sexe. Desperti i enfronti’s, Deckard. Vostè vol anar al llit amb un model femení d’androide… ni més, ni menys. Una vegada em vaig sentir així. Quan havia començat aquesta feina. No deixi que això el domini. Ja passarà. El que ha passat és que vostè té l’ordre de les coses invertit. No matar-la… o no estar present quan la maten… i després sentir-se físicament atret. Ho ha de fer al contrari.

Rick el va mirar.

—Anar primer al llit amb ella…

—… i després matar-la —va dir Phil Resch succintament. El seu somriure dur no va desaparèixer.

Ets un caçador de recompenses, va pensar Rick. La teva actitud ho prova. Però ho sóc jo?

De sobte, per primera vegada en la seva vida, va començar a interrogar-se sobre això.





13


Com un arc de foc, John R. Isidore planava a través del cel crepuscular per anar cap a casa, tornant de la feina. Qui sap si ella encara hi és, va pensar. En aquell pis infestat de trastos, veient Buster Amic per TV i tremolant de por cada cop que s’imagina algú al replà. Fins i tot jo, suposo.

Ja havia parat en una adrogueria de mercat negre. Al seient, al seu costat, una bossa de llaminadures, com ara recuit de soja, préssecs madurs, un formatge bo, suau, pudent, trontollava cada vegada que accelerava o alentia el cotxe. Com que estava tens, aquesta nit conduïa d’una manera erràtica. I el seu cotxe suposadament reparat estossegava i s’entrebancava, com ja ho feia mesos abans. Òndia, va pensar Isidore.

L’olor de préssecs i formatge es va escampar pel cotxe i va omplir-li el cos de plaer. Tot eren coses rares, per les quals havia malbaratat dues setmanes de sou, demanant a la bestreta al senyor Sloat. I, a més d’això, sota el seient del cotxe, on no podia rodolar i trencar-se, es movia una botella de vi Chablis: la més gran de totes les rareses. La guardava en un cofre al Bank of America, sense vendre-la per més bones ofertes que tingués, per si de cas en algun moment apareixia una noia. Només ara.

El terrat ple d’escombraries, sense vida, del seu edifici d’apartaments, el va entristir, com sempre. Passar del cotxe a l’ascensor va disminuir la seva visió perifèrica. Es va concentrar en la valuosa bossa i en l’ampolla que portava, prenent cura de no trepitjar trastos ni caure, cosa que suposaria el desastre econòmic. Quan l’ascensor va arribar el va dirigir no al seu pis, sinó al nivell inferior on vivia la nova veïna, Pris Stratton. Es va trobar davant de la seva porta, amb el cor trencant-se dins el pit.

—Qui és? —la veu d’ella, ofegada per la porta però tot i així clara. Un to aterrit però net.

—Aquí J. R. Isidore —va dir ell, incisivament, adoptant la nova autoritat que havia adquirit tan recentment a través del videòfon del senyor Sloat—. Tinc aquí algunes coses desitjables i em penso que podrem fer un sopar més que desitjable.

La porta, fins a un cert punt limitat, es va obrir. Pris, sense llums encesos a l’habitació darrere seu, va espiar el replà fosc.

—Vostè sona diferent —va dir—. Més crescut.

—He hagut de tractar d’alguns afers rutinaris durant la feina. El normal. Si vostè em p-p-pogués deixar entrar…

—M’explicaria aquests afers.

Tot i així, tenia la porta prou oberta perquè ell entrés. I després, veient el que ell portava, va fer una exclamació. La seva cara es va encendre amb una brillantor èlfica, exuberant. Però gairebé de seguida, sense avís, una amargura letal li va passar per les faccions i va posar en el seu lloc una rigidesa de ciment. L’alegria havia desaparegut.

—Què passa? —va dir ell. Va portar els paquets i la botella a la cuina, els va posar sobre la taula i va tornar enrere.

Monòtonament, Pris va dir:

—Són desaprofitats amb mi.

—Per què?

—Bé… —Es va arronsar d’espatlles, apartant-se sense cap direcció, amb les mans a les butxaques de la faldilla feixuga, una mica antiquada—. Un dia li ho diré. —Després va aixecar la vista—. De totes maneres, ha estat molt amable. Ara m’agradaria que sortís. És que no tinc ganes de veure ningú.

D’una manera vaga, ella es va dirigir a la porta del replà. Arrossegava els peus i semblava esgotada, gairebé sense energia.

—Sé el que li passa —va dir ell.

—Ah sí? —La seva veu, quan va tornar a obrir la porta, va caure encara més en una impotència apàtica i estèril.

—Vostè no té amics. Està molt pitjor que quan l’he vista aquest matí. És perquè…

—En tinc, d’amics. —Una sobtada autoritat li va tibar la veu. Va recuperar palpablement vigor—. O en tenia. Set. Això per començar, però ara els caçadors de recompenses han tingut temps de treballar. I alguns dels meus amics… qui sap si tots… són morts. —Va anar fins a la finestra, va escampar la mirada a la foscor i els pocs llums aquí i allà—. Probablement sóc l’única dels vuit que queda. Així, potser vostè té raó.

—Què és un caçador de recompenses?

—És clar. Les persones no ho saben. Un caçador de recompenses és un assassí professional que rep una llista dels que ha de matar. Rep una suma… em penso que actualment són mil dòlars… per cada un que agafa. Normalment té un contracte amb una ciutat i també cobra un sou. Però és un sou petit perquè tingui incentiu.

—N’està segura? —va preguntar Isidore.

—Sí. —Ella va abaixar el cap—. Vol dir si estic segura que ell té incentiu? Sí, en té. Li agrada.

—Em penso —va dir Isidore— que està equivocada. —Mai de la vida no havia sentit a parlar d’una cosa d’aquestes. Buster Amic, per exemple, mai no ho havia esmentat—. No està d’acord amb l’actual ètica merceriana —va assenyalar ell—. Tota la vida és una, «cap home no és una illa», com Shakespeare va dir en els vells temps.

—John Donne.

Isidore va gesticular molt agitat.

—Això és pitjor que qualsevol altra cosa que he sentit fins ara. No pot cridar la policia?

—No.

—I van darrere seu? Poden venir aquí i matar-la? —Ara comprenia per què la noia actuava d’una manera tan cautelosa—. No sorprèn que estigui aterrida i no vulgui veure ningú. —Però va pensar: deu ser una mania persecutòria. Potser la pols li ha danyat el cervell, potser és una especial—. Els agafaré primer —va dir ell.

—Amb què? —Ella va somriure feblement mostrant les seves dents blanques, petites, regulars.

—Tinc permès de portar un tub de làser. És fàcil d’aconseguir, aquí no hi ha gairebé ningú, la policia no fa patrulles… se suposa que has de protegir-te tu mateix.

—I quan vostè és a la feina?

—Demanaré una excedència.

Pris va dir:

—És molt amable, J. R. Isidore. Però si els caçadors de recompenses han agafat els altres, han agafat Max Polokov i Garland i Luba i Hasling i Roy Baty… —Es va interrompre—. Roy i Irmgard Baty. Si són morts, ja no té cap importància. Són els meus millors amics. Per què no en tinc notícies, em pregunto.

Va renegar, furiosa.

Isidore va anar fins a la cuina i va treure plats i bols o gots polsegosos, sense ús. Va començar a rentar-los a la pica, deixant córrer l’aigua rovellada fins que finalment va començar a sortir-ne de clara. Després va aparèixer Pris, va seure a la taula. Ell va obrir la botella de Chablis, va dividir els préssecs i el formatge i el recuit de soja.

—Què és això blanc? No el formatge —va assenyalar ella.

—És fet de soja. M’agradaria tenir… —Es va interrompre, ruboritzant-se—. Abans es menjava amb salsa de bistec.

—Un androide —va murmurar Pris—. Això és la mena d’error que un androide fa. És el que el denuncia. —Ella va acostar-se, va quedar-se al seu costat i després, per a perplexitat seva, va posar el braç al voltant del seu pit i durant un instant el va abraçar—. Tastaré un tall de préssec —va dir ella i, cautelosament, va agafar una tallada tova i de color de taronja amb els seus dits llargs. I després, mentre es menjava el tros de préssec, va començar a plorar. Llàgrimes fredes li regalimaven per les galtes i li mullaven el pit del vestit. Ell no sabia què fer i per això va continuar dividint el menjar—. És igual —va dir ella furiosament—. Bé… —Es va apartar d’ell, caminant lentament, amb els passos mesurats, per l’habitació—… mira, he viscut a Mart. És per això que conec androides.

La seva veu tremolava però va aconseguir continuar. Òbviament significava molt per a ella tenir algú amb qui pogués parlar.

—I l’única gent a la Terra que vostè coneix —va dir Isidoresón els seus companys exemigrants.

—Ens coneixíem abans del viatge. Un poblat prop de Nova Nova York. Roy Baty i Irmgard tenien una farmàcia. Ell era farmacèutic i ella s’encarregava dels productes de bellesa, les cremes i els ungüents. A Mart es fa servir una sèrie de condicionants de la pell. Jo… —Va dubtar—. Jo vaig comprar algunes drogues a Roy… Em feien falta al començament perquè… bé, de totes maneres, és un lloc horrible. Això… —Va passar els ulls per l’habitació, per l’apartament, amb un gest violent—. Dimonis, tot Mart és solitari. Molt pitjor que això.

—Els androides no us fan companyia? He sentit en un anunci que… —Va seure i va començar a menjar i ella va agafar també un got de vi. El va beure sense expressió—. Estava convençut que els androides ajudaven.

—Els androides —va dir ella— també estan sols.

—Li agrada el vi?

Ella va posar el got sobre la taula.

—Magnífic.

—És l’única ampolla que he vist en els últims tres anys.

—Hem tornat —va dir Pris—, perquè ningú no hauria d’obligar ningú a viure allà. No ha estat fet per ser habitat, almenys durant l’últim bilió d’anys. És tan vell… La sents en les pedres, la seva terrible edat. De totes maneres, al començament vaig aconseguir drogues d’en Roy. Vivia gràcies a aquell nou analgèsic, la silenizina. I aleshores vaig conèixer Horst Hartman, que tenia una botiga de segells, de segells rars. Tens tant de temps lliure que et fa falta un entreteniment, una cosa que t’ocupi el temps. I Horst em va fer interessar en la ficció precolonial.

—Vol dir llibres antics?

—Històries escrites abans dels viatges espacials però sobre els viatges espacials.

—Com podia haver-hi històries sobre viatges espacials abans…

—Els escriptors —va dir Pris— s’ho inventaven.

—Basant-se en què?

—En la imaginació. Moltes vegades s’equivocaven. Per exemple, van escriure que Venus era una jungla paradisíaca amb enormes monstres i dones amb plaques brillants als pits. —El va mirar—. Li interessa això? Dones grosses amb llargues trenes rosses i plaques brillants als pits de la grandària de melons?

—No —va dir ell.

—Irmgard és rossa —va dir Pris—. Però petita. De totes maneres, es poden fer fortunes fent contraban de llibres de ficció precolonial, revistes antigues i llibres i pel·lícules per a Mart. No hi ha res més excitant. Llegir sobre ciutats i grans empreses industrials i una colonització realment amb èxit. Pot imaginar el que podia haver estat. Com Mart hauria d’haver estat. Canals.

—Canals? —Boirosament, va recordar que havia llegit alguna cosa sobre això. En els vells temps pensaven que a Mart hi havia canals.

—Travessant Mart en totes direccions —va dir Pris—. I éssers d’altres estels. Amb una saviesa infinita. I històries sobre la Terra, en el nostre temps i fins i tot més tard. Quan no hi havia pols radioactiva.

—Em pensava —va dir Isidore— que la faria sentir pitjor.

—No —va dir Pris secament.

—Ha portat algun d’aquell material precolonial?

Va pensar que li agradaria llegir-ne alguna cosa.

—És inútil, aquí, perquè a la Terra mai no hi ha hagut aquesta mania. De totes maneres n’hi ha molta cosa a les llibreries. És on aconseguim el que tenim a Mart. Robat aquí a la Terra i enviat per autocoet cap a Mart. Quan estàs passejant de nit i mirant el cel i de sobte veus una flama, és un coet que s’obre, carregat de revistes de ficció precolonial, que s’escampen pertot arreu. Una fortuna. Però, és clar, vosaltres les heu llegit abans de vendre-les. —Es va entusiasmar amb la conversa—. De tots…

Es va sentir un truc a la porta.

Pàl·lida, Pris va murmurar:

—No puc anar-hi. No faci cap soroll. Segui. —Es va esforçar a escoltar—: Em pregunto si les portes es tanquen —va dir gairebé imperceptiblement—. Déu meu, espero que sí. —Els seus ulls, salvatges i poderosos, es van fixar en ell amb un to suplicant, com si li supliqués que ho fes cert.

Una veu llunyana, vinguda del replà, va cridar:

—Pris, que ets aquí? —una veu d’home—. Som Roy i Irmgard. Hem rebut la teva targeta.

Aixecant-se i anant fins a l’altra habitació, Pris va reaparèixer amb una ploma i un tros de paper. Va tornar a asseure’s i va escriure un missatge apressat: «VAGI A LA PORTA». Nerviosament, Isidore li va prendre la ploma i va escriure: «A DIR QUÈ?». Furiosa, Pris va gargotar: «ASSEGURI’S QUE SÓN REALMENT ELLS». Isidore va aixecar-se i va anar tristament fins a la sala. Com sabré si són ells?, es va preguntar. Va obrir la porta.

Hi havia dues persones al replà fosc, una dona petita simpàtica a la manera de Greta Garbo, amb els ulls blaus i els cabells d’un groc rossenc; l’home, més gros, amb ulls intel·ligents però faccions planes, mongòliques que li donaven un aspecte brutal. La dona portava un vestit a la moda, botes llustroses i pantalons ajustats; l’home portava una camisa rebregada i pantalons tacats, amb un aire quasi deliberat de vulgaritat. Va somriure a Isidore però els seus ulls petits, brillants, van romandre oblics.

—Busquem… —va començar la dona petita i rossa, però aleshores va mirar més endavant i la seva cara es va dissoldre en èxtasi i va avançar, cridant—. Pris! Com estàs?

Isidore es va girar. Les dues dones s’abraçaven. Va fer un pas de costat i Roy Baty va entrar, trist i gros, amb el seu somriure dissonant, tort.





14


—Podem parlar? —va dir Roy, assenyalant Isidore. Pris, vibrant amb felicitat, va respondre—: Fins a un cert punt. —I a Isidore—: Perdona’ns. —Va conduir els Baty a un costat i els va murmurar alguna cosa. Després, tots tres van tornar a posar-se de cara a Isidore, que se sentia incòmode i desplaçat—. Aquest és el senyor Isidore —va dir Pris—. Té cura de mi. —Aquestes paraules van sortir amb un sarcasme quasi maliciós. Isidore va parpellejar—. Veuen? M’ha portat una mica de menjar natural.

—Menjar —va repetir Irmgard Baty, i va trotar àgilment cap a la cuina per veure’l—. Préssecs —va dir ella agafant immediatament un bol i una cullera. Somrient a Isidore, va menjar amb petites i ràpides mossegades animals. El seu somriure, diferent del de Pris, comunicava una calor simple, no tenia implicacions velades.

Anant darrere seu —s’hi sentia atret— Isidore va dir:

—Sou de Mart?

—Sí, he desistit. —La seva veu es va sacsejar, quan, amb una perspicàcia d’ocell, els seus ulls blaus van centellejar mirant-lo—. Quin edifici tan terrible, aquest. No hi viu ningú més aquí, oi que no? No hem vist cap més llum.

—Jo visc a dalt.

—Ah, em pensava que vostè i Pris vivien junts.

Irmgard Baty no sonava desaprovadora. Era òbviament una simple declaració.

Amargament —però encara amb el seu somriure— Roy Baty va dir:

—Bé, han agafat Polokov.

L’alegria que havia aparegut a la cara de Pris quan havia vist els amics va desaparèixer immediatament:

—Qui més?

—Han agafat Garland! —va dir Roy Baty—. Han agafat Anders i Gitchel i després, fa poc, han agafat Luba. —Donava la notícia com si, perversament, li agradés dir-ho. Com si tingués plaer amb el xoc de Pris—. No em pensava que agafessin Luba. Recordes que ja ho deia durant el viatge?

—Així doncs quedem…

—Nosaltres tres —va dir Irmgard, preocupada.

—Per això som aquí.

La veu de Roy Baty va sonar amb una calor nova, inesperada. Com pitjor era la situació, més satisfet semblava. Isidore no aconseguia comprendre’l.

—Déu meu —va dir Pris, afligida.

—Bé, tenien aquell investigador, aquell caçador de recompenses —va dir Irmgard, preocupada—, que es diu Dave Holden. —Els seus llavis regalimaven verí amb aquest nom—. I després Polokov gairebé el va agafar.

—Gairebé el va agafar —va repetir Roy somrient.

—Es troba a l’hospital, aquest Holden —va continuar Irmgard—. I evidentment han donat la seva llista a un altre caçador de recompenses i Polokov gairebé l’ha agafat també. Però al capdavall ell ha retirat Polokov. I després ha anat darrere Luba. Ho sabem perquè ella ha aconseguit comunicar-se amb Garland, que ha enviat algú per capturar el caçador de recompenses i portar-lo a l’edifici del carrer Mission. Luba ens ha trucat després que l’agent de Garland ha arrestat el caçador de recompenses. Estava segura que tot aniria bé. Estava segura que Garland el mataria. Però evidentment alguna cosa ha anat malament a Mission. No sabem què. Potser no ho sabrem mai.

Pris va preguntar:

—Aquest caçador de recompenses té els nostres noms?

—Sí, reina, suposo que sí —va dir Irmgard—. Però no sap on som. Roy i jo no tornarem a casa. Tenim al cotxe tot el que hem pogut ficar-hi i hem decidit ocupar un d’aquests apartaments abandonats en aquest vell edifici.

—És assenyat, això? —Isidore va parlar, reunint coratge—. Q-q-que siguin tots en el mateix indret?

—Bé, han agafat tots els altres —va dir Irmgard, objectivament; també ella, com el marit, semblava estranyament resignada, malgrat la seva agitació superficial. Ell ho va sentir sense poder assenyalar-ho. Com si una abstracció peculiar i maligna penetrés els seus processos mentals. Excepte, potser, Pris. Sens dubte estava aterrida. Pris semblava quasi certa, quasi natural. Però…

—Per què no vas a viure amb ell? —va dir Roy a Pris, assenyalant Isidore—. Et podria donar una certa protecció.

—Un cap de pollastre? —va dir Pris—. No aniré a viure amb un cap de pollastre.

Els seus narius es van inflar.

Irmgard va dir ràpidament:

—Em sembla que ets ximple de ser esnob en un moment d’aquests. Els caçadors de recompenses són ràpids. Pot voler acabar les coses aquest vespre. Potser hi ha una sobrepaga per a ell si ho acaba…

—Tanca la porta —va dir Roy. Va dirigir-se a la porta i la va tancar d’un cop—. Em penso que hauries d’anar a viure amb Isidore, Pris, i em sembla que Irm i jo hauríem d’estar aquí, al mateix edifici. Així ens podrem ajudar els uns als altres. Tinc algunes peces electròniques al cotxe, coses arrencades de la nau. Instal·laré un intercomunicador en els dos sentits i així, Pris, ens podràs sentir i nosaltres et podrem sentir a tu, i muntaré un sistema d’alarma que qualsevol dels quatre pot accionar. És obvi que les identitats sintètiques no han funcionat, ni tan sols amb Garland. És clar que Garland s’ha ficat a la gola del llop portant el caçador de recompenses a l’edifici del carrer Mission. Ha estat un error. En comptes d’estar com més lluny millor del caçador, ha decidit acostar-s’hi. Nosaltres no farem això. Ens quedarem quiets. —No sonava gens preocupat. La situació semblava que li desvetllava una energia cruixent quasi maniàtica—. Em penso… —Es va empassar la saliva sorollosament, cridant l’atenció de tots els altres, incloent-hi Isidore—. Jo em penso que hi ha alguna raó per què tots tres encara som vius. Em penso que si ell tingués alguna pista sobre el nostre parador, ja hauria aparegut. L’èxit de caçar recompenses és treballar com més de pressa millor. És així que hi ha benefici.

—I si ell espera —va dir Irmgard, concordant—, ens escaparem, com ja hem fet. Em penso que Roy té raó. M’hi jugo el que sigui que té els nostres noms però no el nostre parador. Pobra Luba, a l’Òpera, al descobert. Cap dificultat per trobar-la.

—Bé —va dir Roy afectadament—, ella ho volia així. Estava convençuda que estaria més segura com una figura pública.

—Tu li vas dir el contrari —va dir Irmgard.

—Sí —va concordar Roy—, li ho vaig dir, i vaig dir a Polokov que no intentés fer-se passar per un home de l’OMP. I vaig dir a Garland que un dels seus propis caçadors de recompenses l’agafaria, que molt possiblement passaria el que ha passat.

Es balancejava sobre els talons amb la seva cara profundament assenyada.

Isidore va parlar:

—P-p-pel que he pogut sentir, em p-p-penso que el senyor Baty és el vostre líder natural.

—Sí, Roy és un líder —va dir Irmgard.

Pris va dir:

—Ha organitzat el nostre… viatge. Des de Mart.

—En aquest cas —va dir Isidore—, val més que feu el que ell suggereix. —La seva veu es va interrompre amb esperança i tensió—. Em penso que seria m-m-magnífic, Pris, si v-v-visquessis amb mi. Em quedaré a casa un parell de dies a la setmana… tindré vacances aviat. Per estar segur que no et passa res.

I potser Milt, que té molta capacitat inventiva, podria dissenyar una arma que ell pogués fer servir per matar caçadors de recompenses… fossin el que fossin. Tenia una impressió indistinta impresa, ràpida, obscura, d’alguna cosa impietosa que portava una llista impresa i una arma, que es movia com una màquina per la tasca avorrida, burocràtica, de matar. Una cosa sense emocions, o fins i tot sense cara, una cosa que si la mataven era reemplaçada immediatament per una altra que s’hi assemblava. I etcètera, fins que tothom real i viu hagués estat assassinat.

Increïble, va pensar, que la policia no hi pugui fer res. No m’ho puc creure. Aquesta gent deu haver fet alguna cosa. Potser han emigrat a la Terra il·legalment. Ens diuen —ens diu la TV— que denunciem qualsevol aterratge d’una nau fora dels camps aprovats. La policia deu vigilar això.

Però fins i tot així, ja ningú no era mort deliberadament. Era contrari al mercerisme.

—Jo agrado —va dir Pris— al cap de pollastre.

—No li diguis això, Pris —va dir Irmgard. Va fer a Isidore una mirada de compassió—. Pensa en el que ell et diria.

Pris no va dir res. La seva expressió va esdevenir enigmàtica.

—Començaré a muntar l’intercomunicador —va dir Roy—. Irmgard i jo ens quedarem en aquest pis. Pris, tu vés amb… el senyor Isidore.

Va començar a dirigir-se a la porta, amb una rapidesa espantosa per a un home tan pesant. Va sortir i va tancar la porta d’un cop. Aleshores Isidore va tenir una al·lucinació momentània, estranya. Molt ràpidament va veure una estructura de metall, una plataforma de politges i circuits i bateries i argues i engranatges… i després la forma desmanegada de Roy Baty es va veure altra vegada. Isidore va sentir una rialla pujar dins seu i, nerviosament, la va ofegar. I es va sentir atordit.

—Un home —va dir Pris d’una manera remota— d’acció. Llàstima que tingui tan poca traça amb les mans fent coses mecàniques.

—Si ens salvem —va dir Irmgard, en to de censura, sever, com si la renyés— serà a causa de Roy.

—Però val la pena —va dir Pris com si parlés a si mateixa. Es va arronsar les espatlles, després abaixà el cap a Isidore—. Molt bé, J. R. Vindré amb tu i em podràs protegir.

—T-t-tots vosaltres —va dir Isidore immediatament.

Solemnement, amb una veueta formal, Irmgard li va dir:

—Volem que sàpiga que li ho agraïm molt, senyor Isidore. Vostè és el primer amic que crec que qualsevol de nosaltres ha trobat a la Terra. És molt amable de part seva i potser un dia li ho podrem pagar.

Ella es va acostar i li va tustar el braç.

—Té alguna publicació de ficció precolonial que jo pugui llegir? —li va preguntar ell.

—Què?

Irmgard Baty va mirar Pris interrogativament.

—Aquelles revistes velles —va dir Pris. Havia reunit algunes coses per emportar-se’n i Isidore li va treure el bolic dels braços, sentint l’alegria que només dóna la satisfacció d’un objectiu aconseguit—. No, J. R. No vam portar res, per les raons que he explicat.

—D-d-demà aniré a una llibreria —va dir ell, sortint al replà—. I en compraré per a vosaltres i per a mi algunes per llegir, perquè tingueu alguna cosa a fer a més d’esperar.

Va conduir Pris al seu apartament a dalt, un apartament fosc i buit i mal airejat i tebi. Va portar les coses d’ella al dormitori i immediatament va encendre la calefacció, els llums i el TV en el seu únic canal.

—M’agrada això —va dir Pris, però de la mateixa manera indiferent i absent que abans. Va vagarejar per allà, amb les mans ficades a les butxaques de la faldilla. Tenia una expressió amarga, gairebé severa. En contrast amb la reacció que havia declarat.

—Què hi ha? —va preguntar ell mentre posava les coses d’ella al canapè.

—Res. —Ella va parar davant de la finestra, va fer córrer les cortines i va mirar a fora detingudament.

—Si es pensa que la busquen… —va començar ell.

—És un somni —va dir Pris—. Produït per les drogues que Roy m’ha donat.

—C-c-com?

—Es pensa realment que existeixen caçadors de recompenses?

—El senyor Baty ha dit que han matat els seus amics.

—Roy Baty és tan boig com jo —va dir Pris—. El nostre viatge era entre un hospital mental a la costa est i aquí. Som tots esquizofrènics, amb vides emocionals anormals… falta d’afecte, es diu. I tenim al·lucinacions de grup.

—No em pensava que fos veritat —va dir ell, alleujat.

—Per què?

Ella es va girar per mirar-lo directament. La seva mirada era tan precisa que ell va sentir que s’enrojolava.

—P-p-perquè coses com aquestes no passen. El g-ggovern mai no mata ningú, per cap crim. I el mercerisme…

—Però, miri —va dir Pris—, si no ets humà tot és diferent.

—No és cert. Fins i tot els animals… fins i tot les anguiles i les tortugues i les serps i les aranyes… són sagrats.

Encara mirant-lo fixament, Pris va dir:

—No pot ser, doncs, oi? Com dius, fins i tot els animals són protegits per la llei. Tota la vida. Tot el que és orgànic, que es belluga o s’ensorra o vola o pon ous o… —Es va interrompre perquè Roy Baty havia aparegut obrint abruptament la porta de l’apartament i mentre entrava: deixava darrere seu un rastre de filferro.

—Els insectes —va dir ell, sense mostrar cap torbament per haver-los escoltat— són sacrosants. —Traient un quadre de la paret de la sala, va lligar un petit dispositiu electrònic al clau, el va mirar, i després va tornar a col·locar el quadre—. Ara l’alarma. —Va estirar el fil, que anava fins a un acoblament complex. Amb el seu somriure dissonant, va mostrar l’acoblament a Pris i John Isidore—. L’alarma. Aquests fils van sota la catifa. Són antenes. Detecten la presència d’un… —va dubtar—… d’una entitat —va dir entre dents— que no sigui un dels quatre.

—I sonarà —va dir Pris—, i després, què? Tindrà una arma. Podem caure sobre ell i matar-lo a mossegades.

—Aquest acoblament —va continuar Roy— conté una unitat Penfield. Quan l’alarma sona radia un estat de pànic cap al… a l’estrany. Excepte si actua molt de pressa, cosa que pot fer. Un pànic enorme. Ho tindré sempre obert. Cap ésser humà no pot estar-hi a prop més que una qüestió de segons. És la naturalesa del pànic conduir a circummocions fortuïtes, fuita sense objectiu i espasmes musculars i neurals. Potser. Depèn de si ell és molt bo o no. Isidore va dir:

—L’alarma no ens afectarà?

—És cert —va dir Pris a Roy—. Afectarà Isidore.

—Bé, i què? —va dir Roy. I va començar la seva tasca d’instal·lació—. Tots dos se n’aniran d’aquí corrent aterrits. Això ens donarà temps per reaccionar. I no mataran Isidore. No és a la seva llista. És per això que el podem fer servir com a tapadora.

Pris va dir bruscament:

—No ho pots fer millor, Roy?

—No —va respondre ell—. No puc.

—Demà podré aconseguir u-u-una arma —va dir Isidore.

—Estàs segur que la presència d’Isidore aquí no dispara l’alarma? —va dir Pris—. Al capdavall ell és… ja ho saps.

—He compensat les seves emanacions cefàliques —va explicar Roy—. La seva suma no farà disparar res. Caldrà un humà més. Una persona més.

Arronsant el front, va mirar Isidore, adonant-se del que havia dit.

—Vosaltres sou androides —va dir Isidore. Però no es va preocupar. Li era igual—. Ara veig per què us volen matar —va dir—. Realment, vosaltres no sou vius.

Ara tot tenia sentit. El caçador de recompenses, l’assassinat dels seus amics, el viatge a la Terra, totes aquestes precaucions.

—Quan he fet servir la paraula «humà» —va dir Roy Baty a Pris—, he fet servir una paraula equivocada.

—Molt bé, senyor Baty —va dir Isidore—. Però a mi tant me fa. És a dir, jo sóc un especial. A mi, tampoc no em tracten gaire bé. Per exemple, no puc emigrar. —Es va trobar barbotejant, excitat—. Vosaltres no podeu venir a la Terra, jo no puc…

Es va tranquil·litzar.

Després d’una pausa Roy Baty va dir lacònicament.

—Mart no li agradaria. No es perd res.

—Em preguntava quant trigaria —va dir Pris a Isidore— fins que ho descobrís. Som diferents, oi?

—Probablement ha estat això el que ha perjudicat Garland i Max Polokov —va dir Roy Baty—. Estaven tan segurs que podrien passar. Luba també.

—Vosaltres sou intel·lectuals —va dir Isidore. Es va sentir excitat una altra vegada perquè ho havia comprès. Excitació i orgull—. Penseu abstractament i no… —Gesticulava, els mots xocaven els uns contra els altres. Com sempre—. Ja m’agradaria tenir el QI que vosaltres teniu. Aleshores podria passar el test i no seria un cap de pollastre. Em penso que sou molt superiors. Jo podria aprendre molt amb vosaltres.

Un moment després Roy Baty va dir:

—Acabaré l’alarma.

Va recomençar.

—Ell no entén encara —va dir Pris amb una veu aguda, brusca, forta— com vam sortir de Mart. El que vam fer allà.

—El que no podíem deixar de fer —va grunyir Roy Baty.

Davant la porta oberta, es trobava Irmgard Baty. Només se’n van adonar quan ella va parlar.

—No sembla que ens hàgim de preocupar pel senyor Isidore —va dir ella, ansiosa. Va dirigir-se ràpidament a ell i el va mirar als ulls—. Tampoc no el tracten gaire bé, com ell ha dit. I el que vam fer a Mart no li interessa. Ell ens coneix, ens estima i una acceptació emocional com aquesta… és tot per a ell. És difícil per a nosaltres entendre això, però és cert. —A Isidore va dir, una vegada més molt a prop seu i mirant-lo directament—: Podries guanyar molts diners denunciant-nos. Comprens? —Girant-se va dir al marit—: Mira, ho comprèn però no diu res.

—Ets una gran persona, Isidore —va dir Pris—. Honores la teva raça.

—Si fos un androide —va dir Roy alegrement—, ens denunciaria demà a les deu del matí. Se n’aniria a la feina i ja està. Tinc una gran admiració. —El seu to no podia ser desxifrat. Almenys Isidore no l’entenia—. I nosaltres que imaginàvem que aquest seria un món sense amics, un planeta de cares hostils, tothom contra nosaltres.

I va esclafir en una riallada.

—No estic gens preocupada —va dir Irmgard.

—Hauries d’estar aterrida —va dir Roy.

—Fem una votació —va dir Pris—. Com vam fer a la nau, quan no vam arribar a cap acord.

—Bé —va dir Irmgard—, no diré res més. Però si rebutgem aquest, no crec que trobem cap altre humà que ens rebi i ens ajudi. El senyor Isidore és…

No trobava la paraula.

—Especial —va dir Pris.





15


Solemnement i amb cerimònia, es va fer la votació.

—Ens quedarem aquí —va dir Irmgard fermament—. En aquest pis, en aquest edifici.

—Jo voto —va dir Roy Baty— perquè matem el senyor Isidore i ens amaguem en qualsevol lloc.

Ell i la dona —i John Isidore— van girar-se, tibats, vers Pris.

En veu baixa, Pris va dir:

—Jo voto perquè ens quedem aquí. —I, més alt, va afegir—: Em penso que el valor que J. R. té per a nosaltres pesa més que el seu perill, que el fet de conèixer-nos. És obvi que no podem viure entre humans sense ser descoberts. Ha estat això el que ha matat Polokov i Garland i Luba i Anders. És el que els ha matat a tots.

—Potser han fet precisament el que nosaltres fem ara —va dir Roy Baty—. Confiar en un ésser humà que es creien que era diferent. Com has dit, especial.

—No ho sabem —va dir Irmgard—. És només una conjectura. Em penso que ells… —Va fer un gest—. S’han mostrat massa. Cantaven en un escenari, com Luba. Nosaltres confiem… et diré en què confiem i què ens decep, Roy: és la nostra terrible intel·ligència superior! —Amb els seus pits petits i alts bellugant-se amunt i avall ràpidament, va mirar el marit—. Som tan llestos… Roy, ara mateix som llestos, caram, ho és ara!

Pris va dir:

—Em penso que Irm té raó.

—Així, deixem que les nostres vides depenguin d’un anormal… —va començar Roy, però va desistir—. Estic cansat —va dir simplement—. Ha estat un llarg viatge. Però no gaire llarg aquí. Malauradament.

—Espero —va dir Isidore, content— poder fer agradable la vostra estada a la Terra.

Sentia que ho podia fer. Li semblava fàcil, la culminació de tota la seva vida —i de la nova autoritat que havia manifestat aquell dia al videòfon a la feina.

De seguida que va deixar oficialment la feina aquell vespre, Rick Deckard va travessar la ciutat fins al sector animal: els diversos blocs de comerços d’animals amb els seus enormes aparadors de vidre i rètols cridaners. La nova i terriblement única decepció que l’havia immobilitzat abans no l’havia deixat. Això, la seva activitat aquí amb animals i negociants d’animals, semblava l’únic punt feble en la seva capa de depressió, una falla per la qual podia agafar-la i exorcitzar-la. En el passat, de totes maneres, la vista dels animals, l’olor de vendes i ofertes cares, havia fet molt per ell. Potser tindria el mateix efecte ara.

—Sí, senyor —li va dir el venedor d’animals vestit amb elegància quan ell mirava els animals exposats—. Troba alguna cosa que li agradi?

—Trobo molta cosa que m’agrada —va dir Rick—. És el preu el que em preocupa.

—Digui’ns el negoci que vol fer —va dir el venedor—. El que vol emportar-se a casa i com vol pagar-ho. Portarem l’oferta al nostre director de vendes i aconseguirem el seu vistiplau.

—En tinc tres mil al comptat. —El departament, al final del dia, li havia pagat la seva recompensa—. Quant val —va preguntar— la família de conills que hi ha allà?

—Senyor, si té una entrada de tres mil, puc fer-lo propietari d’alguna cosa molt millor que una parella de conills. Què me’n diu, d’una cabra?

—No he pensat gaire en cabres —va dir Rick.

—Puc demanar si això representa massa per a vostè?

—Bé, normalment no porto tres mil dòlars a la butxaca —va concordar Rick.

—Ja m’ho semblava, senyor, quan ha parlat de conills. El que passa amb els conills, sap, és que tothom en té. M’agradaria veure’l pujar al nivell de les cabres, on és el seu lloc. Francament, em sembla més un home de cabra.

—Quins són els avantatges de les cabres?

El venedor va dir:

—El clar avantatge d’una cabra és que pot ser ensenyada per tossar qualsevol persona que intenti robar-la.

—No si li disparen un dard hipnòtic i baixen amb una escala de corda des d’un hovercotxe —va dir Rick.

Impertorbable, el venedor va continuar:

—Una cabra és lleial. I té una ànima lliure, natural, que cap gàbia no pot encadenar. I hi ha una característica addicional excepcional en les cabres, de què vostè no pot haver-se adonat. Moltes vegades fas una inversió en un animal i te l’emportes a casa i un matí descobreixes que ha menjat alguna cosa radioactiva i s’ha mort. Les cabres no es preocupen per quasimenjars contaminats. Poden menjar eclècticament fins i tot coses que farien caure una vaca o un cavall i més especialment un gat. Com a inversió a llarg termini, la cabra… especialment la femella… ofereix avantatges immillorables al propietari d’un animal.

—Aquesta és una femella?

Havia vist una gran cabra negra al mig de la seva gàbia. Va dirigir-se cap allà i el venedor el va acompanyar. La cabra, li semblava, era bella.

—Sí, és una femella. Una cabra negra de Núbia, molt grossa, com pot veure. És un magnífic exemplar en el mercat, aquest any. I l’oferim a un preu inusualment atractiu, molt baix.

Agafant el seu Sidney greixós, Rick va mirar la cabra, negra de Núbia.

—Serà una operació en metàl·lic? —va preguntar el venedor—. O portarà un animal usat?

—Tot en metàl·lic —va dir Rick.

En un tros de paper, el venedor va escriure un preu i després, ràpidament, gairebé furtivament, el va mostrar a Rick.

—Massa —va dir ell. Va agafar el tros de paper i va escriure una quantitat més modesta.

—No podem vendre una cabra per aquest preu —va protestar el venedor. Va escriure un altre número—. Aquesta cabra té menys d’un any. Té una vida molt llarga davant seu. —Va mostrar el nou preu a Rick.

—Fet —va dir Rick.

Va firmar un contracte de pagament a terminis, va pagar tres mil dòlars —tota la seva recompensa— com a entrada, i poc temps després era prop del seu hovercotxe, una mica atordit, mentre els empleats carregaven la gàbia amb la cabra al cotxe. Ara tinc un animal, va pensar. Un animal viu, no elèctric. Per segona vegada en la meva vida.

La despesa, el deute del contracte, l’aterria. Va sentir que tremolava. Però ho havia de fer, va pensar. L’experiència amb Phil Resch… he de recuperar la meva confiança, la meva fe en mi mateix i en la meva capacitat. O no podré continuar en la meva feina.

Amb les mans balbes, va conduir l’hovercotxe fins al cel i es va dirigir a casa i a Iran. Estarà furiosa, va pensar. Perquè la deu preocupar, la responsabilitat. I com que és a casa tot el dia s’haurà d’encarregar de gran part de la manutenció. Es va sentir abatut una altra vegada.

Després d’aterrar al terrat del seu edifici, va seure una estona, preparant una història versemblant. La meva feina m’ho exigeix, va pensar. Prestigi. No podíem continuar amb el xai elèctric. Em tocava la moral. Potser li puc dir això, va decidir.

Baixant del cotxe, va treure la gàbia de la cabra del seient de darrere, amb molt d’esforç, i va aconseguir posar-la a terra. La cabra, que havia relliscat, el va mirar amb una perspicàcia d’ulls brillants, però no va fer cap so.

Va baixar al seu pis, va seguir el camí familiar pel replà fins a la seva porta.

—Eh —el va saludar Iran, ocupada a la cuina amb el sopar—. Tan tard?

—Vine al terrat —va dir ell—. Vull mostrar-te una cosa.

—Has comprat un animal. —Es va treure el davantal, es va arreglar els cabells amb un gest reflex, i el va acompanyar. Van anar pel replà fent passos enormes, ansiosos—. No hauries d’haver-lo comprat sense mi —va bleixar Iran—. Tinc el dret de participar en la decisió, l’adquisició més important que mai…

—Volia que fos una sorpresa —va murmurar ell.

—Avui has obtingut alguna recompensa —va dir Iran acusadorament.

—Sí, he retirat tres androides. —Va dir Rick. Va entrar a l’ascensor i, juntament, van apropar-se més a Déu—. Havia de comprar-lo avui —va dir—. Alguna cosa ha anat malament avui, referent a retirar-los. No podria continuar sense tenir un animal. —L’ascensor havia arribat al terrat. Va guiar la dona dins la foscor del vespre, fins a la gàbia. Obrint els focus… conservats per a l’ús de tots els residents… va assenyalar la cabra, silenciosament. Esperant la seva reacció.

—Déu meu —va dir Iran en veu baixa. Va anar fins a la gàbia, va espiar, després va fer una volta, examinant la cabra des de tots els angles—. És realment autèntica? —va preguntar—. No és falsa?

—Absolutament autèntica —va dir ell—. Excepte si m’han enganyat. —Però això era molt rar. La multa per estafa és enorme: dues vegades i mitja el preu de mercat de l’animal autèntic—. No, no m’han enganyat.

—És una cabra —va dir Iran—. Una cabra negra de Núbia.

—Femella —va dir Rick—. Per això, més tard, potser la podrem aparellar. I tindrem llet per poder fer formatge.

—Podem deixar-la sortir? Posar-la on és el xai?

—Haurà d’estar lligada —va dir ell—. Almenys durant alguns dies.

Iran va dir amb una veueta estranya:

—«La meva vida és amor i plaer». Una vella cançó de Josef Strauss. Recordes? Quan ens vam conèixer. —Va posar la mà suaument al seu muscle, va abocar-se sobre ell i el va besar—. Molt d’amor. I molt plaer.

—Gràcies —va dir ell, i la va amanyagar.

—Baixem i agraïm-ho a Mercer. Després podrem tornar i posar-li un nom de seguida. Li fa falta un nom. I potser trobaràs una corda per lligar-la.

Va córrer.

Dret al costat de la seva euga Judy, el veí Bill Harbour els va cridar:

—Eh, teniu una cabra molt maca. Enhorabona. Bona nit, senyora Deckard. Potser tindreu cabrits. Potser us podré canviar el meu poltre per un parell de cabrits.

—Gràcies —va dir Rick, i va seguir Iran cap a l’ascensor—. Això guareix la teva tristor? —li va preguntar—. La meva sí que la guareix.

Iran va dir:

—És clar que guareix la meva tristor. Ara podem confessar a tothom que el xai és fals.

—No cal —va dir ell cautelosament.

—Però ho podem fer. El que sempre hem desitjat s’ha realitzat finalment. És un somni! —Ella es va posar una altra vegada de puntetes, i el va besar suaument. La seva respiració, anhelosa i erràtica, li va fer pessigolles al coll. Després va pitjar el botó de l’ascensor.

Alguna cosa el va avisar. Alguna cosa li va fer dir:

—No anem encara a l’apartament. Quedem-nos aquí amb la cabra. Podem seure i mirar-la i potser donar-li alguna cosa per menjar. M’han donat una saca de civada per començar. I podrem llegir el manual de manutenció de cabres. També me l’han donat de franc. Podrem posar-li el nom d’Eufemia. —L’ascensor, però, havia arribat i Iran ja era a dins—. Iran, espera —va dir ell.

—Seria immoral no fondre’t amb Mercer per gratitud —va dir Iran—. Avui he agafat els mànecs de la caixa i això m’ha tret una mica la tristor… només una mica, no d’aquesta manera. —Va aixecar el puny, on ell va descobrir una petita taca fosca—. I recordo que he pensat que estem molt més bé quan som amb Mercer. Malgrat el dolor. El dolor físic però espiritualment junts. He sentit tots els altres, tot el món, tots els que s’havien fos al mateix temps. —Va impedir que la porta de l’ascensor es tanqués—. Entra, Rick. Serà només un moment. Tu rarament entres en fusió. Vull que transmetis a tothom l’humor en què et trobes ara. Els ho deus. Seria immoral guardar-lo per a nosaltres.

És clar que ella tenia raó. Per això va entrar a l’ascensor i va baixar una vegada més.

A la sala, a la capsa d’empatia, Iran va prémer l’interruptor ràpidament, amb l’expressió animada per una alegria creixent que la va il·luminar com un nou creixent de lluna que augmentés.

—Vull que tothom ho sàpiga —li va dir ella—. Una vegada em va passar que em vaig fondre i vaig agafar algú que havia acabat de comprar un animal. I després, un dia… —Les seves faccions es van enfosquir momentàniament, el plaer va desaparèixer—. Un dia em vaig trobar rebent l’humor d’algú a qui se li acabava de morir un animal. Però altres vegades vam compartir diferents alegries amb ells… jo no en tenia cap, com pots saber, i allò va animar aquella persona. Potser podríem arribar a un suïcidi potencial. El que tenim, el que sentim, podia…

—Tindran la nostra alegria —va dir Rick—, però perdrem. Intercanviarem el que nosaltres sentim pel que ells senten. La nostra alegria es perdrà.

La pantalla de la capsa d’empatia mostrava ara corrents ràpids de color brillant sense forma. Respirant a fons, la seva dona va agafar fort els dos mànecs.

—No perdrem realment el que sentim, almenys si ho recordem clarament. Tu mai no has tingut realment el sentit de la fusió, oi que no, Rick?

—Em sembla que no —va dir ell. Però ara havia començat a sentir, per primera vegada, el valor que persones com Iran obtenien del mercerisme. Possiblement la seva experiència amb el caçador de recompenses Phil Resch havia alterat alguna minúscula sinapsi en ell, havia tancat un interruptor neurològic i n’havia obert un altre. I això havia iniciat potser una reacció en cadena—. Iran —va dir peremptòriament. La va apartar de la capsa d’empatia—. Escolta. Vull explicar-te el que m’ha passat avui. —La va conduir fins al canapè i la va fer seure davant seu—. He trobat un altre caçador de recompenses —va dir—. Un que no coneixia. Un predador que semblava que li agradava destruir-los. Per primera vegada, després d’estar amb ell, els he vistos d’una manera diferent. És a dir, de la meva pròpia manera jo els havia estat veient com ell.

—Això no pot esperar? —va preguntar Iran.

Rick va dir:

—He fet un test, una pregunta, i ho he comprovat. He començat a empatitzar amb els androides, i mira el que això comporta. Tu mateixa ho has dit aquest matí, «aquells pobres droides». Per això saps a què em refereixo. Per això he comprat la cabra. Mai no m’he sentit així. Potser podia ser abatiment, com el que tens tu. Ara comprenc perfectament com pateixes tu quan estàs abatuda. Sempre m’he pensat que t’agradava i em pensava que podries deixar-ho en qualsevol moment, si no tota sola almenys amb l’orgue d’humor. Però quan et sents tan ensorrada t’és igual. És apatia, perquè has perdut la sensació del valor. És igual si et sents més bé perquè si no tens valor…

—I la teva feina? —El seu to el va ferir. Ell va pestanyejar—. La teva feina —va repetir Iran—. Com són els pagaments mensuals de la cabra? —Ella va allargar la mà. Pensativament, ell es va treure de la butxaca el contracte que havia firmat i li va passar—. Tant? —va dir ella en una veu fina—. Els interessos, ostres… només els interessos. I has fet això perquè estaves trist. No com a una sorpresa per a mi, com has dit. —Li va tornar el contracte—. Bé és igual. De totes maneres, estic contenta que hagis comprat la cabra. M’agrada la cabra. Però és un pes econòmic tan gran…

Ella tenia un aire gris.

—Puc demanar una transferència —va dir Rick. I va afegir—: El departament té deu o dotze feines diferents. Robatori d’animals. Podria demanar el trasllat a aquesta secció.

—Excepte pels diners de les recompenses. Ens fa falta perquè no exigeixin la devolució de la cabra!

—Aconseguiré que allarguin el contracte de trenta-sis a quaranta-vuit mesos. —Es va treure un bolígraf i va escriure ràpidament al dors del contracte—. Així, seran cinquanta-cinc menys cada mes.

El videòfon va sonar.

—Si no haguéssim baixat —va dir Rick—, si ens haguéssim quedat al terrat amb la cabra, no hauríem rebut aquesta trucada.

Iran es va dirigir al videòfon mentre deia:

—Per què tens por? No demanaran que tornis la cabra, no encara.

Va aixecar l’auricular.

—És del departament —va dir ell—. Digues que no sóc a casa.

Va anar al dormitori.

—Digui —va dir Iran.

Tres droides més, va pensar Rick, que jo hauria de seguir avui en comptes de venir a casa. A la pantalla, s’havia format la cara de Harry Bryant i per això era massa tard per marxar. Va tornar, amb els músculs de les cames tibats, cap al videòfon.

—Sí que hi és —deia Iran—. Hem comprat una cabra. Per què no passa per aquí a veure-la, senyor Bryant? —Una pausa mentre escoltava. Després va allargar el receptor a Rick—. Vol dir-te alguna cosa —va dir. Anant fins a la capsa d’empatia, es va asseure ràpidament i una vegada més va agafar els dos mànecs. Va quedar absorta gairebé tot seguit. Rick estava dret, agafant el receptor. S’adonava de la seva absència mental. S’adonava de la seva solitud.

—Com anem? —va dir al receptor.

—Tenim una pista sobre els dos androides que falten —va dir Harry Bryant. Trucava des del despatx. Rick va veure la seva taula, els munts de documents i papers i trastos—. És obvi que han estat avisats… Han deixat l’adreça que Dave et va donar i ara potser es poden trobar a… espera. —Bryant va palpar una mica la seva taula fins que va trobar el material que buscava.

Automàticament, Rick va buscar la ploma. Tenia el contracte de compra de la cabra als genolls i es va preparar per escriure.

—Edifici 3967-C —va dir l’inspector Bryant—. Vés-hi tan aviat com puguis. Hem d’assumir que saben que has retirat els altres, Garland, Luft i Polokov. És per això que s’han escapat il·legalment.

—Il·legalment —va repetir Rick. Per salvar la vida.

—Iran m’ha dit que has comprat una cabra —va dir Bryant—. Precisament avui? Després de la feina?

—De tornada cap a casa.

—Quan retiris els restants androides passaré per aquí a veure la teva cabra. A propòsit d’això, acabo de parlar amb Dave. Li he contat els problemes que has tingut. Ell t’envia felicitacions i diu que tinguis més cura. Diu que els Nexus-6 són més llestos del que es pensava. De fet no es podia creure que n’haguessis agafat tres en un sol dia.

—N’hi ha prou —va dir Rick—. No puc fer res més. Em cal reposar.

—Demà hauran marxat —va dir l’inspector Bryant—. Fora de la nostra jurisdicció.

—No marxaran tan aviat. Es quedaran per aquí una mica.

Bryant va dir:

—Vés-hi aquesta nit. Abans que tinguin temps de pensar. No esperaran que ataquis tan de pressa.

—És clar que sí —va dir Rick—. M’estaran esperant.

—Tens por? A causa del que Polokov…

—No tinc por —va dir Rick.

—Què passa, doncs?

—D’acord —va dir Rick—. Hi aniré.

Va començar a penjar el fon.

—Avisa’m tan aviat com tinguis els resultats. Seré aquí, al meu despatx.

Rick va dir:

—Si els agafo, compraré un xai.

—Ja tens un xai. Des que et conec que en tens un.

—És elèctric —va dir Rick. Va penjar.

Aquesta vegada serà un xai de debò, va pensar. En compraré un. Com a compensació.

A la capsa d’empatia negra la seva dona es trobava a la gatzoneta, amb la cara encantada. Es va quedar dret un moment al seu costat, amb la mà al seu pit. El sentia aixecar-se i abaixar-se, la vida en ella, l’activitat. Iran no se’n va adonar. L’experiència amb Mercer pujava i de sobte va sentir una pedra per l’aire. Mentre mirava, Rick va pensar: Senyor, hi ha alguna cosa pitjor en la meva situació que en la seva. Mercer no ha de fer res que li sigui aliè. Pateix però almenys no li exigeixen que contradigui la seva pròpia identitat.

Inclinant-se, va treure suaument dels mànecs dobles els dits de la dona. Després va prendre el seu lloc. Per primera vegada en setmanes.

Un impuls: no ho havia planejat. I allò va esdevenir-se tot seguit.

Un paisatge de males herbes davant seu, una desolació. L’aire amb olor de flors silvestres. Era el desert i no hi havia pluja.

Un home era davant seu, dret, amb una llum trista als seus ulls cansats i adolorits.

—Mercer —va dir Rick.

—Sóc el teu amic —va dir el vell—. Però has de continuar com si jo no existís. Pots comprendre això?

Va obrir les mans buides.

—No —va dir Rick—. No ho puc comprendre. Em fa falta ajut.

—Com et puc salvar —va dir el vell—, si no puc salvar-me jo mateix? —Va somriure—. Que no ho veus? No hi ha salvació.

—En aquest cas, per què serveix això? —va preguntar Rick—. Per què serveixes tu?

—Per mostrar-te —va dir Wilbur Mercer— que no estàs sol. Jo sóc aquí amb tu i sempre hi seré. Vés a fer la teva tasca, encara que sàpigues que no està bé.

—Per què? —va dir Rick—. Per què l’he de fer? Deixaré la meva feina i emigraré.

El vell va dir:

—T’exigiran que facis tort en qualsevol lloc on vagis. És la condició bàsica de la vida, que t’exigeixin que violis la teva identitat. En un moment o altre, tots els éssers vivents ho han de fer. És l’ombra final, la derrota de la creació, és la maledicció en acció, la maledicció que es nodreix de tota la vida. Arreu a l’univers.

—Això és tot el que em pots dir? —va preguntar Rick.

Una pedra va xiular en la seva direcció. Es va ajupir i la pedra li va copejar l’orella. Va deixar immediatament els mànecs i altra vegada es trobava a la seva sala, al costat de la dona i la capsa d’empatia. El cap li feia molt de mal del cop. Palpant, va trobar que tenia sang, grans gotes brillants que li regalimaven per la galta.

Amb un mocador, Iran li va amanyagar l’orella.

—Em penso que estic contenta que m’hagis alliberat. Realment no ho aguanto, que em copegin. Gràcies per rebre la pedrada en lloc meu.

—Me’n vaig —va dir Rick.

—Feina?

—Tres feines.

Li va treure el mocador i va anar fins a la porta, encara estabornit i, ara, sentint-se marejat.

—Bona sort —va dir Iran.

—No he guanyat res agafant aquells dos mànecs —va dir Rick—. Mercer m’ha parlat però no ha servit de res. Ell no sap gaire més que jo mateix. És només un vell pujant un turó fins que es mori.

—No és això la revelació?

Rick va dir:

—Ja sabia aquesta revelació. —Va obrir la porta—. Fins després.

Sortint al replà, va tancar la porta darrere seu. Edifici 3967-C, va pensar, llegint una altra vegada la nota al darrere del contracte. És als suburbis. Gairebé abandonat per allà. Un bon indret per amagar-se. Excepte pels llums de la nit. Aniré precisament darrere d’això, va pensar. Les llums. Fototròpic, com una papallona nocturna. I després d’això, va pensar, s’ha acabat. Trobaré una altra feina, em guanyaré la vida d’una altra manera. Aquests tres són els últims. Mercer té raó. He de posar fi a això. Però, va pensar, em penso que no ho podré fer. Dos androides alhora no és un problema moral, és una qüestió pràctica.

Probablement no podré retirar-los, va pensar. Encara que ho intenti, estic massa cansat i avui han passat massa coses. Potser Mercer ho sabia, va pensar. Potser tenia una previsió de tot el que passarà.

Però jo sé on podré tenir ajut, ofert abans però rebutjat.

Va arribar al terrat i un moment després seia a la foscor de l’hovercotxe fent una trucada.

—Associació Rosen —va dir la noia de la centraleta.

—Rachael Rosen —va dir ell.

—Qui?

Rick va dir amb una veu rogallosa:

—Posi’m amb Rachael Rosen.

—La senyoreta Rosen l’espera…?

—Segur que sí —va dir. Va esperar.

Deu minuts després la petita cara morena de Rachael Rosen va aparèixer a la vidpantalla.

—Bona tarda, senyor Deckard.

—Està ocupada o puc parlar ara? —va dir—. Com que vostè ha dit aquest matí…

No semblava que hagués estat avui; tota una generació havia crescut i desaparegut des que havia parlat amb ella per última vegada. I tot el pes, tot el cansament, s’havien concentrat en el seu cos. Sentia el pes físic. Potser, va pensar, a causa de la pedrada. Amb el mocador va eixugar-se l’orella que encara sagnava.

—Té una ferida a l’orella —va dir Rachael.

Rick va preguntar:

—Es pensava realment, com ha dit, que jo no li trucaria?

—Li he dit —va dir Rachael— que sense mi un dels Nexus-6 l’agafaria abans que vostè l’agafés.

—Estava equivocada.

—Però vostè em truca. Ja ho veu. Vol que jo vingui a San Francisco?

—Aquesta nit —va dir ell.

—És massa tard. Vindré demà. És una hora de viatge.

—M’han dit que he d’agafar-los aquesta nit. —Va fer una pausa i després va dir—: Del grup de vuit, encara en falten tres.

—La seva veu sona com si ho hagués passat molt malament.

—Si vostè no ve aquesta nit —va dir ell—, aniré darrere d’ells tot sol i no podré retirar-los. Acabo de comprar una cabra —va afegir—. Amb la recompensa dels tres que he retirat.

—Ah, els humans —va riure Rachael—. Les cabres puden terriblement.

—Només els mascles. Ho he llegit al llibre d’instruccions que l’acompanyava.

—Vostè està realment cansat —va dir Rachael—. Té un aire atordit. Està segur que sap el que es fa, intentant retirar tres Nexus-6 més el mateix dia? Ningú no ha retirat mai sis androides en un dia.

—Franklin Powers —va dir Rick—. Fa més o menys un any, a Chicago. Va retirar-ne set.

—Del model McMillan Y-4, ja obsolet. Això és una altra cosa. —Va dir Rachael—. Rick, no ho puc fer. Ni tan sols he dinat, encara.

—Et necessito —va dir ell.

Altrament, em moriré, va pensar. Ho sé. Mercer ho sabia. Em sembla que tu també ho saps. I estic perdent el meu temps amb tu, suplicant, va pensar. No es pot suplicar res a un androide. No hi ha res allà dins que puguis commoure.

Rachael va dir:

—Em sap greu, Rick, però aquest vespre no. Haurà de ser demà.

—Venjança d’androide —va dir Rick.

—Què?

—Perquè t’he agafat a l’Escala Voigt-Kampff.

—N’estàs convençut? —Amb els ulls molt oberts, ella va dir—: Realment?

—Adéu —va dir ell i va fer el gest de penjar.

—Escolta —va dir Rachael ràpidament—. No estàs fent servir el cap.

—T’ho sembla perquè vosaltres, els Nexus-6, sou més llestos que els humans.

—No, realment no ho entenc —va sospirar Rachael—. Sé que no vols fer aquesta feina aquesta nit… potser no la vols fer del tot. Estàs segur que vols que jo faci possible que retiris els tres androides restants? O vols que jo et convenci de no intentar-ho?

—Vine —va dir ell— i llogarem una habitació d’hotel.

—Per què?

—He sentit a dir una cosa avui —va dir ell amb veu rogallosa—. Sobre situacions en què s’emboliquen homes humans i dones androides. Vine a San Francisco aquest vespre i jo desistiré dels droides restants. Farem una altra cosa.

Ella el va mirar i després va dir abruptament:

—D’acord. Vindré. On et trobaré?

—Al St. Francis. És l’únic hotel mig decent que funciona a l’àrea de la badia.

—I tu no faràs res fins que jo arribi.

—Seuré a l’habitació —va dir ell— i veuré Buster Amic per TV. La seva invitada durant els tres últims dies ha estat Amanda Werner. M’agrada, aquesta noia. Podria veure-la tota la resta de la meva vida. Té uns pits que somriuen.

Va penjar i va seure una estona, amb la ment en blanc. Per fi el fred del cotxe el va despertar. Va girar la clau d’ignició i uns instants després anava en direcció al centre de San Francisco. I de l’hotel St. Francis.





16


En aquella habitació d’hotel sumptuosa i enorme, Rick Deckard seia llegint les còpies mecanografiades dels informes sobre els dos androides, Roy i Irmgard Baty. En aquests dos casos hi havia fotos telescòpiques, unes còpies borroses 3-D en color que ell amb prou feines aconseguia veure. La dona, va decidir, sembla atractiva. Roy Baty, però, era diferent. Pitjor.

Farmacèutic a Mart, va llegir. O almenys havia fet servir aquella disfressa. De fet probablement havia estat un treballador manual, un bracer, amb aspiracions a alguna cosa millor. Els androides somien?, es va preguntar Rick. Evidentment. És per això que a vegades maten els amos i s’escapen cap aquí. Una vida millor, sense servitud. Com Luba Luft, cantant Don Giovanni i Le nozze en comptes de treballar en un camp desert i ple de roques. En un món colònia fonamentalment inhabitable.

Roy Baty (el full el va informar) té un aire agressiu, assertiu, de falsa autoritat. Té preocupacions místiques i va ser qui va proposar la fugida del grup, amb la justificació ideològica d’una pretesa ficció sobre el caràcter sagrat de l’anomenada «vida» androide. A més a més, aquest androide va robar, i va fer-hi experiments, diverses drogues de fusió mental; quan va ser agafat, va declarar que esperava promoure entre els androides una experiència de grup semblant a la del mercerisme, que va indicar que no era a l’abast dels androides. Hi havia en això una qualitat patètica. Un androide dur, fred, esperant passar per un experiment del qual, a causa d’un defecte deliberadament fabricat, estava exclòs. Però Rick no podia preocupar-se gaire per Roy Baty. Segons les notes de Dave, va sentir una qualitat repel·lent al voltant d’aquest androide. Baty havia intentat l’experiència de la fusió i després, quan això va fallar, va provocar la mort d’una sèrie d’éssers humans… seguida per la fugida cap a la Terra. I ara, especialment a partir d’avui, la retirada dels vuit androides fins que només en quedaven tres. I aquests, els membres restants d’aquell grup il·legal, també estaven condemnats, ja que si ell no aconseguia retirar-los algú altre ho faria. Temps i oportunitat, va pensar. El cicle de la vida. Acabant així, l’última penombra. Abans del silenci de la mort. Va percebre en això un microunivers, complet.

La porta de l’habitació es va obrir de sobte.

—Quin vol! —va dir Rachael Rosen sense alè, entrant amb un llarg abric platejat, sostenidors i pantalons curts. Portava, a més de la seva bossa en bandolera, gran i adornada, una bossa de paper.

—És una habitació molt maca. —Va mirar el rellotge de polsera—. Menys d’una hora. He fet un bon temps. Beu-ne. —Li va allargar la bossa de paper—. He comprat una botella. Bourbon.

Rick va dir:

—El pitjor dels vuit encara és viu. El que ho va organitzar tot. —Va allargar el full de Roy Baty. Rachael va llençar la bossa de paper i va acceptar la fitxa.

—Has localitzat aquest? —va preguntar ella, després de llegir.

—Tinc el número d’un edifici. Als suburbis, on potser un parell d’especials deteriorats, caps de formiga i caps de pollastre, persisteixen a viure les seves versions de viure.

Rachael va allargar la mà.

—A veure els altres.

—Dues dones.

Li va passar els fulls, l’un sobre Irmgard Baty, l’altre sobre un androide que es deia Pris Stratton.

Mirant l’últim full, Rachael va fer:

—Oh… —Va abaixar els fulls, es va acostar a la finestra per mirar la zona central de San Francisco—. Em sembla que et sorprendràs amb l’última. O potser no, potser t’és indiferent.

Va empal·lidir i la seva veu va tremolar. De sobte la noia s’havia tornat molt insegura.

—Què carai dius? —Va agafar els fulls i els va estudiar intentant descobrir quina part havia trastornat Rachael.

—Hem d’obrir el bourbon. —Rachael va portar la bossa de paper a la cambra de bany, va agafar dos gots i va tornar. Semblava encara distreta i insegura… i preocupada. Ell va sentir el vol ràpid dels seus pensaments amagats: les transicions es podien veure a la seva cara arrugada, tensa—. Pots obrir això? —va preguntar—. Costa una fortuna, saps? No és sintètic. És d’abans de la guerra, fet d’autèntic malt.

Va agafar l’ampolla, la va obrir i va omplir els dos gots.

—Què passa? —va preguntar.

Rachael va dir:

—Per telèfon m’has dit que si jo venia aquesta nit, desistiries dels altres tres droides. «Farem una altra cosa», has dit. Però ja som aquí…

—Digue’m què t’ha trastornat —va dir ell.

Rachael el va mirar desafiadorament i va dir:

—Digue’m el que farem en comptes de discutir sobre aquests últims tres droides Nexus-6.

Ella va descordar-se l’abric, el va portar a l’armari i el va penjar. Això li va donar la primera oportunitat per mirar-se-la detingudament.

Les proporcions de Rachael, va remarcar altra vegada, eren estranyes. Amb la seva massa feixuga de cabells negres, el seu cap semblava gros, i a causa dels seus pits diminuts el seu cos agafava un aire aflaquit, gairebé infantil. Però els seus ulls grossos, amb les pestanyes elaborades, només podien ser d’una dona adulta. Aquí acabava la semblança amb l’adolescència. Rachael reposava suaument sobre la part anterior dels peus, i els seus braços, penjats, estaven doblegats a les articulacions. El posat, va pensar ell, d’un caçador cansat potser de la raça de Cromanyó. La raça de caçadors alts, va pensar. Sense que li sobrés carn, una panxa plana, un darrere petit i un pit més petit encara, Rachael havia estat modelada segons el tipus cèltic, anacrònic i atractiu. Sota els petits pantalons les seves cames, primes, tenien una qualitat neutral, no sexual, no gaire arrodonides en corbes núbils. Tanmateix la impressió total era bona. Encara que era sens dubte la impressió d’una noia, no d’una dona. Excepte pels ulls inquiets i perspicaços.

Ell es va beure el bourbon. La seva força, l’olor i el gust fort i autoritari havien esdevingut gairebé estranys per a ell i va tenir feina a empassar-se la beguda. Al contrari, Rachael no va tenir cap problema amb el seu.

Seient al llit, Rachael va allisar distretament la vànova. La seva expressió ara era de malenconia. Ell va posar el got a la tauleta de nit i es va instal·lar al seu costat. Sota el seu pes, el llit va enfonsar-se i Rachael va canviar la seva posició.

—Què passa? —va dir ell. Li va agafar la mà. Era freda, ossuda, una mica humida.

—Aquest últim Nexus-6 —va dir Rachael parlant amb esforç— és el mateix model que jo. —Va mirar la vànova, va trobar un fil i va començar a enrotllar-lo en una boleta—. No t’has adonat de la descripció? És la meva descripció, també. Ella pot portar els cabells d’una altra manera, fins i tot pot haver comprat una perruca. Però quan la vegis sabràs el que vull dir. —Va riure sardònicament—. Ha estat una bona idea que l’associació hagués admès que jo sóc un androide. Altrament potser t’hauries enfollit en veure Pris Stratton. O pensaries que ella era jo.

—Per què et molesta tant això?

—Ostres, jo seré allà quan tu la retiris.

—Potser no. Potser no la trobaré.

Rachael va dir:

—Jo conec la psicologia dels Nexus-6. És per això que sóc aquí. És per això que et puc ajudar. Estan tots junts, els tres últims. Tots al voltant del guillat que es diu Roy Baty, que organitzarà la seva defensa final i crucial. —Els seus llavis es van torçar—. Jesucrist —va dir.

—Anima’t —va dir ell.

Va agafar el seu mentó petit i punxegut, li va aixecar el cap de manera que ella va haver de fitar-lo. Com deu ser besar un androide, va pensar. Inclinant-se uns pocs centímetres, li va besar els llavis secs. No va haver-hi cap reacció. Rachael va continuar impassible. Com si allò no l’hagués afectat. I tanmateix ell va sentir que no era així. O era potser el seu desig.

—Desitjaria haver-ho sabut abans de venir. No hauria vingut. Em penso que demanes massa. Saps el que jo sento envers aquest androide Pris?

—Empatia —va dir ell.

—Alguna cosa per l’estil. Identificació. És com si fos jo mateixa. Déu meu. Potser és això mateix el que passarà. En la confusió, tu em retiraràs a mi, no a ella. I ella podrà tornat a Seattle i viure la meva vida. Mai abans no m’he sentit així. Nosaltres som màquines, emmotllades com taps d’ampolla. És una il·lusió el fet que jo… jo personalment… existeixi realment. Sóc només representativa d’un tipus.

Es va estremir.

Ell no va poder deixar de sentir-se divertit. Rachael s’havia tornat tan capritxosament trista.

—Les formigues no se senten així —va dir ell— i són físicament idèntiques.

—Les formigues. Les formigues no senten la diferència.

—Els bessons humans idèntics tampoc…

—S’identifiquen l’un amb l’altre. Em sembla que tenen un lligam empàtic especial. —Aixecant-se, ella va agafar l’ampolla de bourbon, trontollant una mica. Va omplir el got i va beure altra vegada ràpidament. Durant una estona va caminar per l’habitació, amb les celles arronsades i després, com relliscant per atzar, va tornar al llit. Va aixecar les cames i es va estirar, recolzant-se contra els grans coixins. I va sospirar—. Oblida aquests tres droides. —La seva veu semblava molt cansada—. Estic tan esgotada, del viatge, em sembla. I de tot el que he sabut avui. Només vull dormir. —Va tancar els ulls—. Si em moro —va murmurar—, potser naixeré una altra vegada quan l’Associació Rosen fabriqui la seva pròxima unitat del meu subtipus. —Va obrir els ulls i el va mirar feroçment—. Saps —va dir— per què he vingut realment? Per què Eldon i els altres Rosen, els humans, volien que jo vingués amb tu?

—Per observar —va dir ell—. Per informar exactament del que el Nexus-6 fa que el denunciï en el test Voigt-Kampff.

—En el test o de qualsevol manera. Tot el que li dóna una qualitat diferent. I aleshores jo faré el meu informe i l’associació farà canvis en els seus factors DNS del bany-zigot. I aleshores tindrem el Nexus-7. I quan aquest sigui descobert el canviarem altra vegada i l’associació, al final, tindrà un model que no podrà ser distingit.

—Coneixes el Test Boneli d’Arc Reflex? —va preguntar ell.

—Treballem també amb els ganglis espinals. Un dia el test Boneli desapareixerà en el núvol d’oblit espiritual d’ahir.

Ella va somriure amb indiferència, en desacord amb les seves paraules. En aquest punt ell no podia distingir el seu grau de seriositat. Un tema d’enorme importància, però tractat amb lleugeresa, potser una característica androide, va pensar ell. Cap consciència emocional, cap sentiment del significat del que havia dit. Només les definicions buides, formals, intel·lectuals dels termes separats.

I, a més, Rachael havia començat a empipar-lo. Imperceptiblement havia passat de lamentar la seva condició a mofar-se d’ell a propòsit de la seva.

—Vés a fer punyetes! —va dir.

Rachael va dir:

—Estic borratxa. No puc venir amb tu. Si vols sortir… —Va fer un gest de comiat—. Jo em quedaré i dormiré i després m’explicaràs el que ha passat.

—Excepte —va dir ell— que no hi haurà després perquè Roy Baty m’agafarà.

—Però ara, de totes maneres, no puc ajudar-te perquè estic borratxa. Tu coneixes la veritat, la superfície dura, irregular, relliscadissa de la veritat. Jo sóc només un observador i no intervindré per salvar-te. M’és igual si Roy Baty t’agafa o no. L’única cosa que em preocupa és si m’agafen a mi. —Va obrir molt els ulls—. Senyor, sóc empàtica amb mi mateixa. I, mira, si vaig a aquell edifici suburbà en ruïnes… —Va allargar el braç i va jugar amb un botó de la camisa de Rick. Amb torçades lentes, fàcils, va començar a descordar-lo—. No tinc coratge d’anar-hi perquè els androides no tenen lleialtat els uns vers els altres i jo sé que aquella maleïda Pris Stratton em destruirà i ocuparà el meu lloc. Que ho entens? Treu-te l’americana.

—Per què?

—Perquè puguem anar al llit —va dir Rachael.

—He comprat una cabra negra de Núbia —va dir ell—. He de retirar aquests altres droides. He d’acabar la meva feina i anar a casa a prop de la meva dona. —Va aixecar-se, va fer la volta al llit fins a l’ampolla de bourbon. Dret, es va servir una segona copa.

Les seves mans, va observar, només tremolaven una mica. Probablement de cansament. Tots dos, va pensar, estem cansats. Massa cansats per perseguir tres droides, amb el pitjor dels vuit dirigint l’operació.

Va adonar-se de sobte que havia adquirit una por òbvia, incontestable, dirigida a l’androide principal. Tot depenia de Baty des del començament. Fins ara havia trobat i retirat cada cop més manifestacions ominoses de Baty. Ara arribava el torn d’ell mateix. Pensant això va sentir que la por creixia. El dominava completament, ara que havia deixat que s’acostés a la seva consciència.

—Ara no hi puc anar sense tu —va dir a Rachael—. Ni tan sols puc marxar d’aquí. Polokov ha vingut darrere meu, Garland virtualment també.

—Et penses que Roy Baty et buscarà? —Ella va posar el got a la tauleta, es va inclinar, va allargar el braç enrere i va descordar el sostenidor. Se’l va treure amb agilitat, després va posar-se dreta, balancejant-se i somrient perquè es balancejava—. A la meva bossa —va dir—, tinc un mecanisme que el nostre fabricant a Mart construeix com un… —Va fer una ganyota—. Com un aparell de seguretat d’emergència, mentre passen els nous androides per les inspeccions de rutina. Agafa’l. Sembla una ostra. El trobaràs de seguida.

Ell va començar a forfollar la bossa. Com una dona humana, Rachael tenia tota mena d’objectes concebibles amagats a la bossa. Es va trobar forfollant interminablement.

Mentrestant, Rachael es va treure les botes i es va obrir la cremallera dels pantalons. Equilibrant-se sobre un peu va agafar els pantalons amb un dit de l’altre i els va llançar a l’altra banda de l’habitació. Després va caure al llit, va rodolar per agafar el mirall, va deixar-lo caure al terra encatifat.

—Punyeta —va dir i una vegada més es va posar dreta, trontollosa.

En calces, el va mirar forfollant la seva bossa i després, amb una lentitud i atenció curosa, va aixecar la vànova, es va ficar al llit i va tapar-se.

—És això?

Ell tenia una esfera metàl·lica amb un botó sortint.

—Això posa un androide en catalèpsia —va dir Rachael amb els ulls tancats—. Durant alguns segons. Li suspèn la respiració. La teva també, però els humans poden funcionar sense respirar durant un parell de minuts, mentre que el nervi vague d’un droide…

—Ho sé. —Es va posar dret—. El sistema nerviós autònom de l’androide no és tan propens a interrompre’s com el nostre. Però, com dius, això només actua durant cinc o sis segons.

—Prou temps —va murmurar Rachael— per salvar-te la vida. Així, mira… —Es va aixecar, es va asseure al llit—. Si Roy Baty apareix aquí pots tenir això a la mà i pots prémer el botó. I mentre Roy Baty queda congelat sense proveïment d’aire a la sang i les cèl·lules del cervell se li deterioren, tu pots matar-lo amb el teu làser.

—Tu tens un làser —va dir ell—. A la bossa.

—Fingit. Els androides… —Va badallar amb els ulls altra vegada tancats—… no poden portar làsers.

Ell es va dirigir al llit. Cargolant-se, Rachael va aconseguir finalment posar-se bocaterrosa, amb la cara enfonsada en el llençol blanc de sota.

—Aquest és una mena de llit net, noble, verge —va declarar ella—. Només noies netes, nobles, que… —Va meditar—. Els androides no poden tenir fills —va afegir després—. És una mancança?

Ell va acabar de despullar-la. Va destapar la seva carn pàl·lida, freda.

—És una mancança? —Va repetir Rachael—. No ho sé, realment. No tinc manera de saber-ho. Què sents quan tens un fill? Com et sents quan neixes? Nosaltres no naixem, no creixem. En comptes de morir-nos d’una malaltia o de vellesa, nosaltres ens gastem com formigues. Altra vegada formigues. És el que som. No tu; vull dir jo. Màquines reflexes que no estan realment vives. —Va inclinar el cap d’una banda i va dir alt—: No estic viva! Tu no vas al llit amb una dona. No et sentis decebut, d’acord? Ja has fet l’amor abans amb un androide?

—No —va dir ell, traient-se la camisa i la corbata.

—Em diuen que és convincent si no hi penses gaire. Però si hi penses massa, si penses en el que fas… no pots continuar. Per pures raons fisiològiques.

Inclinant-se, ell li va besar el muscle despullat.

—Gràcies, Rick —va dir ella tristament—. Però recorda: no hi pensis, fes-ho simplement. No et paris per filosofar perquè des d’un punt de vista filosòfic és horrible. Per a tots dos.

Ell va dir:

—Després penso buscar Roy Baty. Encara em fa falta la teva presència. Sé que aquell làser que tens a la bossa és…

—Et penses que jo retiraré un dels teus droides per a tu?

—Em penso que, malgrat el que m’has dit, m’ajudaràs tant com puguis. Altrament no jauries aquí, en aquest llit.

—T’estimo —va dir Rachael—. Si entrés en una habitació i trobés un sofà folrat amb la teva pell tindria una bona marca al test Voigt-Kampff.

Aquesta nit, no sé quan, va pensar ell mentre apagava el llum de la tauleta de nit, retiraré un Nexus-6 exactament igual a aquesta noia nua. Déu meu, va pensar, he acabat com Phil Resch va dir. Vés al llit amb ella primer, va recordar. Després mata-la.

—No ho puc fer —va dir ell i va abandonar el llit.

—M’agradaria que sí —va dir Rachael. La seva veu tremolava.

—No és a causa teva. És a causa de Pris Stratton, del que li he de fer.

—No som iguals. A mi m’és igual Pris Stratton. Escolta.

Rachael es va bellugar en el llit i es va asseure.

En la foscor, ell podia albirar fluixament la seva forma prima, gairebé sense pits.

—Vine al llit amb mi i jo retiraré Stratton. D’acord? Perquè no aguanto arribar tan a prop i després…

—Gràcies —va dir ell. Una gran gratitud, certament a causa del bourbon, va sorgir dins seu i li va constrènyer la gorja.

Dos, va pensar. Ara només en tinc dos per retirar. Només els Baty. Rachael ho farà realment? Evidentment. Els androides pensaven i funcionaven així. Però ell mai no havia trobat res semblant.

—Ostres, fica’t al llit —va dir Rachael.

Ell va ficar-se al llit.





17


Després es van donar un gran luxe: Rick va demanar al servei d’habitacions que portés cafè. Va seure molta estona entre els braços d’una butaca verda, negra i daurada bevent cafè i meditant sobre les pròximes hores. A la cambra de bany, Rachael també taral·lejava i xipollejava sota una dutxa calenta.

—Aquell tracte ha estat un bon negoci —va cridar ella després de tancar l’aigua. Degotant, amb els cabells lligats amb una cinta de goma, va aparèixer a la porta de la cambra de bany—. Nosaltres, els androides, no podem controlar les nostres passions físiques, sensuals. Tu probablement ho sabies. Em penso que te n’has aprofitat, de mi. —Però no semblava autènticament enfadada. Al contrari, estava alegre i certament tan humana com qualsevol noia de les que havia conegut—. Hem d’anar realment darrere aquells droides aquesta nit?

—Sí —va dir ell.

He de retirar-ne dos, va pensar. L’altre és per a tu. Com Rachael havia dit, el tracte estava fet.

Embolicant-se en una gran tovallola blanca, Rachael va preguntar:

—T’ha agradat?

—Sí.

—Tornaràs a anar al llit amb una androide?

—Si és una noia. Si s’assembla a tu.

Rachael va dir:

—Saps quant de temps viu un robot humanoide com jo? Existeixo fa dos anys. Quant de temps penses que tindré?

—Uns dos anys més —va dir ell, després de vacil·lar.

—Mai no han pogut resoldre aquest problema. És a dir, la reposició cel·lular. La renovació perpètua o almenys semiperpètua. Bé, és així.

Ella va començar a eixugar-se vigorosament. La seva cara havia esdevingut inexpressiva.

—Em sap greu —va dir Rick.

—Ostres —va dir Rachael—, em sap greu haver-ho dit. De totes maneres això impedeix els humans de fugir a viure amb una androide.

—I passa el mateix amb els Nexus-6?

—És el metabolisme. No la unitat cerebral.

Ella es va apartar, va agafar les calces i va començar a vestir-se. Ell també es va vestir. Després, junts, parlant poc, van anar al terrat on l’hovercotxe havia estat aparcat per un assistent humà agradablement vestit de color blanc.

Quan es dirigien als suburbis de San Francisco, Rachael va dir:

—Fa una nit molt maca.

—La meva cabra probablement dormi, ara —va dir ell.

O potser les cabres són nocturnes. Alguns animals mai no dormen. Els xais, per exemple, almenys que jo pogués detectar-ho. Sempre que els mires, també et miren. Esperant menjar.

—Quina mena de dona tens?

Ell no va respondre.

—Tu…

—Si no fossis un androide —va interrompre Rick—, si em pogués casar amb tu legalment, ho faria.

—O podríem viure en el pecat —va dir Rachael—, excepte que jo no sóc viva.

—Legalment no. Però sí que ho ets. Biològicament. No ets feta de circuits transistoritzats com un animal fals. Ets una entitat orgànica.

I d’aquí a dos anys, va pensar, et gastaràs i et moriràs. Perquè mai no hem resolt el problema de la reposició cel·lular, com has dit. Així, és igual.

Aquest és el meu final, va pensar. Com a caçador de recompenses. Després dels Baty s’ha acabat. Almenys després del que ha passat aquesta nit.

—Tens un aire ben trist —va dir Rachael.

—Allargant la mà ell li va tocar la cara.

—Ja no podràs caçar més androides —va dir ella amb calma—. Per això no estiguis trist. Si us plau.

Ell la va mirar.

—Cap caçador de recompenses no ha pogut continuar —va dir Rachael— després d’estar amb mi. Només un home molt cínic, Phil Resch, i és boig. Treballa pel seu compte.

—Ja ho veig —va dir Rick. Es va sentir gelat. Completament. Tot el seu cos.

—Però aquest viatge —va dir Rachael— no serà debades perquè trobarem un home meravellós, espiritual.

—Roy Baty —va dir ell—. Els coneixes tots?

—Els coneixia tots, quan encara existien. Ara en conec tres. Hem intentat detenir-te aquest matí, abans que comencessis amb la llista de Dave Holden. Ho he intentat altra vegada, abans que Polokov et trobés. Però després d’això he hagut d’esperar.

—Fins que jo perdés el cap —va dir ell—, i et truqués.

—Luba Luft i jo hem sigut amigues molt íntimes durant gairebé dos anys. Què t’ha semblat? T’ha agradat?

—M’ha agradat.

—Però l’has matat.

—Phil Resch l’ha matat.

—Ah, Phil t’ha acompanyat de retorn a l’Òpera? No ho sabíem. Les nostres comunicacions s’han interromput en un cert moment. Només sabíem que l’havien matat i hem pensat que ho havies fet tu.

—Segons les notes de Dave —va dir ell—, em penso que encara puc tirar endavant i retirar Roy Baty. Però potser no avui Irmgard Baty. —I tampoc Pris Stratton, va pensar. Fins i tot ara, fins i tot sabent això—. En aquest cas tot el que ha passat a l’hotel —va dir ell— no era més que una…

—L’Associació —va dir Rachael— volia acostar-se als caçadors de recompenses aquí i a la Unió Soviètica. Semblava que la cosa donava resultat… per raons que no entenem del tot. Una altra vegada les nostres limitacions, em sembla.

—Dubto molt que donés resultat tan sovint i tan bé com dius —va dir ell amb veu pastosa.

—Però ha donat resultat amb tu.

—Ja ho veurem.

—Ja ho sé —va dir Rachael—. Quan he vist aquella expressió a la teva cara, aquell dolor. És això el que busco.

—Quantes vegades ho has fet?

—No ho recordo ben bé. Set, vuit. No, em sembla que nou. —Aquella noia, o millor, aquella cosa, va balancejar el cap—. Sí, nou vegades.

—La idea és antiquada —va dir Rick.

Sorpresa, Rachael va dir:

—Q… què?

Empenyent el volant, ell va posar el cotxe en una baixada relliscant.

—O almenys és com em sembla. Et mataré —va dir—. I després aniré tot sol al darrere de Roy i Irmgard Baty i Pris Stratton.

—És per això que baixes? —va dir ella aprensivament—. Magnífic. Jo sóc propietat, propietat legal de l’Associació. No sóc un androide fugitiu des de Mart, no sóc com els altres.

—Però —va dir ell— si et puc matar, després podré matar els altres.

Les mans d’ella van dirigir-se a la seva bossa plena de foteses. La va forfollar frenèticament, després va desistir.

—Maleïda bossa —va dir amb ferocitat—. Mai no en puc treure res quan m’interessa. Em mataràs d’una manera que no em faci gaire mal? Vull dir, fes-ho amb cura. I no m’hi resisteixo, d’acord? Prometo que no m’hi resistiré. Entesos?

Rick va dir:

—Ara comprenc per què Phil Resch va dir el que va dir. No estava fent el cínic. Simplement havia après massa. Havent passat per això, no el puc culpar. El va deformar per dintre.

—Però d’una manera incorrecta. —Ara ella semblava més tranquil·la externament. Però encara fonamentalment frenètica i tensa. Sí, el foc negre havia desaparegut, la força de la vida s’havia escolat d’ella, com Rick havia vist tantes vegades abans amb altres androides. La resignació clàssica. Una acceptació mecànica, intel·lectual d’allò a què un organisme autèntic, amb dos bilions d’anys de pressió de viure i evolucionar turmentant-lo, mai no es conformaria.

—No aguanto la manera com els androides desisteixen —va dir ell brutalment. El cotxe era gairebé arran de terra. Va haver d’estirar el volant per evitar d’estavellar-se. Frenant va aconseguir deturar el cotxe d’una manera vacil·lant. Va desconnectar el motor i va treure el seu làser.

—A l’os occipital, darrere el crani —va dir Rachael—. Si us plau.

Es va girar per no haver de mirar el làser. El raig entraria inadvertidament.

Posant de banda el làser, Rick va dir:

—No puc fer el que Phil Resch va dir.

Va engegar altre cop el motor i un moment després s’havien envolat una altra vegada.

—Si ho has de fer —va dir Rachael—, fes-ho ara. No em facis esperar.

—No et mataré. —Va dirigir el cotxe una vegada més cap al centre de San Francisco—. El teu cotxe és al St. Francis, oi? Et deixaré allà i podràs tornar a Seattle.

—Gràcies per no haver-me mort —va dir Rachael.

—Ostres, com tu mateixa has dit, de totes maneres només tens dos anys de vida. I jo en tinc cinquanta. Viuré vint-i-cinc vegades més que tu.

—Però tu realment em menysprees —va dir Rachael—. Pel que he fet. —La confiança li havia tornat. La lletania de la seva veu va agafar ritme—. Ets exactament com els altres. Els caçadors de recompenses abans de tu. Sempre es posen furiosos i parlen violentament de matar-me, però quan arriba el moment no ho poden fer. Exactament com tu ara mateix. —Va encendre un cigarret, va aspirar amb gust—. Comprens el que vol dir això, oi? Vol dir que jo tinc raó. Tu no podràs retirar cap més androide. No es tracta només de mi, sinó també dels Baty i Stratton. Per això, torna a casa, amb la teva cabra. I reposa una mica. —De sobte va sacsejar l’abric violentament—. Uix! Un tros de cendra cremant del meu cigarret… va, ja està.

Es va enfonsar en el seient, relaxada.

Ell no va dir res.

—Aquesta cabra —va dir Rachael—. Tu estimes més la cabra que no pas a mi. Més que la teva dona, potser. Primer la cabra, després la teva dona, després, en últim lloc… —va riure alegrement—. Què pots fer llevat de riure?

Ell no va contestar. Van continuar en silenci una estona i després Rachael va allargar el braç, va trobar la ràdio del cotxe i la va engegar.

—Desconnecta —va dir Rick.

—Desconnectar Buster Amic i els seus Amics Amistosos? Desconnectar Amanda Werner i Oscar Scruggs? És l’hora d’escoltar la gran i sensacional denúncia de Buster, que finalment gairebé ha arribat. —Ella va inclinar-se per mirar el rellotge a la llum de la ràdio—. Falta poc, ara. Ja ho sabies? Fa temps que en parla, que en fa bromes, que…

La ràdio va dir:

«… jo, sí, us vull dir, gent, que sóc aquí amb el meu amic Buster i parlem de passar-nos-ho bé, realment bé, esperant amb cada tic del rellotge el que em sembla que és la més important comunicació de…».

Rick va apagar la ràdio.

—Oscar Scruggs —va dir—. La veu de l’home intel·ligent.

Allargant ràpidament el braç Rachael va engegar una altra vegada la ràdio amb un clic.

—Vull escoltar. Desitjo escoltar. Això és important, el que Buster Amic ha de dir aquesta nit.

La veu idiota del locutor barbotejava una vegada més i Rachael Rosen es va recolzar al seient i es va posar confortable. Al costat d’ell en la foscor el foc del seu cigarret brillava com el cul d’una lluerna complaent: una indicació ferma, constant de realització de Rachael Rosen. La seva victòria sobre ell.





18


—Porta cap aquí la resta de les meves coses —va manar Pris a J. R. Isidore—. Sobretot vull l’aparell de TV. Perquè puguem escoltar la comunicació de Buster.

—Sí —va concordar Irmgard Baty, amb els ulls brillants com els d’un falciot ràpid—. A nosaltres ens fa falta la TV. Hem esperat molt de temps aquesta nit i ara és a punt de començar.

Isidore va dir:

—El meu aparell agafa el canal del govern.

En un racó de la sala, assegut en una butaca com si volgués quedar-s’hi permanentment, com si hagués establert residència a la cadira, Roy Baty va fer un rot i va dir pacientment:

—Volem veure Buster Amic i els seus Amics Amistosos, Iz. O prefereixes que et digui J. R.? De totes maneres, ho comprens, oi? Per això, que pots portar l’aparell?

Tot sol, Isidore va caminar pel replà ressonant i buit fins a l’escala. La potent, forta fragància de felicitat encara floria en ell, la sensació de ser —per primera vegada en la seva trista vida— útil. Els altres depenen de mi, va exultar ell mentre baixava els graons plens de pols fins al nivell de sota.

I, va pensar, serà interessant veure Buster Amic de nou per TV, en comptes d’escoltar-lo només per la ràdio del camió de l’oficina. Això mateix, va pensar, Buster Amic ha de fer aquesta nit la seva comunicació sensacional i curosament documentada. Així, a causa de Pris i Roy i Irmgard podré veure el que serà probablement la notícia més important en molt anys. Magnífic, va pensar.

La vida, per J. R. Isidore, sens dubte havia millorat notablement.

Va entrar a l’antic apartament de Pris, va desconnectar l’aparell de TV i va separar l’antena. El silenci, de sobte, es va imposar. Va sentir que els braços se li afluixaven. En l’absència dels Batys i de Pris es va sentir desapareixent, tornant-se estrany com l’aparell de televisió inert que acabava de desconnectar. Et fa falta estar amb altres persones, va pensar. Per poder viure. És a dir, abans que ells haguessin vingut jo podia aguantar estar tot sol a l’edifici. Però ara tot ha canviat. No pots tornar enrere, va pensar. No pots passar de gent a no-gent. Esverat, va pensar: estic depenent d’ells. Gràcies a Déu no han marxat.

Caldrien dos viatges per transportar les coses de Pris al pis de dalt. Aixecant el TV, va decidir portar-lo primer, després les maletes i la resta de la roba.

Alguns minuts més tard tenia l’aparell de TV a dalt. Amb els dits gemegant va col·locar-lo en una tauleta de cafè a la seva sala.

—En aquest edifici agafem una bona imatge —va panteixar mentre connectava el cordó i l’antena—. Quan jo agafava Buster Amic i els seus…

—Engega —va dir Roy Baty—. I calla.

Ho va fer i després va córrer cap a la porta.

—Amb un viatge més —va dir—, n’hi haurà prou.

Va ronsejar, escalfant-se a la llar de la seva presència.

—Magnífic —va dir Pris d’esma.

Isidore va marxar una vegada més. Em sembla, va pensar, que m’estan explotant una mica. Però li era igual. Encara són bons amics, va pensar.

Altra vegada a sota, va aplegar la roba de la noia, la va ficar a les maletes, després es va arrossegar fins a la porta del replà i va pujar l’escala.

En un graó davant seu, alguna cosa petita es va moure enmig de la pols. Va deixar immediatament les maletes. Es va treure una ampolla de plàstic de medicines que, com tota la resta, portava precisament per a això. Una aranya, força comuna però viva. Amb poca fermesa la va ficar a l’ampolla i hi va posar el tap perforat amb una agulla.

A dalt, a la porta del seu pis, es va aturar per reprendre l’alè.

«… sí, senyors, gent, el moment és ara. Us parla Buster Amic, que espera i confia que estareu tan anhelosos com jo de compartir el descobriment que he fet i el qual he fet verificar expressament per investigadors altament qualificats que han treballat hores extraordinàries durant les últimes setmanes. Ah ah, gent, ja hi som!».

John Isidore va dir:

—He trobat una aranya.

Els tres androides el van mirar, apartant momentàniament l’atenció de la pantalla de TV.

—A veure —va dir Pris. Va allargar la mà.

Roy Baty va dir:

—No parlis mentre Buster parla.

—No he vist mai una aranya —va dir Pris. Va posar-se l’ampolla de medicina als palmells, per examinar l’ésser que hi havia dins—. Totes aquestes cames. Per què li fan falta tantes cames, J. R.?

—Les aranyes són així —va dir Isidore, amb el cor bategant. Tenia dificultat per respirar—. Vuit cames.

Posant-se dreta, Pris va dir:

—Saps el que penso, J. R.? Penso que no li fan falta totes aquestes cames.

—Vuit? —va dir Irmgard Baty—. No en tindria prou amb quatre? Talla-li’n quatre i ho veuràs.

Obrint impulsivament la bossa, va presentar unes tisores petites de les ungles i les va passar a Pris.

J. R. Isidore va quedar aterrit.

Pris va portar la botella de plàstic a la cuina i es va asseure a la taula d’esmorzar de J. R. Isidore. Va treure el tap de la botella i va fer sortir l’aranya.

—Probablement no podrà córrer tan de pressa —va dir ella—, però tampoc no hi ha res per agafar al voltant. De totes maneres, es morirà.

Va agafar les tisores.

—Si us plau —va dir Isidore.

Pris va mirar-lo interrogativament.

—Val alguna cosa?

—No la mutilis —va dir ell dificultosament. Suplicant. Amb les tisores Pris va tallar una de les cames de l’aranya.

A la sala, Buster Amic deia, a la pantalla de TV:

«Mireu aquesta ampliació d’un sector del fons. Aquest és el cel que normalment veieu. Espereu, Earl Parameter, cap del meu personal d’investigació, us explicarà aquesta descoberta que virtualment sacsejarà el món».

Pris va tallar una altra cama, mentre impedia amb la vora de la mà que l’aranya fugís. Somreia.

«Les ampliacions de les imatges de vídeo», va dir una altra veu per TV, «quan són subjectades a una rigorosa anàlisi de laboratori, revelen que el teló de fons del cel i la lluna diürna contra els quals Mercer es mou no són ni tan sols terrenals: són artificials».

—T’ho perds! —Irmgard va cridar Pris ansiosament. Va córrer a la porta de la cuina, va veure el que Pris havia començat a fer—. Au, fes això després —va dir amanyagadorament—. Això és molt important, el que diuen. Prova que tot el que ens crèiem…

—Calla —va dir Roy Baty.

—… és cert —va acabar Irmgard.

L’aparell de TV continuava:

«La “lluna” és pintada. En les ampliacions una de les quals podeu veure ara a la pantalla, es veuen les pinzellades. Hi ha fins i tot proves que les males herbes i el sòl horrible i estèril, potser fins i tot les pedres llançades a Mercer per grups que es pretén que ningú no veu, són igualment fingides. És molt possible, de fet, que les “pedres” siguin fetes de plàstic tou, que no causen ferides autèntiques».

«En poques paraules —va interrompre Buster Amic—. Wilbur Mercer no pateix gens».

El cap d’investigacions va dir:

«Finalment hem aconseguit, senyor Amic, trobar un antic especialista de Hollywood en efectes especials, un tal Wade Cortot, que declara fermament, a partir dels seus anys d’experiència, que la figura de “Mercer” podria ser només un gran músic que travessa un escenari sonor. Cortot ha anat tan lluny per declarar que reconeix l’escenari perquè fou usat per un realitzador de cine mediocre, ara a l’atur, amb qui Cortot va tenir relacions algunes dècades enrere».

«Així, segons Cortot —va dir Buster Amic—, no pot haver-hi cap dubte».

Pris ja havia tallat tres cames de l’aranya, que s’arrossegava miserablement per sobre la taula de la cuina, buscant una sortida, un camí cap a la llibertat. No en va trobar cap.

«Francament, ens creiem Cortot —va dir el cap d’investigacions amb la seva veu seca, pedantesca— i hem gastat molt de temps estudiant films de publicitat de petits músics usats temps enrere per la indústria cinematogràfica de Hollywood, ara morta».

«I heu trobat…».

—Escolteu —va dir Roy Baty.

Irmgard va mirar fixament la pantalla i Pris va aturar la mutilació de l’aranya.

«Van trobar, a través de milers i milers de fotografies, un home, ara molt vell, que es diu Al Jarry, que havia fet algunes petites parts de pel·lícules d’abans de la guerra. El nostre laboratori va enviar un equip a casa de Jarry, a East Harmony, Indiana. Deixem que un dels membres d’aquest equip us expliqui el que va descobrir». Silenci. Després una nova veu, igualment vulgar. «La casa de l’avinguda Lark, a East Harmony, és pobra i s’esfondra. És als suburbis de la ciutat, on ja no viu ningú, llevat d’Al Jarry. Invitat amablement a entrar i assegut en una sala que fa olor de florit, de verdet, vaig examinar per mitjans telepàtics el cervell boirós, ple d’enderrocs i confús d’Al Jarry, assegut al meu davant».

—Escolta —va dir Roy Baty a la vora del seient, com si fos a punt de saltar.

«Vaig descobrir —va continuar el tècnic— que realment el vell havia fet una sèrie de petits vídeos de quinze minuts per a un amo que no va trobar mai. I, precisament com havíem teoritzat, les “pedres” eren de plàstic com cautxú. La “sang” era salsa de tomàquet i —el tècnic va riure per sota el nas— l’únic sofriment que el senyor Jarry va patir va ser haver de passar tot un dia sense whisky».

«Al Jarry —va dir Buster Amic i la seva cara va tornar a la pantalla—. Molt bé, molt bé. Un vell que fins i tot en els seus bons moments no va ser res que ni ell ni nosaltres no poguéssim respectar. Al Jarry va fer una pel·lícula repetitiva i avorrida, una sèrie de pel·lícules, no sabia realment per a qui… i encara no ho sap ara. Sovint alguns addictes de l’experiència del mercerisme han dit que Wilbur Mercer no és un ésser humà, que és una entitat arquetípica superior, potser d’una altra estrella. Bé, en certa manera aquest argument s’ha revelat correcte. Wilbur Mercer no és humà, de fet no existeix. El món on ell s’enfila és un escenari circular vulgar, barat, de Hollywood, que va desaparèixer fa molt de temps. I qui, aleshores, ha escampat aquesta mistificació pel Sistema Solar? Penseu una estona en això, gent».

—Potser no ho sabrem mai —va murmurar Irmgard.

Buster Amic va dir:

«Potser no ho sabrem mai. Com tampoc no podem imaginar l’objectiu peculiar darrere aquest frau. Sí, gent, frau. El mercerisme és un frau!».

—Em sembla que ho sabem —va dir Roy Baty—. És obvi. El mercerisme va néixer…

«Però penseu en això —va continuar Buster Amic—. Pregunteu-vos què fa el mercerisme. Bé, si creus en els nombrosos practicants, l’experiència fusiona…».

—És l’empatia que els humans tenen —va dir Irmgard.

«… homes i dones pertot el Sistema Solar en una sola entitat. Però una entitat que és manejable per l’anomenada veu telepàtica de “Mercer”. Mira-ho bé, això. Un futur Hitler ambiciós políticament podria…».

—No, és l’empatia —va dir Irmgard excitada. Amb els punys tancats, va anar a la cuina, fins a Isidore—. Oi que és una manera de provar que els humans poden fer alguna cosa que nosaltres no podem? Perquè sense l’experiència de Mercer només tindríem la vostra paraula que sentiu aquesta empatia, aquesta cosa col·lectiva, compartida. Com va l’aranya?

Va inclinar-se sobre el muscle de Pris. Amb les tisores, Pris va tallar una altra de les cames de l’aranya.

—Ara en té quatre —va dir. Va donar un cop a l’aranya—. Ara no caminarà. Però ho fa.

Roy Baty va aparèixer a la porta, aspirant profundament, amb una expressió victoriosa a la cara.

—Ja està fet. Buster ho ha dit a plena veu i gairebé tots els humans del sistema l’han escoltat. «El mercerisme és un frau». Tota l’experiència d’empatia és un frau.

Va acostar-se per mirar l’aranya amb curiositat.

—No intentarà caminar —va dir Irmgard.

—Jo puc fer-la caminar.

Roy Baty es va treure de la butxaca una capsa de llumins, va encendre un llumí, el va posar prop de l’aranya, cada vegada més a prop, fins que finalment l’insecte es va apartar amb dificultat.

—Jo tenia raó —va dir Irmgard—. Oi que havia dit que no podria caminar només amb quatre cames? —Va mirar Isidore amb expectació—. Què hi ha? —Tocant-li el braç, va dir—: No has perdut res. Et pagarem el que aquell… com es diu?… aquell catàleg Sidney diu. No estiguis tan trist. Oi que és important el que han descobert sobre Mercer? Tota aquella investigació? Eh, respon.

Ell li va donar un cop de colze amb inquietud.

—Està enfadat —va dir Pris—. Perquè ell té una capsa d’empatia. A l’altra habitació. Que la fas servir, J. R.? —va preguntar a Isidore.

Roy Baty va dir:

—És clar que la fa servir. Tothom ho fa… o ho feia. Potser ara començaran a fer-se preguntes.

—No penso que això sigui la fi del culte de Mercer —va dir Pris—. Però en aquest precís moment hi ha molts éssers humans infeliços. —A Isidore va dir—: Hem d’esperar durant mesos. Tots sabíem el que passaria, aquest cop de Buster. —Va dubtar i després va dir—: Naturalment, perquè Buster és un dels nostres.

—Un androide —va explicar Irmgard—. I ningú no ho sap. Els humans, vull dir.

Amb les tisores, Pris va tallar encara una altra cama de l’aranya. Tot seguit John Isidore va empènyer i va aixecar aquell ésser mutilat. El va portar a la pica i el va ofegar allà. A la seva ànima, les seves esperances també es van ofegar. Tant de pressa com l’aranya.

—Està enfadat de debò —va dir Irmgard nerviosament—. No et quedis així, J. R. I per què no dius res? —I va dir a Pris i a Roy—: Em fa posar molt nerviosa veure’l dret prop de la pica sense parlar. No ha dit res des que hem engegat el TV.

—No és el TV —va dir Pris—. És l’aranya. Oi que sí, John R. Isidore? Ja li passarà —va dir a Irmgard, que havia anat a l’altra habitació a tancar el TV.

Observant Isidore d’una manera divertida, Roy va dir:

—S’ha acabat ara, Iz. El mercerisme, vull dir. —Amb les ungles va aconseguir treure el cadàver de l’aranya de la pica—. Potser aquesta era l’última aranya —va dir—. L’última aranya viva a la Terra. —Va rumiar—. En aquest cas, tot s’ha acabat també per a les aranyes.

—Jo… no em sento bé —va dir Isidore. Va treure una tassa de l’armari de la cuina. Va estar agafant-la una estona… no sabia quanta estona. I després va dir a Roy Baty—: El cel darrere Mercer és simplement pintat? No és autèntic?

—Has vist l’ampliació per la pantalla —va dir Roy Baty—. Les pinzellades.

—El mercerisme no està acabat —va dir Isidore.

Alguna cosa afligia els tres androides, alguna cosa terrible. L’aranya, va pensar. Potser havia estat l’última aranya de la Terra, com Roy Baty havia dit. I l’aranya ha desaparegut: Mercer ha desaparegut; va mirar la pols i la ruïna de l’apartament tal com estava… va sentir que la confusió arribava, el desordre final de totes les formes, l’absència que venceria. Allò va créixer al seu voltant mentre tenia a les mans la peça de ceràmica buida. Els armaris de la cuina van cruixir i esquerdar-se i va sentir el terra cedint sota els seus peus.

Allargant els braços, va tocar la paret. La seva mà va trencar la superfície. Partícules grises van caure, fragments de guix semblants a la pols radioactiva de fora. Es va asseure a la taula i, com tubs buits i podrits, les cames de la cadira es van corbar. Posant-se ràpidament dret, va deixar la tassa i va intentar arreglar la cadira, va intentar fer-la tornar a la seva forma correcta. La cadira es va desmuntar a les seves mans, els cargols que abans havien lligat les seves diferents parts saltaven i queien. Va veure, a la taula, la tassa de ceràmica esquerdant-se. Teranyines de ratlles fines van créixer com les ombres d’un emparrat, i després una estella va caure de la vora de la tassa i va revelar l’interior aspre, sense vidres.

—Què fa! —La veu d’Irmgard Baty li va arribar, llunyana—. Ho està trencant tot! Isidore, prou…

—No ho faig jo —va dir ell.

Va anar, insegur, cap a la sala, per estar tot sol. Va aturar-se al costat del canapè esquinçat i va mirar la paret groga, bruta, amb totes les seves taques que insectes morts, que abans s’arrossegaven, hi havien deixat, i va pensar altra vegada en el cadàver de l’aranya amb les seves quatre cames restants. Tot és vell aquí, va pensar. Feia molt de temps que havia començat a arruïnar-se i no es detindria. El cadàver de l’aranya ho dominava tot.

En la depressió causada per l’enfonsament del terra, es manifestaven trossos d’animals, el cap d’un corb, mans momificades que podrien haver estat parts de mones. Hi havia un ase una mica apartat, sense moure’s però aparentment viu. Almenys no havia començat a deteriorar-se. Va dirigir-s’hi, sentint que ossos molt fins, secs com males herbes, es trencaven sota les seves sabates. Però abans que pogués arribar a l’ase —un dels éssers que més estimava— un corb blau i resplendent va caure des de dalt i va posar-se als morros de l’ase, que no va protestar. No ho facis, va dir en veu alta, però el corb, ràpidament, va picar els ulls de l’ase. Altra vegada, va pensar. Em passa una altra vegada. Seré aquí a sota molt de temps, va adonar-se’n. Com abans. Triga sempre molt perquè res no canvia mai aquí. Hi ha un punt en què ni tan sols es podreix.

Un vent sec va cruixir i al seu voltant els munts d’ossos es van desfer. Fins i tot el vent els destrueix, va comprendre. En aquesta fase. Precisament abans que el temps s’acabi. M’agradaria poder recordar com m’enfilava des d’aquí, va pensar. Mirant cap a dalt no va veure res on pogués agafar-se.

Mercer, va dir en veu alta. On ets ara? Aquest és el món tomba i jo sóc altra vegada aquí, però aquesta vegada tu no ets aquí també.

Alguna cosa se li va arrossegar sobre el peu. Va agenollar-se i ho va buscar, i ho va trobar perquè es movia a poc a poc. L’aranya mutilada, arrossegant-se amb dificultat sobre les cames que li quedaven. La va agafar i la va aixecar al palmell. Els ossos, va pensar, van tornar enrere. L’aranya està una altra vegada viva. Mercer és certament a prop.

El vent va bufar, va fer cruixir i esberlar la resta dels ossos, però ell sentia la presència de Mercer. Vine, va dir ell a Mercer. Arrossega’t sobre els meus peus o troba alguna altra manera d’arribar aquí. D’acord? Mercer, va pensar. En veu alta, va dir:

—Mercer!

A través del paisatge les males herbes avançaven. Les males herbes pujaven en espiral cap a les parets al seu voltant i se n’apoderaven fins que les males herbes esdevenien la seva pròpia espora. L’espora s’expandia, s’obria i es trencava dins l’acer corromput i els trossos de formigó que abans havien estat parets. Però la desolació va quedar quan les parets van desaparèixer. La desolació va venir després de tota la resta. Llevat de la figura fràgil, borrosa de Mercer. El vell l’enfrontava amb una expressió plàcida.

—El cel és pintat? —va preguntar Isidore—. Hi ha realment pinzellades que es poden veure en l’ampliació?

—Sí —va dir Mercer.

—No les puc veure.

—Ets massa a prop —va dir Mercer—. Cal que et trobis molt lluny, com els androides. Ells tenen una millor perspectiva.

—És per això que ells diuen que ets un frau?

—Jo sóc un frau —va dir Mercer—. Ells són sincers. Les seves investigacions són solvents. Des del seu punt de vista jo sóc un vell actor jubilat que es diu Al Jarry. Tota la seva revelació és verdadera. Em van entrevistar a casa meva, com diuen. Jo els vaig dir tot el que ells volien saber, o sigui, tot.

—Fins i tot allò del whisky?

Mercer va somriure:

—Era veritat. Han fet una bona tasca i des del seu punt de vista la revelació de Buster Amic ha estat convincent. Tindran dificultat a entendre per què res no ha canviat. Perquè tu encara ets aquí i jo encara sóc aquí. —Mercer va indicar amb la mà aquell indret conegut, el turó àrid—. T’he aixecat del món tomba ara mateix i continuaré aixecant-te fins que perdis l’interès i vulguis anar-te’n. Però tu hauràs de deixar de buscar-me perquè jo mai no deixaré de buscar-te.

—No m’ha agradat allò del whisky —va dir Isidore—. És humiliant.

—Perquè tu ets una persona molt recta. Jo no. Jo no jutjo ningú, ni a mi mateix. —Mercer va allargar una mà tancada, amb el palmell amunt—. Abans que ho oblidi, tinc aquí una cosa teva. —Va obrir els dits. A la mà hi havia l’aranya mutilada, però amb les cames tallades restaurades.

—Gràcies.

Isidore va acceptar l’aranya. Va començar a dir alguna cosa més…

Un timbre d’alarma va sonar.

Roy Baty va grunyir:

—Hi ha un caçador de recompenses a l’edifici! Apaga tots els llums. Aparta’l d’aquella capsa d’empatia. Cal que ell estigui a punt a la porta. Endavant… feu-lo caminar!





19


Mirant cap avall, John Isidore va veure les seves pròpies mans. Agafaven els dos mànecs de la capsa d’empatia. Mentre era allà, embadocat, els llums de la sala es van apagar. Va poder veure, a la cuina, Pris corrent a agafar el llum petit que hi havia.

—Escolta, J. R. —li va murmurar Irmgard severament a l’orella. L’havia agafat pel muscle, amb les ungles clavades en la seva carn amb una intensitat frenètica. Ara, no semblava que s’adonés del que feia. A la llum nocturna borrosa de fora, la cara d’Irmgard semblava torçada, astigmàtica. S’havia tornat suplicant, amb uns ulls petits, agemolits de por, sense parpelles.

—Quan ell truqui, si truca —va murmurar—, has d’anar a la porta. Has de mostrar-li la teva identificació i dir-li que aquest és el teu pis i que aquí no hi ha ningú més. I digues que vols veure una ordre judicial.

Dreta, amb el cos arquejat, Pris va murmurar:

—No el deixis entrar, J. R. Digues alguna cosa, fes alguna cosa que l’aturi. Saps el que un caçador de recompenses faria aquí? Comprens el que faria?

Apartant-se dels dos androides femella Isidore va trobar el seu camí fins a la porta. Amb els dits, va trobar el pom, es va quedar allà, escoltant. Podia sentir el replà a fora com sempre l’havia sentit: buit, ressonant i sense vida.

—Sents alguna cosa? —va preguntar Roy Baty, inclinant-se. Isidore va sentir el seu cos ranci, servil. Va aspirar por venint d’ell, por fluïda, que formava una boira—. Surt i dóna un cop d’ull.

Obrint la porta, Isidore va mirar amunt i avall del replà indistint. L’aire a fora tenia una clara qualitat, malgrat el pes de la pols. Encara tenia l’aranya que Mercer li havia donat. Era realment l’aranya que Pris havia tallat amb les tisores de les ungles d’Irmgard Baty? Probablement no. No ho sabria mai. Però, fos com fos, vivia. S’arrossegava dins la seva mà tancada, no el mossegava: com la majoria de les aranyes petites, les seves mandíbules no podien pessigar la pell humana.

Va arribar al final del replà, va baixar l’escala i va sortir al que abans havia estat un jardí. El jardí havia desaparegut durant la guerra i tot havia quedat arruïnat. Però ell en coneixia la superfície. Li agradava trepitjar el vell camí, i el va seguir, va passar pel costat més llarg de l’edifici, finalment va arribar a l’únic lloc verd del veïnat: una taca d’un metre quadrat de males herbes arrossegadisses, saturades de pols. Allà va deixar l’aranya. Va sentir les seves cames quan li abandonava la mà.

Un raig de llanterna va caure sobre les males herbes i en aquella llum les seves tiges mig mortes van semblar despullades, amenaçadores. Aleshores va poder veure l’aranya. Es trobava en una fulla dentellada. Se n’havia sortit, doncs.

—Què feu? —va preguntar l’home de la llanterna.

—Deixo aquí una aranya —va dir ell, preguntant-se per quina raó l’home no la veia. En el raig de llum groga, l’aranya flotava més gran que ella mateixa—. Perquè pugui fugir.

—Per què no la porteu al vostre pis? Hauríeu de tenir-la en un gerro. D’acord amb el Sidney de gener, el preu al detall de la major part de les aranyes ha pujat un deu per cent. Podríeu rebre’n uns cent i escaig dòlars.

—Si la portés a casa, ella l’hauria tallat una altra vegada. De mica en mica, per veure què passava —va dir Isidore.

—Els androides fan això —va dir l’home.

Ficant una mà a l’abric, es va treure alguna cosa que va obrir i va allargar a Isidore.

A la llum irregular el caçador de recompenses semblava un home d’estatura mitjana, no gens impressionant. Cara rodona i sense pèl, faccions agradables. Com un funcionari. Metòdic però informal. Cap forma de semidéu. No gens com Isidore l’havia imaginat.

—Sóc investigador del Departament de Policia de San Francisco. Deckard, Rick Deckard. —L’home va tancar altra vegada la seva identificació, la va ficar a la butxaca de l’abric—. Són allà ara? Tots tres?

—Bé, el cas és que —va dir Isidore—, jo els protegeixo. Dos són dones. Són els últims del grup. Els altres han mort. Jo he portat el TV de Pris del seu pis i l’he posat en el meu perquè poguessin veure Buster Amic. Buster ha provat sens cap mena de dubte que Mercer no existeix.

Isidore estava molt excitat de saber una cosa tan important, una notícia que el caçador de recompenses evidentment no sabia.

—Anem a dalt —va dir Deckard.

De sobte va tenir un làser apuntant a Isidore. Després, dubtós, el va guardar.

—Tu ets un especial, oi? —va preguntar—. Un cap de pollastre.

—Però tinc una feina. Condueixo un camió de… —Aterrit, es va adonar que havia oblidat el nom—… un hospital d’animals domèstics —va dir—. L’Hospital d’Animals Domèstics Van Ness —va dir—. Propietat d-d-de Hannibal Sloat.

—Vols conduir-me a dalt —va dir Deckard— i mostrar-me a quin pis són ara? Hi ha més d’un miler de pisos. Em pots estalviar molt de temps.

La seva veu queia amb cansament.

—Si els mates no podràs fusionar-te altra vegada amb Mercer —va dir Isidore.

—No em portaràs a dalt? Mostra’m el pis. Si em mostres el pis ja trobaré la casa.

—No —va dir Isidore.

—D’acord amb les lleis estatals i federals —va començar Deckard. Però es va parar. Va desistir de l’interrogatori—. Bona nit —va dir i va apartar-se cap a la finca, amb la llanterna obrint un viarany groguenc i difús davant seu.

Dins l’edifici, Rick Deckard va apagar la llanterna. Guiat per les bombetes ineficaces espaiades al seu davant, va caminar al llarg del replà, pensant. El cap de pollastre sap que són androides. Ja ho sabia abans que li ho digués. Però no ho entén. D’altra banda, qui ho entén? Jo ho entenc? Ho he entès? I un d’ells és un duplicat de Rachael, va pensar. Potser l’especial ha viscut amb ella. M’agradaria saber si li ha agradat, es va preguntar. Potser és la que ell tenia por que li mutilés l’aranya. Potser valdria la pena tornar enrere i agafar aquella aranya. Mai no he trobat un animal viu, salvatge. Deu ser una experiència fantàstica mirar el terra i veure una cosa viva corrent per allà. Potser em passarà un dia a mi com li ha passat a ell.

Havia portat un aparell d’escolta del cotxe. El va engegar ara, un morro detector giratori amb una pantalla. En el silenci del replà la pantalla no indicava res. No són en aquest pis, va pensar. Va posar-lo vertical. En aquell eix el morro va absorbir un senyal fluix. A dalt. Va ficar l’aparell a la cartera i va pujar l’escala fins a l’altre pis.

Una figura esperava en la foscor.

—Si es mou el retiraré —va dir Rick. El mascle, que l’esperava. Sentia el làser en els seus dits tancats però no podia aixecar-lo i apuntar. Havia estat agafat primer, agafat massa aviat.

—No sóc un androide —va dir la figura—. El meu nom és Mercer. —Va avançar fins a la zona de llum—. Visc en aquest edifici a causa del senyor Isidore. L’especial que tenia l’aranya. Vostè ha parlat una mica amb ell a fora.

Rick va preguntar:

—Ara jo estic fora del mercerisme? Com el cap de pollastre ha dit? A causa del que faré en els pròxims minuts?

Mercer va dir:

—El senyor Isidore ha parlat per ell mateix, no en nom meu. El que faràs s’ha de fer. Ja ho he dit. —Aixecant el braç va assenyalar l’escala darrere Rick—. He vingut a dir-te que un d’ells és darrere teu i a sota, no al pis. És el més difícil de tots tres i et cal retirar-lo primer. —Aquella veu antiga i cruixent va agafar un fervor abrupte—. De pressa, senyor Deckard. Als esglaons.

Amb el làser empunyat, Rick es va girar i es va asseure a la gatzoneta davant per davant de l’escala. Una dona pujava en la seva direcció i Rick la coneixia. La va reconèixer i va abaixar el làser.

—Rachael —va dir, perplex. L’havia seguit amb l’hovercotxe fins aquí? Per què?—. Torna a Seattle! —li va dir—. Deixa’m en pau. Mercer m’ha dit que ho he de fer.

I després va veure que no era exactament Rachael.

—Per tot el que hem estat l’un per l’altre —va dir l’androide quan s’acostava amb els braços estesos per abraçar-lo.

La roba, va pensar, no és la mateixa. Però els ulls, els mateixos ulls. I n’hi ha més així. Pot haver-hi una legió com ella, cadascuna amb el seu propi nom, però totes Rachael Rosen… Rachael, el prototip, usat pel fabricant per protegir els altres.

Va disparar contra ella quan, implorant, corria cap a ell. L’androide va esclatar i algunes parts seves van volar. Rick va tapar-se la cara i després va mirar altra vegada, va mirar i va veure el làser que l’androide portava rodolant per l’escala. El tub de metall va rebotar graó rere graó, mentre el seu so disminuïa fins a parar.

El més difícil de tots tres, havia dit Mercer. Va espiar. El vell havia marxat. Poden seguir-me amb Rachael Rosen fins que em mori, va pensar, o fins que el model esdevingui obsolet, segons el que passi primer. I ara els altres dos, va pensar. Un d’ells no és al pis, ha dit Mercer. Mercer m’ha protegit, va pensar. S’ha manifestat i m’ha ofert ajut. Ella —aquella cosa— m’hauria agafat si Mercer no m’hagués avisat. Ara puc fer la resta, va pensar. Aquesta era impossible. Ella sabia que jo no ho podria fer. Però s’ha acabat. Ha estat ràpid. He fet el que no podia fer. Puc trobar els Baty pels mètodes normals. Seran difícils però no seran com aquest.

Estava dret al replà buit. Mercer l’havia deixat perquè ell havia fet el que venia a fer: Rachael —o millor Pris Stratton— havia estat desmembrada, i això no deixava res, només ell. Però en algun indret de l’edifici, els Baty esperaven i sabien. Sentien el que ell havia fet aquí. Probablement en aquest moment sentien por. Aquesta havia estat la reacció a la seva presència a l’edifici. La seva temptativa. Sense Mercer haurien reeixit. Per a ells, la fi havia arribat.

S’ha de fer ràpidament, el que he de fer, va pensar. Va córrer fins al final del replà i tot seguit el seu aparell de detecció va registrar la presència d’activitat cefàlica. Havia trobat el pis. L’aparell ja no feia falta. El va deixar i va trucar a la porta del pis.

Des de dins va sonar un veu d’home.

—Qui és?

—Sóc Isidore —va dir Rick—. Deixeu-me entrar perquè us busco i d-d-dos de vosaltres sou dones.

—No obrirem la porta —va dir una veu de dona.

—Haig de veure Buster Amic per la TV de Pris —va dir Rick—. Ara que ha provat que Mercer no existeix és molt important veure’l. Jo condueixo un camió de l’Hospital d’Animals Domèstics Van Ness, que és p-p-propietat del senyor Hannibal S-s-sloat. —Es va obligar a quequejar—. V-v-voleu obrir la p-p-porta? És el meu pis.

Va esperar i la porta es va obrir. Dins el pis va veure foscor i formes indistintes, dues.

La forma més petita, la dona, va dir:

—Vostè ha de fer-nos tests.

—És massa tard —va dir Rick. La figura més alta va intentar tancar la porta i connectar una mena d’equipament electrònic—. No —va dir Rick—. He d’entrar. —Va deixar que Roy Baty disparés primer. Va aguantar la seva arma fins que el raig de làser passés prop seu mentre es desviava—. Heu perdut la vostra base legal —va dir Rick— quan heu disparat en contra meu. Hauríeu d’haver-me obligat a fer-vos el test Voigt-Kampff. Però ara és igual.

Una vegada més Roy Baty va enviar el raig de làser contra ell, va fallar, va deixar caure el tub i va córrer cap a l’interior del pis, a una altra habitació, potser, abandonant l’aparell electrònic.

—Per què Pris no l’ha agafat? —va preguntar la senyora Baty.

—No hi ha cap Pris —va dir ell—. Només Rachael Rosen repetida. —Va veure el làser a la seva mà esborrada a la penombra. Roy Baty l’hi havia donat, havia volgut atreure’l al pis, endins, perquè Irmgard Baty el pogués agafar per darrere, per l’esquena—. Em sap greu, senyora Baty —va dir Rick, i li va disparar.

Roy Baty, a l’altra habitació, va fer un crit d’angoixa.

—Molt bé, tu l’estimaves —va dir Rick—. I jo estimava Rachael. I l’especial estimava l’altra Rachael.

Va abatre Roy Baty. El seu enorme cadàver es va escampar, abatut com una col·lecció amuntegada d’objectes separats i fràgils. Es va abocar sobre la taula de la cuina i va arrossegar els plats amb ell. Els circuits reflexos del cadàver el van fer contreure i sacsejar, però havia mort. Rick el va ignorar, no el va mirar, ni va mirar el d’Irmgard Baty prop de la porta. He retirat l’últim, va pensar Rick. Sis, avui, gairebé un rècord. I ara s’ha acabat i puc anar-me’n a casa, prop d’Iran i de la cabra. I tindrem prou diners, almenys.

Es va asseure al canapè i, mentre seia allà, en el silenci del pis, entre els objectes immòbils, l’especial, el senyor Isidore, va aparèixer a la porta.

—Val més no mirar —va dir Rick.

—He vist Pris a l’escala.

L’especial plorava.

—No ho faci tan difícil —va dir Rick. Es va posar dret amb un rodament de cap, amb un esforç—. On és el telèfon?

L’especial no va dir res, no feia res llevat de ser allà, dret. Rick va buscar el telèfon, el va trobar i va trucar al despatx de Harry Bryant.





20


—Magnífic —va dir Harry Bryant—. Bé, vés a reposar, ara. Enviarem un cotxe patrulla a recollir els tres cossos.

Rick Deckard va penjar.

—Els androides són estúpids —va dir bruscament a l’especial—. Roy Baty no podia distingir-me de tu. Ha pensat que tu eres a la porta. La policia ho netejarà tot. Per què no et quedes en un altre pis fins que ells acabin? Certament no voldràs quedar-te aquí amb això.

—Abandonaré aquest edifici —va dir Isidore—. Viuré més a prop de la ciutat, on hi hagi més gent.

—Em sembla que hi ha una vacant al meu edifici —va dir Rick.

Isidore va quequejar:

—No v-v-vull v-v-viure a prop seu.

—Vés-te’n fora o a dalt —va dir Rick—. No et quedis aquí.

L’especial no va saber què dir ni què fer. Una varietat d’expressions mudes li van passar per la cara, i després, girant-se, va sortir de l’apartament i va deixar Rick tot sol.

Quina feina la meva, va pensar Rick. Sóc un flagell, com la fam o la pesta. Onsevulla que vagi l’antiga maledicció em segueix. Com Mercer m’ha dit, he de fer el mal. Tot el que he fet ha estat dolent des del començament. De totes maneres és hora de tornar a casa. Potser amb Iran ho oblidaré.

Quan va arribar a casa, Iran era al terrat. El va mirar d’una manera peculiar, trastornada. En tots els anys que havien viscut junts mai no l’havia vist així.

Posant el braç al seu voltant, ell va dir:

—De totes maneres, s’ha acabat. I he pensat una mica. Potser Harry Bryant em podria destinar a…

—Rick —va dir ella—. He de dir-te una cosa. Em sap greu. La cabra és morta.

En certa manera no el va sorprendre. Només el va fer sentir pitjor, un afegiment quantitatiu al pes que el comprimia per tots costats.

—Em penso que hi ha una garantia en el contracte —va dir—. Si es posa malalta abans de noranta dies, el venedor…

—No s’ha posat malalta. —Iran es va escurar el coll i va continuar amb veu rogallosa—: Algú ha vingut aquí, ha tret la cabra de la gàbia i l’ha arrossegat fins a la vora del terrat.

—I l’ha empès?

—Sí.

Ella va confirmar-ho amb el cap.

—Has vist qui ho ha fet?

—L’he vist perfectament —va dir Iran—. Barbour era encara per aquí. M’ha cridat i hem trucat a la policia, però l’animal ja era mort i ella havia marxat. Era una noia jove de cabells negres i uns ulls grossos i negres, molt prima. Amb un abric llarg platejat. Portava una bossa en bandolera. I no ha fet cap esforç per evitar que la veiéssim. Com si li fos igual.

—Sí, li era igual —va dir ell—. A Rachael li era igual que la veiessis. Probablement volia que la veiessis perquè jo sabés que ho havia fet. —La va besar—. M’has esperat aquí tot aquest temps?

—Només mitja hora. Això ha passat fa mitja hora. —Suaument, Iran el va besar també—. És tan terrible, tan inútil.

Ell va girar-se vers el cotxe aparcat, va obrir la porta i va posar-se darrere el volant.

—No és inútil —va dir—. Ella tenia el que li semblava una bona.

Una raó d’androide, va pensar.

—On vas? No et quedes… amb mi? A la TV hi ha hagut una notícia sorprenent. Buster Amic diu que Mercer és un frau. Què en penses, Rick? Penses que pot ser veritat?

—Tot és veritat —va dir ell—. Tot el que tothom hagi pensat mai.

Va fer petar el motor del cotxe.

—Et trobes bé?

—Em trobo bé —va dir ell. I va pensar: Em moriré. Totes dues coses són certes, també. Va tancar la porta del cotxe, va fer un senyal amb la mà a Iran i després va desaparèixer en el cel de la nit.

Abans, va pensar, hauria vist les estrelles. Anys enrere. Però ara només hi ha pols. Fa molts anys que ningú no veu una estrella, almenys des de la Terra. Potser aniré on pugui veure estrelles, va pensar mentre el cotxe guanyava velocitat i altitud. S’apartava de San Francisco cap a la desolació inhabitada al nord. Cap a l’indret on cap ésser viu no aniria. Excepte si sentia que la seva fi havia arribat.





21


A la llum de l’alba, el terra a sota d’ell s’estenia d’una manera que semblava eterna, grisa i plena d’escombraries. Còdols de la grandària de cases s’havien deturat els uns a prop dels altres i ell va pensar. És com un magatzem quan tota la mercaderia ha sortit. Només queden fragments d’embalatges, contenidors que no tenen cap significat. Abans, va pensar, hi havia collites aquí i pasturaven animals. Quina idea tan estranya, que alguna cosa pogués collir herba aquí.

Quin estrany indret, va pensar, per morir.

Va fer baixar l’hovercotxe. Va planar sobre la superfície durant una estona. Què diria ara Dave Holden de mi?, es va preguntar. En certa manera ara sóc el més gran caçador de recompenses que mai ha viscut. Ningú mai abans no ha retirat sis Nexus-6 en un període de vint-i-quatre hores i probablement ningú no ho tornarà a fer. Hauria de trucar-li, va pensar.

El vessant d’un turó ple d’enderrocs va escometre contra ell. Va aixecar l’hovercotxe quan el món es va acostar. Cansament, va pensar, no hauria de conduir. Va desconnectar la ignició, va planar durant una estona i després va fer baixar l’hovercotxe, que va saltar i rebotar a través del vessant, escampant roques. Anant amunt, finalment es va aturar carrisquejant i nerviós.

Agafant l’auricular del fon del cotxe, va marcar el número de la telefonista de San Francisco.

—Posi’m amb l’Hospital Mount Zion —li va dir.

Immediatament va veure una altra telefonista a la pantalla.

—Hospital Mount Zion.

—Teniu un pacient que es diu Dave Holden —va dir—. Podria parlar amb ell? Es troba bé?

La pantalla es va apagar momentàniament. Va passar una estona. Rick va ensumar una polsada de Rapè Dr. Johnson i va tenir un calfred. Sense l’escalfador del cotxe la temperatura havia començat a caure.

—El doctor Costa diu que el senyor Holden no pot rebre trucades —li va dir la telefonista després de reaparèixer.

—Es tracta d’un afer de la policia —va dir ell.

Va aguantar la seva identificació prop de la pantalla.

—Un moment.

La telefonista va desaparèixer altra vegada. Rick va ensumar una altra polsada de Rapè Dr. Johnson. La menta que tenia no li va provar, tant de matí. Va abaixar el vidre de la finestra del cotxe i va llançar la petita capsa groga a les escombraries.

—No, senyor —va dir la telefonista, una altra vegada a la pantalla—. El doctor Costa no considera que l’estat del senyor Holden permeti la recepció de trucades, per més urgents que siguin, durant almenys…

—D’acord —va dir Rick. I va penjar.

L’aire tenia també una qualitat fastigosa. Va tancar altra vegada la finestra. Dave està realment fotut, va pensar. Em costa de creure que no m’hagin agafat. Perquè he anat massa de pressa, va concloure. Tots en un sol dia. No s’ho podien esperar. Harry Bryant tenia raó.

El cotxe s’havia refredat massa, ara, i per això va obrir la porta i va sortir. Un vent verinós, inesperat, li va passar entre la roba i Rick va començar a passejar, fregant-se les mans.

Hauria estat compensador parlar amb Dave, va pensar. Dave hauria aprovat el que he fet. Però també hauria comprès l’altra part, que jo no crec que ni tan sols Mercer comprengui. Per a Mercer tot és fàcil, va pensar, perquè Mercer ho accepta tot. Res no li és aliè. Però el que jo he fet, va pensar, ha esdevingut aliè per a mi. De fet tot en mi s’ha tornat antinatural. He esdevingut un jo antinatural.

Va caminar, pujant el vessant del turó, i a cada pas el pes augmentava en ell. Massa cansat, va pensar, per enfilar-me. Va aturar-se, es va eixugar la suor coent dels ulls, llàgrimes de sal produïdes per la seva pell, per tot el seu cos adolorit. Després, furiós amb ell mateix, va escopir, va escopir amb ràbia i menyspreu per ell mateix, amb un odi suprem, al terra àrid. Després va recomençar la pujada del vessant, el terra buit i desconegut, aïllat de tot. Res no vivia aquí llevat d’ell mateix.

La calor havia esdevingut abrasadora, ara. Evidentment, havia passat temps. I va sentir gana. No sabia quant de temps feia que no menjava. La fam i la calor combinades, un gust verinós semblant a derrota. Sí, va pensar, això mateix. He estat derrotat d’alguna manera misteriosa. Per haver matat els androides? Perquè Rachael ha matat la meva cabra? No ho sabia. A mesura que avançava, però, un vel vague i al·lucinatori li il·luminava el cervell. Es va trobar en un punt, sense saber com, a un pas d’una caiguda fatal gairebé certa del vessant —una caiguda humiliant i inútil, va pensar. I així sempre, sense ningú que ho veiés. Aquí no hi havia ningú per enregistrar la seva degradació o la de ningú, i qualsevol coratge o orgull que es pogués manifestar aquí al final quedaria sense registrar: les pedres mortes, les males herbes seques i moribundes, cobertes de pols, sense comprendre res, sense recordar res sobre ell o sobre elles mateixes.

En aquell moment, la primera pedra —i no era goma ni escuma de plàstic— el va copejar a la regió inguinal. I el dolor, el primer coneixement de l’aïllament i sofriment absolut, el va travessar en la seva forma real, sense disfressa.

Va parar. I després, agullonat —l’agulló invisible però real que no es podia desafiar—, va reprendre la pujada. Rodolant cap endavant, va pensar, com les pedres. Faig el que fan les pedres, sense volició. Sense que això no signifiqui res.

—Mercer —va dir panteixant. Va parar, es va quedar parat. Al seu davant va distingir una figura indefinida, immòbil—. Wilbur Mercer! Ets tu?

Déu meu, va comprendre, és la meva ombra. He de sortir d’aquí, he de baixar aquest turó!

Va baixar corrents. Va caure una vegada. Núvols de pols van obscurir-ho tot, i va fugir de la pols, va córrer més de pressa, relliscant i ensopegant amb els còdols solts. Davant seu, va veure el seu cotxe aparcat. He tornat, va pensar. He sortit del turó. Va obrir la porta del cotxe, va entrar. Qui m’ha llençat aquella pedra?, es va preguntar. Ningú. Però per què em molesta? Ja he passat per això abans, durant la fusió. Quan feia servir la meva capsa d’empatia, com tothom. No és res de nou. Però sí, que ho era. Perquè, va pensar, ho he fet tot sol.

Tremolant, va treure una nova capseta de rapè de la guantera del cotxe. Arrencant-ne la cinta protectora, va ensumar una polsada més copiosa, va descansar, assegut mig dins el cotxe i mig a fora amb els peus al sòl àrid, polsegós. Aquest era l’últim indret on qualsevol persona podria anar, va pensar. No hauria d’haver vingut aquí. I ara se sentia massa cansat per tornar.

Si almenys pogués parlar amb Dave, va pensar, em sentiria millor, podria sortir d’aquí, anar a casa i ficar-me al llit. Encara tinc el meu xai elèctric i encara tinc la meva feina. Hi haurà més droides per retirar. La meva carrera no està acabada. No he retirat l’últim droide d’aquest món. Potser deu ser precisament això, va pensar. Tinc por que no hi hagi res més.

Va mirar el rellotge.

Dos quarts de deu.

Agafant l’auricular del videòfon, va marcar el número del Palau de Justícia al carrer Lombard.

—Vull parlar amb l’inspector Bryant —va dir a la telefonista de la policia, la senyoreta Wild.

—L’inspector Bryant no és al seu despatx, senyor Deckard. Ha sortit amb el cotxe, però no contesta. Deu haver deixat momentàniament el cotxe.

—Ha dit on pensava anar?

—Alguna cosa sobre els androides que vostè ha retirat aquesta nit.

—Posi’m amb la meva secretària —va dir.

Un moment després, la cara triangular, de color de taronja, d’Ann Marsten va aparèixer a la pantalla.

—Ah, senyor Deckard… l’inspector Bryant ha intentat trobar-lo. Em penso que ha donat el seu nom al cap Cutter per a una menció. Perquè ha retirat aquells sis…

—Ja ho sé, el que he fet —va dir.

—No ha passat mai abans. Ah, senyor Deckard, la seva senyora ha trucat, també. Vol saber si es troba bé. Es troba bé?

No va contestar.

—De totes maneres —va dir la senyoreta Marsten—, potser hauria de trucar-li. Ha dit que seria a casa, esperant que li truqués.

—Sap el que ha passat a la meva cabra? —va preguntar.

—No, ni tan sols sabia que vostè tingués una cabra.

Rick va dir:

—Han robat la meva cabra.

—Qui ho ha fet, senyor Deckard? Lladres d’animals? Acabem de rebre la notícia d’una gran colla de lladres d’animals, probablement adolescents, que actua a…

—Lladres de vida —va dir ell.

—No el comprenc, senyor Deckard. —La senyoreta Marsten va mirar-lo fixament—. Senyor Deckard, té un aspecte terrible. Tan cansat! I, Déu meu, té sang a la galta.

Aixecant la mà, va sentir la sang. D’una pedra, probablement. Més d’una evidentment, l’havia copejat.

—Sembla —va dir la senyoreta Marsten—, sembla Wilbur Mercer.

—Sí —va dir ell—, sóc Wilbur Mercer. M’he fusionat permanentment amb ell. I no puc desfusionar-me’n. Sec aquí i espero que em desfusioni. En un lloc qualsevol prop de la frontera d’Oregon.

—Vol que enviem algú? Un cotxe del departament per portar-lo?

—No —va dir ell—. Ja no treballo al departament.

—És obvi que aquesta nit ha treballat massa, senyor Deckard —va dir ella renyant-lo—. El que li falta ara és dormir. Senyor Deckard, vostè és el nostre millor caçador de recompenses, el millor que hem tingut mai. Parlaré amb l’inspector Bryant quan arribi. Ara vagi a casa al llit. Truqui a la seva senyora immediatament, senyor Deckard, perquè ella està terriblement, terriblement preocupada. He pogut veure que sí. Tots dos estan molt cansats.

—És a causa de la meva cabra —va dir ell—. No dels androides. Rachael estava equivocada… no he tingut cap problema a retirar-los. I l’especial estava equivocat, també, quan ha dit que jo no podria fusionar-me altra vegada amb Mercer. L’únic que tenia raó era Mercer.

—Senyor Deckard, val més que torni on hi hagi persones. Ningú no viu prop d’Oregon, oi que no? Oi que està sol?

—És estrany —va dir Rick—. Jo tenia la il·lusió absoluta, suprema, completament real que havia esdevingut Mercer i que la gent em llançava pedres, però no de la manera que ho sents quan agafes els mànecs d’una capsa d’empatia. Quan fas servir una capsa d’empatia, sents que estàs amb Mercer. La diferència és que jo no estava amb ningú. Estava tot sol.

—Ara diuen que Mercer és un frau.

—Mercer no és un frau —va dir ell—. Llevat que la realitat sigui un frau. —Aquest turó, va pensar. Aquesta pols i aquestes pedres, totes diferents de totes les altres—. Tinc por —va dir ell— que no pugui deixar de ser Mercer. Una vegada comences és massa tard per tornar enrere. —Hauré de pujar altra vegada el turó?, es va preguntar. Per sempre, com fa Mercer… atrapat per l’eternitat—. Adéu —va dir ell, i va començar a abaixar l’auricular.

—Trucarà a la seva senyora? Ho promet?

—Sí. —Ho va confirmar amb el cap—. Gràcies, Ann.

Va penjar. Dormir, va pensar. L’última vegada que vaig ser al llit va ser amb Rachael. Una violació de l’estatut. Copulació amb un androide. Absolutament contra la llei, aquí i en els mons colònia també. Ella certament ha tornat a Seattle. És amb els altres Rosen, els autèntics i els humanoides. M’agradaria poder fer-te el que tu m’has fet, va desitjar. Però això no es pot fer a un androide perquè a ells això els és igual. Si t’hagués matat aquesta nit la meva cabra estaria viva ara. He pres una decisió equivocada. Sí, va pensar. La causa és aquesta i el fet és que he anat al llit amb tu. De totes maneres, tenies raó en una cosa: m’ha canviat. Però no de la manera que vas pronosticar.

D’una manera molt pitjor, va pensar.

Però realment m’és igual. Ja m’és igual. No, va pensar, després del que m’ha passat allà dalt, prop del cim del turó. Què hauria passat després si jo hagués continuat pujant i hagués arribat al cim? Perquè és allà que Mercer sembla morir-se. És allà on el triomf de Mercer es manifesta, allà, al final del gran cicle sideral.

Però si jo sóc Mercer, va pensar, no puc morir-me, ni en deu mil anys. Mercer és immortal.

Una vegada més va agafar l’auricular del fon, ara per trucar a la seva dona.

I es va aturar.





22


Va penjar altra vegada l’auricular i no va treure els ulls del lloc que s’havia mogut a fora del cotxe. Aquella protuberància a terra, entre les pedres. Un animal, va pensar. I el seu cor es va arrossegar sota aquella càrrega excessiva, la sorpresa del reconeixement. Sé el que és això, va pensar, no n’he vist mai cap abans però el conec de les velles pel·lícules naturalistes que fan per la TV governamental.

Estan extingits!, va pensar. Ràpidament, es va treure el seu vell Sidney, va girar les pàgines amb els dits tremolosos:


GRIPAU (Bufonidae), totes les varietats _________________ E

Extingit feia anys. L’ésser més preciós per a Wilbur Mercer juntament amb l’ase. Però sobretot els gripaus.

Em fa falta una capsa. Va retòrcer-se, no va veure res al seient de darrere de l’hovercotxe. Va sortir, va córrer al portaequipatge, el va obrir. Allà hi havia una capsa de cartró, a dins una bomba de gasolina de recanvi. Va treure la bomba, va trobar una mica d’estopa i va dirigir-se lentament al gripau. Sense apartar-ne els ulls.

Va veure que el gripau es barrejava totalment amb la textura i les ombres de la pols omnipresent. Potser havia evolucionat, anant en cerca del nou clima tal com havia anat en cerca de tots els climes abans. Si no s’hagués mogut, mai no l’hauria vist. I, tanmateix, seia a no més de dos metres del gripau. Què passa quan trobes —si en trobes— un animal que està considerat extingit?, es va preguntar intentant recordar. Havia passat tan poques vegades. Alguna cosa sobre una estrella d’honor de l’ONU i un estipendi. Una recompensa de milions de dòlars. I de totes les possibilitats —trobar l’ésser més sagrat per a Mercer. Jesucrist, va pensar, no pot ser. Potser és degut a una lesió cerebral meva: exposició a la radioactivitat. Sóc un especial, va pensar. Alguna cosa m’ha passat. Com el cap de pollastre Isidore i la seva aranya. El que li va passar ara em passa a mi. Ho va preparar Mercer? Però jo sóc Mercer. Jo ho he preparat: he trobat el gripau. L’he trobat perquè veig a través dels ulls de Mercer.

Es va asseure a la gatznoneta, al costat del gripau, que havia soscavat la sorra per fer un forat i havia desplaçat la pols amb l’esquena. Així, només la part superior del seu crani pla i els ulls es projectaven per sobre del sòl. Mentrestant, el seu metabolisme va alentir-se gairebé fins a parar, havia entrat en catalèpsia. Els seus ulls no tenien vida, no s’adonava d’ell, i, aterrit, va pensar: És mort, de set potser. Però s’havia mogut.

Deixant la capsa de cartró, va començar a treure curosament la terra solta de sobre el gripau, que no semblava objectar res. Però, és clar, no s’adonava de la seva existència.

Quan va treure el gripau va sentir la seva fredor peculiar. A les seves mans, el seu cos semblava sec i arrugat —gairebé flonjo— i tan fred com si visqués en una cova milles a sota terra, lluny del sol. Ara el gripau es va tòrcer. Amb les seves febles potes de darrere va intentar alliberar-se, volent instintivament saltar. Un gripau ben gros, va pensar, adult i assenyat. Capaç, a la seva manera, de sobreviure fins i tot el que nosaltres no sobrevivíem. M’agradaria saber on troba l’aigua per als ous.

És això, doncs, el que Mercer veu, va pensar mentre lligava a consciència la capsa de cartró. La va lligar moltes vegades. Vida que ja no podem distingir, vida curosament ensorrada fins a la nuca a la carcassa d’un món mort. A cada cendra de l’univers, Mercer probablement distingeix vida inconspícua.

Ara ja ho sé, va pensar. I havent vist les coses pels ulls de Mercer, probablement mai més deixaré de fer-ho.

I cap androide, va pensar, li tallarà les cames. Com havien fet a l’aranya del cap de pollastre.

Va col·locar la capsa curosament lligada al seient del cotxe i es va posar darrere del volant. És com ser criatura una altra vegada, va pensar. Ara tota la pesantor l’havia deixat, aquell cansament monumental i opressiu. Espera’t fins que Iran ho sàpiga. Va agafar l’auricular del videòfon i va començar a marcar. Després va fer una pausa. Li faré una sorpresa, va concloure. Només trigaré trenta o quaranta minuts per tornar.

Ansiosament, va engegar el motor i va envolar-se ràpidament cap a San Francisco, mil quilòmetres cap al sud.

Iran Deckard es va asseure a l’orgue d’humor Penfield amb l’índex tocant el marcador. Però no va marcar. Es sentia massa apàtica i malalta per desitjar fos el que fos: un pes que li tallava el futur i totes les possibilitats que aquest podria haver contingut algun dia. Si Rick fos allà, va pensar, em faria marcar el 3 i d’aquesta manera em trobaria desitjant marcar alguna cosa important, una alegria entusiasta o, si no, això, probablement el 888, el desig de mirar TV independentment del programa que hi hagués. Quin programa deuen fer ara?, es va preguntar. I després es va preguntar altra vegada on devia haver anat Rick. Pot tornar i d’altra banda pot no tornar, va pensar, i es va palpar els ossos dins de les seves arrugues de l’edat.

Es va sentir un truc a la porta.

Deixant el manual Penfield, ella va fer un salt, pensant: Ara ja no em cal marcar. Ja ho tinc… si és Rick. Va córrer a la porta i la va obrir de bat a bat.

—Hola —va dir ell. Vet-lo allà, amb una ferida a la galta, la roba rebregada i grisa, fins i tot els cabells saturats de pols. Les mans, la cara… hi havia pols en tot ell, excepte en els ulls. Els seus ulls centellejaven, rodons amb reverència, com els ulls d’un noi petit. Sembla, va pensar ella, com si hagués estat jugant i ara és hora de parar i tornar a casa. Per descansar i rentar-se i parlar dels miracles del dia.

—Quina alegria veure’t —va dir.

—He portat una cosa.

Agafava la capsa de cartró amb les dues mans. Quan va entrar no la va posar a sobre de res. Ella va pensar: Com si contingués alguna cosa massa fràgil i massa valuosa per abandonar-la. Volia tenir-la sempre a les mans.

Ella va dir:

—Et faré un cafè.

A la cuina, va prémer el botó del cafè i un moment després posava la imponent tassa al seu lloc a la taula d’esmorzar. Ell es va asseure, encara agafant la seva capsa, i la seva mirada sorpresa romania als seus ulls rodons. Durant tots els anys que feia que el coneixia, no havia vist mai aquella expressió. Alguna cosa havia passat des de l’última vegada que l’havia vist. Des que, la nit passada, se n’havia anat amb el cotxe. Ara havia tornat i aquella capsa havia arribat amb ell: tenia, en aquella capsa, tot el que li havia passat.

—Me’n vaig a dormir —va anunciar—. Tot el dia. He trucat i he parlat amb Harry Bryant. Ha dit que fes festa i anés a descansar. Que és exactament el que faré.

Va posar curosament la capsa sobre la taula i va agafar la tassa de cafè. Obedientment, perquè ella ho volia, es va beure el cafè. Asseguda al seu davant, Iran va dir:

—Què tens a la capsa, Rick?

—Un gripau.

—Puc veure’l? —Va mirar mentre ell deslligava la capsa i treia la tapadora—. Oh —va fer ella, mirant el gripau. No sabia per què, però la va espantar—. Que mossega? —va preguntar.

—Agafa’l. No et mossegarà. Els gripaus no tenen dents.

Rick va treure el gripau de la capsa i l’hi va allargar. Dominant la seva aversió, ella el va acceptar.

—Em pensava que els gripaus estaven extingits —va dir mentre el girava, curiosa sobre les seves cames. Semblaven gairebé inútils—. Els gripaus poden saltar com les granotes? És a dir, saltarà de la meva mà de cop sobtadament?

—Les cames dels gripaus són febles —va dir Rick—. És la principal diferència entre un gripau i una granota. Això i l’aigua. Una granota es queda prop de l’aigua però un gripau pot viure al desert. He trobat aquest al desert prop de la frontera d’Oregon. On tot havia mort.

Va allargar les mans per agafar-lo. Però ella havia descobert alguna cosa. Encara agafant-lo cap per avall, va tafanejar-li l’abdomen i després, amb l’ungla, va trobar el petit tauler de control. El va obrir.

—Oh! —La seva expressió es va desfer a poc a poc—. Ja ho veig. Tens raó. —Alacaigut, va mirar silenciosament el fals animal. El va treure de les mans d’Iran, va tocar-li la panxa com si estigués desconcertat. Semblava que no ho acabava de comprendre. Després, curosament, el va tornar a posar a la capsa—. Em pregunto com ha aconseguit arribar a aquella regió desolada de Califòrnia. Algú el deu haver posat allà. Ningú no sap per què.

—Potser no hauria d’haver-t’ho dit…, que és elèctric.

Ella va allargar la mà cap a ell, li va tocar el braç. Se sentia culpable, en veure l’efecte que havia tingut sobre ell, el canvi.

—No —va dir Rick—. Estic content de saber-ho. O millor… —Va fer una pausa—. Prefereixo saber-ho.

—Vols fer servir l’orgue d’humor? Per sentir-te millor? Tu sempre l’has fet servir més que jo, molt més.

—Tot va bé. —Va brandar el cap, com si intentés aclarir-lo, encara desconcertat—. L’aranya que Mercer va donar al cap de pollastre, Isidore, probablement també era artificial. Però no té importància. Les coses elèctriques tenen també la seva vida, per més mesquina que sigui.

Iran va dir:

—Tens un aire com si haguessis caminat cent quilòmetres.

—Ha estat un dia molt llarg.

—Fica’t al llit i dorm.

Ell la va mirar, aleshores, com si estigués perplex:

—S’ha acabat, oi?

Confiadament, semblava esperar que ella li ho digués, com si ella ho sabés. Com si sentir-se dir-ho no signifiqués res. Tenia una actitud dubtosa envers les seves pròpies paraules. No es van tornar reals fins que ella va concordar.

—S’ha acabat —va dir ella.

—Senyor, quina missió —va dir Rick—. Un cop començada no hi havia manera de parar. M’ha arrossegat, fins que finalment he arribat als Baty, i aleshores, de sobte, ja no tenia res a fer. I aquella… —Va dubtar, evidentment perplex del que havia començat a dir—. Aquella part va ser la pitjor —va dir ell—. Després d’acabar. No podia parar perquè no hi hauria res després de parar. Tenies raó ahir al matí, quan vas dir que jo no passo d’un poli ordinari amb mans ordinàries de poli.

—Ja no penso així —va dir ella—. Estic molt contenta que hagis tornat a casa. —El va besar i això va semblar que li agradava. La cara se li va encendre, gairebé tant com abans… abans que ella li mostrés que el gripau era elèctric.

—Et sembla que ho he fet malament? —va preguntar ell—. És a dir, el que he fet avui?

—No.

—Mercer ha dit que era dolent però que jo havia de fer-ho. És realment estrany. A vegades val més fer alguna cosa dolenta que bona.

És la nostra maledicció —va dir Iran—. És del que Mercer parla.

—La pols? —va preguntar ell.

—Els assassins van trobar Mercer quan tenia setze anys, quan li van dir que no podia tornar el temps enrere i portar coses altra vegada a la vida. Per això l’única cosa que ell pot fer és continuar juntament amb la vida, anant cap a on aquesta va, cap a la mort. I els assassins llancen les pedres. Són ells qui fan això. Encara el persegueixen. I tots nosaltres, de fet. Algun d’ells t’ha ferit a la galta, on tens sang?

—Sí —va dir ell tristament.

—Ara te n’aniràs al llit? Si jo marco l’orgue de l’humor en el 670?

—Què produeix això? —va preguntar ell.

—Una pau ben merescuda —va dir Iran.

Es va posar dret, dolorosament, amb l’expressió abaltida i confusa, com si una legió de batalles hagués pujat i avançat durant molts anys. I després, a poc a poc, va fer la ruta fins al dormitori.

—D’acord —va dir—. Una pau ben merescuda.

Es va estirar al llit. La pols li va caure de la roba i dels cabells sobre els llençols blancs.

No cal marcar l’orgue de l’humor, va pensar Iran quan va prémer el botó que tornava les finestres opaques. La llum grisa del dia va desaparèixer.

Al llit, un moment després, Rick es va adormir.

Ella es va quedar allà una estona, mirant-lo per assegurar-se que ell no es despertaria, que no s’asseuria al llit amb por com a vegades feia durant la nit. I després va tornar a la cuina i es va asseure altra vegada a taula.

Al seu costat, el gripau elèctric es bellugava dins la capsa. Es va preguntar què «menjava» i quines avaries podria tenir. Mosques artificials, va pensar finalment.

Agafant la guia telefònica va mirar les pàgines grogues a animals elèctrics, accessoris. Va marcar i quan la venedora va contestar, va dir:

—M’agradaria encarregar mig quilo de mosques artificials que realment volin i brunzeixin, si us plau.

—Són per a una tortuga elèctrica, senyora?

—Un gripau —va contestar.

—En aquest cas, puc suggerir-li el nostre assortiment variat d’insectes reptants i voladors de tots els tipus incloent-hi…

—Les mosques serveixen —va dir Iran—. Que ho envieu a casa? No vull sortir. El meu marit dorm i vull assegurar-me que estarà bé.

La venedora va dir:

—Per a un gripau, jo suggeriria també un bassal que es renova constantment, excepte si és un gripau banyut i en aquest cas hi ha un equip amb sorra, còdols acolorits i trossos de restes orgàniques. I si pensa fer-lo passar regularment pel seu cicle alimentari suggereixo que el nostre servei tècnic li faci un ajustament periòdic de la llengua. En un gripau, és vital.

—Molt bé —va dir Iran—. Vull que rutlli perfectament. El meu marit l’estima molt.

Va donar l’adreça i va penjar.

I, sentint-se més bé, va preparar per a si mateixa, finalment, una tassa de cafè calent.





Bibliografia


Argullol, Rafael. «También Zeus debe caer». Dins Autors Diversos. Blade Runner. Barcelona: Ed. Tusquets, 1988.

Asimov, Isaac. Foundation (1951). Versió catalana: La fundació. Barcelona: Edicions Proa, 1995.

Burroughs, Edgar Rice. The Monster Men (1913).

Butler, Samuel. Erewhon (1872). Versió castellana: Erewhon, a allende las montañas. Barcelona: Ed. Bruguera, 1982.

Cabrera Infante, Guillermo. «La caza del facsímil». Dins: Autors Diversos. Blade Runner. Barcelona: Ed. Tusquets, 1988.

Cherryh, C. J. Cyteen (1988). Versió castellana: Cyteen 1: la traición; Cyteen 2: el renacer; Cyteen 3: la vindicación. Barcelona: Ediciones B, 1990.

Clute, John; Nicholls, Peter. The Encyclopedia of Science Fiction. Nova York: Ed. St. Martin’s Griffin, 1993.

Dick, Philip K. Solar Lottery (1955). Versió castellana: Loteria solar. Ed. Cenit (1960).

—The World fones Made (1956). Versió castellana: El tiempo doblado. Ed. Cenit (1960).

—Eye in the Sky (1957). Versió castellana: Ojo en el cielo. Barcelona: Ed. Orbis, 1985.

—Time Out of Joint (1959). Versió castellana: Tiempo desarticulado. Barcelona: Ed. Edhasa, 1988.

—The Man in the High Castle (1962). Versió castellana: El hombre en el castillo. Barcelona: Ed. Minotauro, 1974.

—Dr. Bloodmoney, or How We Got Along After the Bomb (1963). Versió castellana: El Dr. Moneda Sangrienta. Ed. Acervo, 1979.

—Martian Time-Slip (1964). Versió castellana: Tiempo de Marte. Barcelona: Edhasa, 1978.

—The Three Stigmata of Palmer Eldritch (1964). Versió castellana: Los tres estigmas de Palmer Eldritch. Barcelona: Ed. Martínez-Roca, 1979.

—We Can Remember it for You Wholesale (1966). Versió castellana: Usted lo recordarà perfectamente. Dins Autors diversos. Cuentos de Ciencia Ficción. Madrid: Alfaguara, 1997.

Fryers, Austin. The Uncreated Man (1912).

Gibson, William. Neuromancer (1984). Versió catalana: Neuromàntic. Barcelona: Ed. Pleniluni, 1987.

Hoffmann, E. T. A. The Sandman (1816). Versió castellana: «El hombre de arena». Dins Lo mejor de la ciencia ficción del siglo XIX (I). Barcelona: Ed. Martínez-Roca, 1983.

Jeter, K. W. Blade Runner: Replicant Night (1996). Versió castellana: Blade Runner 3: la noche de los replicantes. Barcelona: Ed. Martínez-Roca, 1998.

—Blade Runner II: The Edge of Human (1995). Versió castellana: Blade Runner 2: el límite de lo humano. Barcelona: Ed. Martínez-Roca, 1997.

Simak, Clifford D. Time and Again (1951). Versió castellana: Una y otra vez. Barcelona: Ed. Dronte, 1976.

Wagensberg, Jorge. «Rachael y las truchas». Dins Autors diversos. Blade Runner. Barcelona: Ed. Tusquets, 1988.

Williamson, Jack. The Cometeers (1936).





PHILIP KINDRED DICK (Chicago, Estats Units, 16 de desembre de 1928 - Santa Ana, California, EE.UU., 2 de març de 1982), més conegut com Philip K. Dick, va ser un escriptor que va influir molt en el camp de la ciència-ficció. Dick va tractar temes com la sociologia, la política i la metafísica. La novel·la, L’home al castell, guardonada amb el premi Hugo a la millor novel·la en 1963, està considerada com una obra mestra del subgènere de la ciència-ficció anomenat ucronia. A més de trenta-sis novel·les, Dick va escriure 121 relats curts.





Notes


[1] A Barcelona es poden trobar autòmats a La fira, un local de l’eixample, que en conserva una impagable mostra, i l’extint Parc d’Atraccions del Tibidabo també en tenia una bona col·lecció. [Torna]



[2] Homes artificials (1912), de Frederic Pujulà i Vallès, pot considerar-se una novel·la precursora en llengua catalana sobre la creació d’homes artificials orgànics, tot i emprar esperma de foca! [Torna]



[3] A parer de l’especialista nord-americà Scott Bukatman, tres films estrenats l’any 1982 poden considerar-se precursors del moviment cyberpunk: Videodrome, Tron i Blade Runner, l’adaptació de la novel·la de Dick. [Torna]





