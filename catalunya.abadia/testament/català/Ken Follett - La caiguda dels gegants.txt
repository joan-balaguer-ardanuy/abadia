La història comença el 1911, el dia de la coronació del rei Jordi V a l’abadia de Westminster. El destí dels Williams, una família minera de Gal·les, està unit per l’amor i l’enemistat al dels Fitzherbert, aristòcrates i propietaris de les mines. Lady Maud Fitzherbert s’enamorarà de Walter von Ulrich, un jove espia a l’ambaixada alemanya a Londres. Les seves vides s’entrellaçaran amb la d’un assessor progressista del president dels Estats Units, Woodrow Wilson, i les de dos germans russos als quals la guerra i la revolució han arrabassat el somni de buscar fortuna a Amèrica.

Des de Washington fins a Sant Petersburg, des de la immundícia i els perills de les mines de carbó fins als luxosos canelobres dels palaus aristocràtics, passant pels passadissos de la Casa Blanca i el Parlament de Westminster, Ken Follett ens ofereix, en la seva novel·la més ambiciosa, l’acurat retrat d’una època i de les passions que van sacsejar la vida dels seus personatges.





Ken Follett





La caiguda dels gegants


The Century - 1



ePUB v2.0

PerDut 18.08.13





Títol original: Fall of Giants

Ken Follett, 2010

Traducció: Elisenda Mas, 2010

Edició digital: PerDut (v1.0)

Segona edició: Epubqüest (v2.0)

ePUBCat base r1.3





En record dels meus pares,

Martin i Veenie Follett





La trilogia The Century combina la dimensió èpica i el drama humà, segell distintiu de les obres de Ken Follett, a una escala mai concebuda fins ara, ni tan sols per ell.

Amb la mateixa habilitat que en les seves novel·les ambientades a l’Edat Mitjana, en The Century segueix els destins entrellaçats de tres generacions de cinc famílies: una gal·lesa, una anglesa, una russa, una alemanya i una altra nord-americana.

La primera novel·la, La caiguda dels gegants, està emmarcada en els esdeveniments crucials de la Primera Guerra Mundial i la Revolució russa. La següent es centra en la Segona Guerra Mundial, i la tercera, en la Guerra Freda.

The Century narra en essència el segle XX i permet assistir en primera persona a una de les èpoques possiblement més convulses, violentes i determinants de la nostra història.





PERSONATGES


NORD-AMERICANS

Família Dewar

Senador Cameron Dewar

Ursula Dewar, l’esposa

Gus Dewar, el fill

Família Viàlov

Josif Viàlov, empresari

Lena Viàlov, l’esposa

Olga Viàlov, la filla

Altres

Rosa Hellman, periodista

Chuck Dixon, company d’estudis de Gus

Marga, cantant d’una sala de festes

Nick Forman, lladre

Ilià, goril·la

Theo, goril·la

Norman Niall, comptable deslleial

Brian Hall, dirigent sindical

Personatges històrics reals

Woodrow Wilson, vint-i-vuitè president dels Estats Units

William Jennings Bryan, secretari d’Estat

Joseph Daniels, secretari de l’Armada

ANGLESOS I ESCOCESOS

Família Fitzherbert

Comte de Fitzherbert, anomenat Fitz

Princesa Elizaveta, anomenada Bea, l’esposa

Lady Maud Fitzherbert, la germana

Lady Hermia, anomenada tia Herm, la tia pobra

Duquessa de Sussex, la tia rica

Gelert, gos pastor del Pirineu

Grout, majordom de Fitz

Sanderson, cambrera de Maud

Altres

Mildred Perkins, inquilina d’Ethel

Bernie Leckwith, secretari de la branca d’Aldgate del Partit Laborista Independent

Bing Westhampton, amic de Fitz

Marquès de Lowther, «Lowthie», pretendent rebutjat per Maud

Albert Solman, gestor dels negocis de Fitz

Doctor Greenward, voluntari de la maternitat

Lord Remarc, «Johnny», subsecretari del Ministeri de la Guerra

Coronel Hervey, assessor de sir John French

Tinent Murray, assessor de Fitz

Mannie Litov, propietari del taller de costura

Jock Reid, tresorer del Partit Laborista Independent d’Aldgate

Jayne McCulley, esposa del soldat

Personatges històrics reals

Jordi V, rei de la Gran Bretanya

Maria, la reina

Mansfield Smith-Cumming, anomenat «C», cap del Departament d’Afers Estrangers de l’Oficina de Serveis Secrets (posteriorment MI6)

Sir Edward Grey, parlamentari, secretari d’Afers Estrangers

Sir William Tyrrell, secretari particular de Grey

Frances Stevenson, amant de Lloyd George

Winston Churchill, parlamentari

H. H. Asquith, parlamentari, primer ministre

Sir John French, comandant del Cos Expedicionari Britànic

FRANCESOS

Gini, cambrera

Colonel Dupuys, assessor del general Gallieni

General Lourceau, assessor del general Joffre

Personatges històrics reals

General Joffre, comandant en cap de les forces franceses

General Gallieni, comandant de la guarnició de París

ALEMANYS I AUSTRÍACS

Família Von Ulrich

Otto von Ulrich, diplomàtic

Susanne von Ulrich, l’esposa

Walter von Ulrich, el fill, agregat militar a l’ambaixada alemanya a Londres

Greta von Ulrich, la filla

Graf (comte) Robert von Ulrich, cosí de segon grau de Walter, agregat militar de l’ambaixada austríaca a Londres

Altres

Gottfried von Kessel, agregat cultural de l’ambaixada alemanya a Londres

Monika von der Helbard, la millor amiga de Greta

Personatges històrics reals

Príncep Karl Litxnowski, ambaixador alemany a Londres

Mariscal de camp Paul von Hindenburg

General d’infanteria Erich Ludendorff

Theobald von Bethmann-Hollweg, canceller

Arthur Zimmermann, ministre d’Afers Estrangers

RUSSOS

Família Peixkov

Grigori Peixkov, treballador del metall

Lev Peixkov, encarregat dels cavalls

Maquinària Putílov

Konstantin, encarregat del torn, cap del grup de discussió bolxevic

Isaak, capità de l’equip de futbol

Vària, obrera, mare de Konstantin

Serge Kanin, supervisor de la Secció de Fosa

Comte Maklàkov, director

Altres

Mikhaïl Pinski, agent de policia

Ilià Kozlov, company de Pinski

Nina, cambrera de la princesa Bea

Príncep Andrei, germà de Bea

Katerina, camperola que arriba a la ciutat

Mixka, propietari de bar

Trófim, gàngster

Fiódor, policia corrupte

Spíria, passatger de l’Àngel Gabriel

Iàkov, passatger de l’Àngel Gabriel

Anton, funcionari a l’ambaixada de Rússia a Londres, també espia d’Alemanya

David, soldat jueu

Sergent Gàvrik

Tinent Tomxak

Personatges històrics reals

Vladímir I. Lenin, dirigent del Partit Bolxevic

Lev Trotski

GAL·LESOS

Família Williams

David Williams, «Dai Sindicat», sindicalista

Cara Williams, l’esposa

Ethel Williams, la filla

Billy Williams, el fill

Avi

Família Griffiths

Len Griffiths, ateu i marxista

Senyora Griffiths

Tommy Griffiths, fill de Len, el millor amic de Billy Williams

Família Ponti

Senyora Minnie Ponti

Giuseppe «Joey» Ponti

Giovanni «Johnny» Ponti, el germà petit

Miners

David Crampton, «Dai el Ploramiques»

Harry Hewitt, «el Greixó»

John Jones, «el Botigues»

Dai Chops, «Dai el Costelles»

Pat Pope, «Pat el Papa»

Micky Pope, fill de Pat

«Dai el Ponis», encarregat dels ponis

Bert Morgan

Gestió de la mina

Perceval Jones, president de Celtic Minerals

Maldwyn Morgan, director

Rhys Price, encarregat

Arthur Llewellyn, «el Granellut», oficinista

Personal de Ty Gwyn

Peel, majordom

Senyora Jevons, majordoma

Morrison, lacai

Altres

Dai Muck, sanitari

Sian, dona de Dai el Ponies

La dona de Roley Hughes

La dona de Hywel Jones

Soldat George Barrow, Companyia B

Soldat Robin Mortimer, oficial apartat del servei, Companyia B

Soldat Owen Bevin, Companyia B

Sergent Elijah Jones, «el Profeta», Companyia B

Alferes James Carlton-Smith, Companyia B

Capità Gwyn Evans, Companyia A

Alferes Roland Morgan, Companyia A

Personatges històrics reals

David Lloyd George, parlamentari liberal





PRÒLEG


Iniciació





1


22 de juny de 1911





I


El dia que van coronar el rei Jordi V a l’abadia de Westminster de Londres, Billy Williams va baixar a la mina d’Aberowen, al sud de Gal·les.

El 22 de juny de 1911 Billy feia tretze anys. El va despertar el seu pare. La tècnica del pare per despertar algú era més efectiva que no pas agradable. Li donava copets a la galta seguint un ritme regular, amb fermesa i insistència. Billy tenia el son ben agafat i durant un segon va intentar no fer-ne cas, però els cops continuaven, implacables. Es va enrabiar un moment; després va recordar que s’havia d’aixecar, fins i tot en tenia ganes, i va obrir els ulls i es va incorporar d’una revolada.

—Les quatre —va dir el pare, va sortir de l’habitació i va baixar l’escala fent repicar les botes als graons de fusta.

Aquell dia, Billy havia de començar la seva vida laboral com a aprenent de miner, com havien fet a la seva edat bona part dels homes del poble. Li hauria agradat sentir-se més com un miner. Però estava decidit a no fer el ridícul. David Crampton havia plorat el primer dia a la mina, i encara l’anomenaven Dai el Ploramiques, tot i que ja n’havia fet vint-i-cinc i era el crac de l’equip de rugbi del poble.

Era l’endemà del solstici d’estiu i una llum clara i primerenca entrava per la finestra. Billy es va mirar l’avi, ajagut al seu costat. L’avi sempre tenia els ulls oberts. Estava despert, tant se valia l’hora que s’aixequés Billy; deia que la gent gran no dorm gaire.

Billy va sortir del llit. Anava amb calçotets. Quan feia fred, es ficava al llit amb camisa, però l’estiu era càlid i les nits suaus. Va agafar l’orinal de sota el llit i el va destapar.

No hi veia cap canvi, en la mida del penis; ell en deia la titola. Continuava sent aquella coseta infantil que havia estat sempre. S’havia imaginat que potser creixeria la nit del seu aniversari, o que potser hi veuria sortir a prop algun pèl negre, però va quedar decebut. El seu millor amic, Tommy Griffiths, que havia nascut el mateix dia que ell, era diferent: tenia una veu rogallosa, un borrissol fosc a sobre del llavi superior i una titola com la d’un home. Era humiliant.

Billy feia servir la gibrelleta encarat a la finestra. Tot el que hi veia era la pila d’escòria, una muntanya de rebuig de color gris, residus de la mina de carbó, bàsicament pissarra i gres. Aquest era l’aspecte que tenia el món el segon dia de la Creació, va pensar Billy, abans que Déu no digués: «Que la Terra produeixi la vegetació». Una brisa suau feia voleiar el polsim negre de l’escòria cap a les fileres de cases.

A l’habitació encara hi havia menys coses per mirar. Era una peça de les de darrere, un espai estret on amb prou feines cabia un llit d’una plaça, una calaixera i el vell bagul de l’avi. A la paret, una mostra de brodat que deia:


CREIEU EN

NOSTRE SENYOR JESUCRIST

I US SALVAREU



No hi havia mirall.

Una porta menava a la part de dalt de l’escala; l’altra, a l’habitació del davant, que només tenia aquell accés. L’habitació del davant era gran i hi cabien dos llits. Hi dormien el pare i la mare, i també ho havien hagut de fer les germanes de Billy, anys enrere. La més gran, Ethel, ja se n’havia anat de casa, i les altres tres havien mort, una de xarampió, una altra de tos ferina i la tercera de diftèria. També hi havia hagut un germà gran, que havia compartit llit amb Billy abans de l’arribada de l’avi. Wesley, es deia, i havia mort sota terra atropellat per una vagoneta, un d’aquells contenidors amb rodes que traginaven carbó.

Billy es va posar la camisa. La mateixa que havia portat el dia abans per anar a l’escola. Era dijous i ell només se la canviava els diumenges. Això sí, tenia uns pantalons nous, els primers pantalons llargs, fets d’un cotó gruixut i impermeable que en deien pell de préssec. Eren el símbol de l’entrada al món dels homes, i se’ls va posar, orgullós, aprofitant aquell toc tan masculí de la tela. Després es va posar un cinturó de cuir gruixut i les botes que havia heretat de Wesley, i se’n va anar cap baix.

Gairebé tot l’espai de la casa l’ocupava la saleta, que feia quinze metres quadrats, amb una taula al mig, una llar de foc en un costat i una estora feta a casa sobre el terra de pedra. El pare seia a la taula i llegia un antic exemplar del Daily Mail, amb unes ulleres penjades al pont d’aquell nas llarg i afilat. La mare feia el te. Va deixar anar el bullidor fumejant, va fer un petó al front de Billy i li va dir:

—Com està el meu homenet el dia del seu aniversari?

Billy no va respondre. Allò d’«homenet» el va ferir pel diminutiu, i també perquè ell no era un home. Es va ficar a la recuina, al fons. Va enfonsar un bol metàl·lic al barril d’aigua, es va rentar la cara i les mans, i va llençar la que li va sobrar a la pica plana de pedra. A la llar de foc hi havia un perol, però només es feia servir per al bany de la nit, els dissabtes.

Els havien promès que aviat tindrien aigua corrent; algunes cases de miners ja en tenien. Entre els afortunats hi havia la família de Tommy Griffiths. A Billy li semblava un miracle que cada cop que anava a casa de Tommy pogués omplir un got d’aigua només obrint l’aixeta i que no hagués de traginar una galleda fins a l’aixeta general del carrer. Aquella innovació, però, encara no havia arribat a Wellington, on vivien els Williams.

Se’n va tornar a la saleta i va seure a taula. La mare li va posar una bona tassa de te amb llet al davant, amb el sucre i tot. Va tallar un parell de llesques d’un pa fet a casa i va agafar un tros de sagí del rebost que tenien a sota de l’escala. Billy va ajuntar les mans, va tancar els ulls i va dir:

—Gràcies, Senyor, per aquests aliments, amén.

Va fer un glop de te i va escampar el sagí sobre el pa.

El pare se’l va mirar amb aquells ulls tan blaus per damunt del diari.

—Posa’t sal al pa —li va dir—. Allà, sota terra, suaràs.

El pare de Billy era un delegat de la mina, treballava per a la Federació de Miners del Sud de Gal·les, el sindicat més fort del Regne Unit, com deia ell sempre que en tenia ocasió. L’anomenaven Dai Sindicat. Allà hi havia molts Dais, el nom escurçat de David, o de Dafydd, en gal·lès. Billy havia après a l’escola que David era popular a Gal·les perquè era el nom del patró del país, com Patrick a Irlanda. No distingien els Dais pels cognoms —allà pràcticament tothom es deia Jones, Williams, Evans o Morgan—, sinó pels malnoms. Sempre que hi hagués una alternativa per riure-se’n no feien servir el cognom real. Com que Billy es deia William Williams, li deien Billy al quadrat. A les dones, de vegades, els tocava el malnom de l’home, de manera que la mare era la senyora Dai Sindicat.

Mentre Billy menjava la segona llesca va baixar l’avi. Encara que fes bon temps, anava amb jaqueta i armilla. Es va rentar les mans i va seure davant de Billy.

—No facis aquest posat nerviós —li va dir—. Jo vaig baixar a la mina quan en tenia deu. I al meu pare, l’hi va portar el seu a collibè quan en tenia cinc, i treballaven de les sis del matí fins a les set de la tarda. D’octubre a març no veien la llum del sol.

—No estic nerviós —va respondre Billy. Era mentida. Estava mort de por.

Però l’avi era amable, no va insistir. Billy se l’estimava. La mare el tractava com si fos una criatura, el pare era adust i sarcàstic, però l’avi era comprensiu i li parlava com si fos un adult.

—Escolteu això —va fer el pare. Ell mai no hauria comprat el Mail, un diari de dretes, però de vegades portava a casa l’exemplar que li havia deixat algú altre i el llegia en to burleta, menyspreant l’estupidesa i la falsedat dels de dalt de tot—. Critiquen lady Diana Manners perquè ha portat el mateix vestit en dues festes diferents. Van concedir a la filla petita del duc de Rutland el premi al «millor vestit femení» a la festa del Savoy pel model que hi va lluir, amb el cos amb barnilles i escot paraula d’honor, i la faldilla cancan. Li van donar dues-centes cinquanta guinees. —Va deixar el diari a la taula i va comentar—: Cinc anys del teu sou, pel capbaix, Billy. —I va continuar—: Però va fer arrufar les celles dels entesos quan es va posar el mateix vestit a la festa que van fer lord Winterton i F. E. Smith a l’hotel Claridge. Totes les maces piquen, diu el poble. —Va alçar la vista del diari—. Potser que et canviïs de vestit, mare —va afegir—, no fos cas que els entesos arrufessin les celles.

A la mare no la va fer riure, allò. Portava un vestit vell de llana marró, amb pedaços als colzes, tacat sota les aixelles.

—Jo, si tingués dues-centes cinquanta guinees, faria molt més goig que lady Diana Muck —va respondre, amb cert ressentiment.

—És veritat —va dir l’avi—. La Cara sempre havia estat la bonica, com la seva mare. —La mare es deia Cara. L’avi es va girar cap a Billy—. La teva àvia era italiana. Es deia Maria Ferrone. —Billy ja ho sabia, però a l’avi li agradava explicar i tornar a explicar històries familiars—. D’on et penses que ha tret la teva mare aquests cabells negres tan brillants i aquests ulls foscos, preciosos… I la teva germana? La teva padrina era la noia més bonica de Cardiff…, i va ser meva! —De sobte va agafar un aire trist—. Quina època, aquella —va dir fluixet.

El pare va arrugar el front amb gest reprovador —tot allò feia pensar en els desitjos de la carn—, però la mare s’havia animat amb les lloances del seu pare i li va servir l’esmorzar somrient.

—Ei, i tant —va fer—. A les meves germanes i a mi, ens tenien per les més boniques. Si tinguéssim diners per a seda i randes, encara demostraríem a aquests ducs qui és més bonica.

Billy va quedar sorprès. Mai no havia vist la seva mare com una dona bonica o lletja, tot i que quan es mudava per anar al centre social el dissabte al vespre feia molt de goig, sobretot quan es posava barret. Suposava que en una altra època podria haver estat una noia bonica, però li costava d’imaginar-s’ho.

—I escolta —va fer l’avi—, que la família del teu padrí no tenia res a envejar a ningú. El meu cunyat era miner, però ho va deixar i va obrir un cafè a Tenby. Això sí que és vida: l’airet del mar i un dia rere l’altre res més a fer sinó cafè i anar comptant diners.

El pare va llegir un altre article.

—Per preparar la coronació, el palau de Buckingham ha editat un llibre d’instruccions de dues-centes vint pàgines. —Va tornar a aixecar la vista del diari—. Explica-ho a la mina, avui, Billy. Els col·legues quedaran tranquils de saber que tot està ben lligat.

A Billy no l’interessava la reialesa. El que li agradava del Mail eren les històries que de vegades publicava sobre un valent jugador de rugbi d’una escola privada que pescava espies alemanys d’aquells tan astuts. Segons el diari, d’espies d’aquells n’hi havia arreu del país, encara que, pel que semblava, a Aberowen no se n’havia vist mai cap, per desgràcia.

Billy es va aixecar.

—Me’n vaig fins allà baix —va fer.

Va sortir per la porta del davant. «Anar allà baix» era un eufemisme familiar: volia dir anar a les comunes, que eren Wellington Row avall. Havien construït un cobert de maons amb un teulat de metall ondulat al damunt d’un gran forat que havien fet a terra. El cobert estava dividit en dos compartiments: un per als homes i un altre per a les dones. A cadascun hi havia dos seients, de manera que hi podien anar de dos en dos. Ningú no sabia per què els que els havien construït ho havien fet així, però tothom en treia el màxim partit. Els homes s’hi asseien mirant endavant sense dir res, però les dones —com sentia sovint Billy— xerraven tranquil·lament. La pudor era asfixiant, ningú no s’hi podia acostumar, això que la sentien cada dia. Billy sempre mirava de respirar tan poc com podia quan hi era, i en sortia mort de ganes d’inspirar. Un tal Dai Muck de tant en tant el buidava amb una pala.

Quan Billy va tornar a casa, va tenir l’alegria de trobar-hi la seva germana Ethel asseguda a taula.

—Per molts anys, Billy! —va exclamar—. He passat a fer-te un petó abans no baixis a la mina.

Ethel tenia divuit anys; a ella sí que la trobava bonica. Aquells cabells de color de caoba amb uns rínxols indomables, els ulls foscos, espurnejants, murris. Potser la mare havia tingut aquell aspecte temps enrere. Ethel duia un vestit negre i una còfia de cotó blanca, de minyona, un uniforme que l’afavoria.

Billy la tenia en un pedestal. A més de bonica, era divertida, llesta i valenta, de vegades fins i tot plantava cara al pare. Parlava amb Billy de coses que ningú més no li hauria explicat, com ara allò de cada mes que les dones anomenaven «la maledicció» o quin havia estat el delicte d’indecència pública que havia obligat el vicari anglicà a anar-se’n d’allà a cuita-corrents. Ethel sempre havia estat la primera de la classe i la seva redacció «El meu poble» havia guanyat el primer premi d’un concurs organitzat pel South Wales Echo, que consistia en un exemplar del The Cassell Atlas of the World History.

La noia va fer un petó a la galta de Billy.

—He dit a la senyora Jevons, la majordoma, que se’ns estava acabant el llustre de les botes i que valia més que n’anés a comprar. —Ethel vivia i treballava a Ty Gwyn, al casal del comte de Fitzherbert, a més d’un quilòmetre muntanya amunt. Va donar a Billy una cosa embolicada amb un drap net—. He robat un tall de pastís per a tu.

—Ostres, gràcies, Eth! —va exclamar Billy, a qui agradaven molt els pastissos.

—Te’l poso a la carmanyola? —va preguntar la mare.

—Sí, si us plau.

La mare va agafar una capsa de llauna de l’armari i hi va ficar el tall de pastís. Va llescar una mica més de pa, el va untar amb sagí, el va salar i va posar les llesques a la carmanyola. Tots els miners tenien una carmanyola d’aquelles de llauna. Si s’hagués endut el menjar embolicat amb un drap, abans de l’hora d’esmorzar ja se l’haurien acabat les rates.

—Quan em portis el primer sou, t’hi posaré un tros de cansalada —va fer la mare.

Al principi, Billy no guanyaria gaire, però, així i tot, seria un gran què per a la família. Rumiava quant es podria quedar i si seria capaç d’estalviar prou per comprar-se una bicicleta, que era el que desitjava més del món.

Ethel va seure a taula.

—Com van les coses allà, al casal? —li va preguntar el pare.

—Pau i tranquil·litat —va respondre ella—. El comte i la princesa van a Londres, a la coronació. —Es va mirar el rellotge de la lleixa de la llar de foc—. S’aixecaran d’un moment a l’altre, han de ser ben d’hora a l’abadia. A ella no li agrada gens, no està acostumada a matinar, però no pot pas fer tard per anar a veure el rei.

L’esposa del comte, Bea, era una princesa russa, una gran dama.

—Es voldran posar a primera fila per no perdre’s res —va fer el pare.

—No, no, no pots pas seure on et dóna la gana —va respondre Ethel—. Han encarregat expressament sis-centes cadires de caoba amb els noms dels convidats escrits al respatller amb lletres daurades.

—Quin malbaratament! I què en faran, després? —preguntà l’avi.

—No ho sé. Potser cadascú se l’endurà de record.

—Digues-els que ens en portin una. Aquí només som cinc i la mare s’ha d’estar dreta —va intervenir el pare, lacònic.

Quan tenia una sortida burleta, en el fons hi solia haver ràbia continguda. Ethel es va aixecar d’un salt.

—Ai, perdona, mare, no pensava pas…

—No et moguis, tinc massa feina per seure —va respondre la mare.

Van tocar les cinc.

—Valdrà més que te’n vagis, Billy, fill. Comença amb bon peu —va dir el pare.

Billy es va aixecar a contracor i va agafar la carmanyola.

Ethel li va fer un altre petó i l’avi li va fer una encaixada. El pare li va donar dos claus de deu centímetres rovellats i un pèl torts.

—Fica-te’ls a la butxaca dels pantalons.

—Per què? —va preguntar.

—Ja ho veuràs —va fer el pare, somrient.

La mare li va allargar una cantimplora de litre amb te fred, llet i sucre, i li va dir:

—Recorda, Billy, que Jesús sempre és amb tu, a baix a la mina i tot.

Va veure una llàgrima a l’ull de la dona i es va girar de pressa, perquè a ell també li venien ganes de plorar. Va agafar la gorra del penjador.

—Doncs adéu —va dir, com aquell qui se’n va a l’escola, i va sortir al carrer.

El temps havia estat assolellat fins llavors, però aquell dia el cel estava embromat i semblava que hagués de ploure i tot. Tommy es recolzava a la paret de la casa, esperant-lo.

—Què farem, Billy? —va dir.

—Què farem, Tommy?

Van baixar el carrer l’un al costat de l’altre.

Aberowen havia estat el mercat dels pagesos de les muntanyes dels voltants, Billy ho havia après a l’escola. Al capdamunt de Wellington Row hi havia l’antic centre comercial, amb les cledes de guardar el bestiar obertes, la llotja de la llana, l’església anglicana, tot plegat en una banda del riu Owen, que no era gaire més que un rierol. La línia del ferrocarril travessava la ciutat com una ferida i acabava a l’entrada de la mina. Les cases dels miners s’havien escampat pels vessants de la vall, centenars d’edificis de pedra grisa amb teulats de pissarra gal·lesa d’un gris més fosc. Formaven llargues fileres que serpentejaven seguint el perfil dels pendents, travessades per carrers més curts que s’enfonsaven de ple al fons de la vall.

—Amb qui creus que et tocarà treballar? —va preguntar Tommy.

Billy va arronsar les espatlles. Un dels ajudants del director de la mina es responsabilitzava dels nous.

—Vés a saber.

—Tant de bo em posessin als estables. —A Tommy li agradaven els cavalls. A la mina hi havia uns cinquanta ponis. Estiraven unes vagonetes que omplien els miners, i les feien traginar seguint els rails—. I a tu, què t’agradaria fer?

A Billy li hauria agradat una feina que no fos massa dura, pel seu físic infantil, però no estava disposat a admetre-ho.

—Greixar vagonetes —va respondre.

—Per què?

—Sembla fàcil.

Van passar davant de l’escola on el dia abans encara eren alumnes. Era un edifici victorià amb unes finestres ogivals com les d’una església. L’havia fet construir la família Fitzherbert, com no es cansava mai de repetir el director als estudiants. El comte encara contractava el professorat i decidia el pla d’estudis. A les parets hi havia quadres d’heroiques victòries militars, i la grandesa de la Gran Bretanya era un tema constant. A la classe sobre les Escriptures, amb què començava l’escola cada dia, s’ensenyava la doctrina anglicana, encara que bona part dels alumnes procedís de famílies no anglicanes. A l’escola hi havia una comissió gestora, de la qual formava part el pare de Billy, però no tenia sinó la funció d’assessorar. El pare deia que el comte considerava l’escola una propietat personal.

En aquell últim any de classes, Billy i Tommy havien après els principis de la mineria, mentre que les nenes de la seva edat feien costura i cuina. Billy havia quedat sorprès de descobrir que sota seu hi havia capes de diferents tipus de terra, disposades com una mena de sandvitx múltiple. Una d’aquestes era el filó de carbó, expressió que havia sentit tota la vida sense acabar-la d’entendre. També li havien ensenyat que el carbó estava fet de fulles mortes i d’altra matèria vegetal acumulada durant milers d’anys i comprimida pel pes de la terra del damunt. Tommy, que tenia un pare ateu, deia que allò demostrava que el que deia la Bíblia no era cert, mentre que el pare de Billy mantenia que allò era una interpretació com qualsevol altra.

A aquella hora l’escola era buida; el pati, desert. Billy estava orgullós d’haver deixat l’escola, si bé en el fons alguna cosa li feia desitjar poder-hi tornar en comptes de baixar a la mina.

En acostar-se a la boca de la mina, els carrers es van anar omplint de miners, cadascun amb el seu portaviandes de llauna i la cantimplora de te. Tots anaven vestits igual, amb vestits vells que es traurien tan bon punt arribessin a la feina. Hi havia mines fredes, però la d’Aberowen era de les calentes, els homes hi treballaven amb calçotets i samarreta i botes, o bé amb uns pantalons curts grofolluts. Tothom portava gorra embuatada mentre era allí dins, perquè els sostres dels túnels eren baixos i era fàcil clavar-se cops al cap.

Per sobre de les cases, Billy veia el torn, una torre que tenia al capdamunt dues grans rodes que giraven en direccions oposades i estiraven els cables que aixecaven i baixaven la gàbia. A la majoria de les poblacions de les valls del sud de Gal·les es veien estructures de boca de mina semblants, de la mateixa manera que les cuculles de les esglésies dominaven els pobles de pagès.

Al voltant de l’entrada de la mina hi havia escampats altres edificis, com si hi haguessin caigut accidentalment: la sala de llanternes, els despatxos de la mina, la farga, els magatzems. Els rails zigzaguejaven entre els edificis. Al lloc del rebuig, s’hi veien vagonetes fetes malbé, bigues velles esquerdades, sacs de gra i piles de maquinària abandonada i rovellada, tot cobert per una capa de polsim de carbó. El pare sempre deia que no hi hauria tants accidents si els miners ho tinguessin tot endreçat.

Billy i Tommy se’n van anar cap als despatxos. En el del davant hi havia Arthur Llewellyn, el Granellut, un oficinista no gaire més gran que ells. Portava una camisa blanca, amb el coll i els punys ben bruts. Ja els esperaven: els seus pares ho havien preparat tot perquè comencessin a treballar aquell dia. El Granellut va apuntar els seus noms en un llibre i després els va acompanyar al despatx del director de la mina.

—En Tommy Griffiths petit i en Billy Williams petit, senyor Morgan —va dir.

Maldwyn Morgan era un home alt que portava un vestit negre. No se li veia ni una engruna de pols de carbó als punys. Tenia les galtes rosades, on no apuntava ni un pèl, cosa que significava que es devia afaitar cada dia. Tenia el diploma de tècnic emmarcat i penjat a la paret, i el barret fort —l’altre indicador de categoria— ben visible al costat de l’abric, al penjador a tocar de la porta.

Per a sorpresa de Billy, Morgan no estava sol. Al costat hi tenia un personatge encara més imponent: Perceval Jones, el president de Celtic Minerals, l’empresa propietària i explotadora de la mina de carbó d’Aberowen i d’unes quantes més. Era un home baixet, amb empenta, a qui els miners anomenaven «Napoleó». Anava amb frac i pantalons grisos ratllats, i encara duia al damunt el copalta negre.

Jones es va mirar els nois amb cara d’angúnia.

—Griffiths —va dir—. El teu pare és un socialista revolucionari.

—Sí, senyor Jones —va respondre Tommy.

—I ateu.

—Sí, senyor Jones.

Després es va mirar Billy.

—I el teu pare, dirigent de la Federació de Miners del Sud de Gal·les.

—Sí, senyor Jones.

—No m’agraden els socialistes. Els ateus estan condemnats a la damnació eterna. I els sindicalistes són els pitjors de tots.

Se’ls va mirar de mala manera, però com que no havia fet cap pregunta, Billy no va dir res.

—No m’agraden els agitadors —va continuar Jones—. A la vall de Rhondda s’han passat quaranta-tres setmanes de vaga perquè gent com els vostres pares ha exaltat els miners.

Billy sabia que no havien estat els agitadors els que havien provocat la vaga de Rhondda, sinó els amos de la mina Ely de Penygraig, que l’havien tancada. Però va continuar sense obrir la boca.

—Vosaltres sou agitadors? —Jones va assenyalar Billy amb un dit ossat que el va fer tremolar—. El teu pare t’ha dit que facis valer els teus drets quan treballis per a mi?

Billy va intentar rumiar, però li era difícil tenint en compte que Jones hi posava un aire força amenaçador. El pare no li havia dit gaire res, aquell matí, però el vespre anterior li havia donat algun consell.

—Miri, senyor, em va dir: «No contestis els caps, aquesta és la meva feina».

Darrere seu, a Llewellyn el Granellut se li escapava el riure per sota el nas.

A Perceval Jones no li va fer cap gràcia.

—El salvatge insolent —va dir—. Sí, sí, però si et faig fora, tindré tota la vall en vaga.

Billy no hi havia pensat. Tan important era? No, però els miners podien iniciar una vaga seguint el principi que els fills dels seus dirigents no havien de patir. Encara no feia cinc minuts que era a la feina i el sindicat ja el protegia.

—Tregui’ls d’aquí —va exclamar Jones.

Morgan va fer que sí.

—Porti’ls cap a fora, Llewellyn —va dir al Granellut—. Ja els vigilarà Rhys Price.

Billy va remugar ben baixet. Rhys Price era un dels ajudants a qui els miners tenien menys simpatia. L’any anterior havia anat darrere d’Ethel i ella li havia donat carbassa. Una cosa, per cert, que havia fet amb la meitat dels solters d’Aberowen, però Price s’ho havia agafat de valent.

El Granellut va moure el cap.

—Fora —va dir, i els va seguir—. Espereu el senyor Price al carrer.

Billy i Tommy van sortir de l’edifici i es van quedar recolzats a la paret, al costat de la porta.

—No sé què donaria per clavar un bon cop de puny a aquesta panxassa de Napoleó —va fer Tommy—. Quin capitalista dels pebrots, aquest.

—Sí —va fer Billy, tot i que ell no havia tingut aquell pensament.

Rhys Price va sortir al cap d’un minut. Com tots els ajudants, duia un barret baix i arrodonit, més car que una gorra de miner, però més econòmic que un de bolet. Portava un bloc i un llapis a la butxaca de l’armilla i també un regle. Se li veia el pèl fosc d’un parell de dies a les galtes i li faltava una dent al davant. Billy sabia que era llest però també maliciós.

—Bon dia, senyor Price —li va dir.

L’altre va posar cara de desconfiança.

—Quina en portes de cap, amb això de «bon dia», Billy al quadrat?

—El senyor Morgan ha dit que hem de baixar a la mina amb vostè.

—Ah, sí? —Price tenia una manera de llançar mirades a esquerra i dreta, i de vegades cap endarrere, com si esperés problemes d’una banda o una altra—. Això, ja ho veurem. —Va mirar el torn, com si hi busqués una explicació—. No tinc temps per perdre amb criatures. —Es va ficar al despatx.

—Suposo que trobarà algú per acompanyar-nos-hi —va dir Billy—. Detesta la meva família perquè la meva germana no hi va voler sortir.

—La teva germana considera que els d’Aberowen són massa poca cosa per a ella —va respondre Tommy, sens dubte repetint el que havia sentit dir.

—Els d’Aberowen són massa poca cosa per a la meva germana —va respondre Billy, rotund.

Price va sortir.

—Doncs va, seguiu-me —va dir, i va començar a caminar amb pas ràpid.

Els nois el van seguir fins a la sala de les llanternes. L’encarregat va donar a Billy una llanterna de seguretat de llautó molt lluent i ell se la va enganxar al cinturó com feien els miners.

Ho havia après a l’escola. Entre els perills de la mina de carbó hi havia el metà, el gas inflamable que es filtrava pels filons. Els miners en deien grisú, i era la causa de totes les explosions subterrànies. A les mines gal·leses hi havia sempre molt gas. La llanterna estava molt ben pensada perquè la flama no abrandés el grisú. De fet, el gas en canviava la forma, l’allargava, i així constituïa tot un avís, ja que el grisú és inodor.

Si s’apagava la llanterna, el miner no la podia tornar a encendre. Era prohibit portar llumins a l’interior de la mina i a més, la llanterna era tancada hermèticament perquè a ningú no se li acudís saltar-se la norma. Quan s’apagava una llanterna, s’havia de portar a l’estació d’enllumenat, que solia ser al fons de la mina, a prop del pou. S’havien de recórrer uns dos quilòmetres, però s’ho valia perquè era la manera d’evitar el risc d’una explosió subterrània.

A l’escola els havien explicat que la llanterna de seguretat era un dels mitjans de què disposaven els amos de la mina per demostrar que es preocupaven pels empleats, «com si», deia el pare, «els amos no traguessin beneficis en evitar explosions, aturades en la feina i destrosses als túnels».

Ja amb les llanternes, els miners es van posar en fila per la gàbia. Al costat de la cua havien col·locat estratègicament un tauler d’anuncis. Uns papers fets a mà o impresos de qualsevol manera anunciaven entrenaments de criquet, una partida de dards, una navalla perduda, un concert del cor masculí d’Aberowen i una conferència sobre la teoria de Karl Marx sobre el materialisme històric a la biblioteca. Els ajudants, però, no havien de fer cua i Price va tirar cap al capdavant de la fila, amb els nois darrere seu.

Com a la majoria de les mines, a Aberowen hi havia dos pous, amb uns ventiladors col·locats de tal manera que empenyien l’aire cap al fons de l’un i cap a la superfície de l’altre. Els amos els solien posar noms graciosos, i aquells es deien Píram i Tisbe. Aquell on eren, Píram, era el de pujada, i Billy notava el corrent d’aire calent que venia del pou.

L’any anterior, Billy i Tommy van decidir anar a veure el fons del pou. El diumenge de Pasqua, quan no hi havia miners treballant-hi, van esquivar el vigilant, es van ficar a la boca de la mina passant pel pati del rebuig i van saltar la tanca. La boca estava barrada per la protecció de la gàbia i ells es van abocar a la vora, recolzant-s’hi amb la panxa. Aquell dia havien mirat fascinats i espantats aquell forat terrible, i a Billy fins i tot se li havia regirat l’estómac. Aquella negror semblava infinita. Va experimentar emocions en què es barrejaven l’alegria de no haver de baixar-hi i la por de pensar que un dia ho hauria de fer. Hi havien llençat una pedra i havien sentit el so que feia mentre rebotava contra la gàbia de fusta i el revestiment de rajol del pou. Els va semblar que passava una eternitat horripilant abans no van sentir el cop lleu i distant, quan la pedra va arribar al fons de l’aigua.

Havia passat un any i estava disposat a seguir el camí d’aquella pedra.

Va pensar que no havia de ser covard. Calia que es comportés com un home, encara que no se sentís ni adult. El pitjor que li podia passar era fer un mal paper. Allò li feia més por que no pas morir.

Veia la reixa llisquent que tancava el pou. Més enllà, l’espai era buit, ja que la gàbia anava cap amunt. A la part més allunyada del pou veia el cabrestant que feia girar les grans rodes a dalt de tot. El mecanisme deixava anar raigs d’aigua. Els cables passaven per les guies fent un gran estrèpit. Se sentia fortor d’oli calent.

Amb un so de xoc metàl·lic es va presentar la gàbia davant de la porta. L’operador de superfície va fer lliscar la porta. Rhys Price es va ficar a la gàbia i, darrere seu, els dos nois. Tretze miners més hi van entrar; només n’hi cabien setze. L’operador de superfície va tancar la porta.

Es va fer un silenci. Billy se sentia desprotegit. Notava el terra sòlid, però sabia que no li costaria gaire de passar per aquells barrots tan separats del costat. La gàbia penjava d’un cable d’acer, però no li semblava segur del tot: tothom recordava el cable que s’havia trencat a Tirpentwys el 1902, quan es va desplomar la gàbia fins al fons del pou i van morir vuit homes.

Va saludar amb el cap el miner que tenia al costat. Era Harry Hewitt, el Greixó, un noiet amb cara de pa de ral que només tenia tres anys més que ell, però que li passava més d’un pam. Billy va recordar Harry quan anava a l’escola: es va quedar encallat a tercer amb els de deu anys i el van anar tombant cada any fins que va tenir l’edat de començar a treballar.

Es va sentir una campana que indicava que l’embarcador del fons del pou havia tancat la seva porta. L’operador de superfície va estirar una palanca i va sonar una altra campana. La màquina de vapor va xiular i després es va sentir un altre soroll fort.

La gàbia va caure en el buit.

Billy sabia que iniciava la caiguda lliure i que després frenava a temps per aterrar suaument. De tota manera, cap informació teòrica prèvia no l’havia preparat per precipitar-se de dret a les entranyes de la Terra. Els peus se li van separar del terra. Va xisclar de terror. No se’n va poder estar.

Tots els homes van esclafir a riure. Sabien que era el primer dia per a ell, i va veure que esperaven la seva reacció. Es va adonar massa tard, que tots s’havien aferrat als barrots de la gàbia perquè no els passés el mateix que a ell. Res d’això, però, no li va calmar la por. Va aconseguir aturar el xiscle serrant fort les dents.

A la fi, el fre va engranar. Va anar disminuint la velocitat de la caiguda i els peus de Billy van tocar terra. Es va agafar a un barrot per mirar de calmar el tremolor. Al cap d’un minut, la por es va convertir en una sensació de malestar per la mofa que n’havien fet els seus companys i de poc que no se li neguen els ulls. Es va mirar la cara enriolada del Greixó i li va cridar perquè el sentís bé malgrat el soroll:

—Tanca aquesta bocassa, Hewitt, cony de cap de suro!

A l’altre li va canviar la cara a l’instant, es va enfurismar, però la resta encara reia més fort. Billy pensava que hauria de demanar perdó a Déu per haver renegat, però com a mínim ja no se sentia tan beneit.

Es va mirar Tommy i va veure que s’havia quedat ben pàl·lid. Devia haver xisclat? Tenia por de preguntar-l’hi per si responia que no.

La gàbia es va aturar, van fer córrer la porta i Billy i Tommy van avançar tremolosos cap a la mina.

Allò era lúgubre. Les llanternes dels miners il·luminaven menys que els llums de parafina de les parets de casa. La mina era negra com una nit sense lluna. Potser no calia veure-hi bé, per extreure el carbó, va pensar Billy. Va ficar el peu en una bassa i, mirant cap avall, va veure aigua i fang pertot arreu; l’aigua lluïa amb els lleus reflexos de la flama de la llanterna. Tenia un gust estrany a la boca: l’atmosfera era densa a causa del polsim de carbó. Podia ser que aquells homes respiressin allò tot el dia? Potser per això els miners tossien i escopien constantment.

Quatre homes s’esperaven per entrar a la gàbia i pujar a la superfície. Cadascun portava un maletí de cuir; Billy va comprendre que eren els bombers. Cada matí, abans que comencessin els miners, els bombers feien la prova del gas. Si la concentració de metà era excessivament alta, no deixaven treballar ningú fins que els ventiladors no haguessin dissipat el gas.

Allí mateix, Billy va veure una colla de compartiments per a ponis i una porta oberta que donava a una estança ben il·luminada on hi havia un escriptori; devia ser un despatx per als ajudants. Els miners es van escampar i es van distribuir en quatre túnels que sortien del fons de la mina. Dels túnels en deien passatges, i duien a les zones on s’extreia el carbó.

Price els va portar fins a una nau, on va obrir un cadenat. Era un magatzem d’eines. En va agafar dues pales, que va donar als nois, i el va tornar a tancar.

Se’n van anar cap als estables. Un home amb pantalons curts i botes treia palla bruta d’un dels compartiments i l’apilava en una vagoneta de carbó. Les gotes de suor li baixaven per l’esquena, molt musculosa. Price li va dir:

—No vols pas un nano que t’ajudi?

L’home es va girar i va veure que es tractava de Dai el Ponis, un veterà de la capella de Bethesda. No va semblar que reconegués Billy.

—El petit, no —va dir.

—Entesos —va respondre Price—. L’altre es diu Tommy Griffiths. Tot teu.

Tommy hi va posar bona cara. Havia aconseguit el que volia. Encara que fos traient fems, treballaria als estables.

—Som-hi, Billy al quadrat —va dir Price, dirigint-se cap a un dels passatges.

El noi el va seguir amb la pala a l’espatlla. Sense Tommy al costat encara estava més nerviós. Pensava que hauria volgut que li haguessin deixat treure fems amb el seu amic.

—Què em faran fer, senyor Price? —va preguntar.

—No t’ho imagines? —li va respondre Price—. Per què et penses que t’he donat aquesta puta pala?

Billy va quedar parat de sentir aquella paraula prohibida. No s’imaginava què li farien fer, però no va preguntar res més.

El túnel era circular i el sostre estava reforçat amb uns suports d’acer encorbats. A la part de dalt s’estenia un tub d’uns cinc centímetres que probablement portava aigua. Cada nit ruixaven els passatges per mirar de reduir el polsim. I no ho feien pel perill que representava per als pulmons dels miners —si hagués estat només per això, segur que Celtic Minerals no se n’hauria preocupat—, sinó perquè hi podia haver un incendi. Així i tot, aquell sistema d’aspersió era inadequat. El seu pare havia defensat que calia un tub de quinze centímetres de diàmetre, però Perceval Jones s’havia negat a posar-hi els diners.

Quan havien fet uns cinc-cents metres, van agafar un túnel transversal que feia pujada. Era un passatge més vell i petit, amb puntals de fusta en comptes d’anelles d’acer. Price havia d’ajupir el cap en els punts on el sostre feia panxa. Van passar a intervals d’uns trenta metres les entrades als llocs de treball on els miners extreien carbó.

Billy va sentir un estrèpit.

—A l’embornal —li va dir Price.

—Què?

Billy es va mirar el terra. Un embornal era un forat a la calçada, i ell no veia res més que els rails per on circulaven les vagonetes. Va alçar la vista i va veure un poni que corria cap a ell, baixant el pendent de pressa, estirant tot un tren de vagonetes.

—A l’embornal! —va cridar Price.

Billy continuava sense entendre què li deien, però veia que el túnel tenia més o menys l’amplada de les vagonetes i que l’atropellarien. Tot d’una, li va semblar que Price es ficava a la paret i desapareixia.

Billy va deixar anar la pala, va girar cua i va arrencar a córrer cap al lloc d’on venia. Mirava d’anar més de pressa que el poni, però semblava que l’animal volava. Després es va fixar en una obertura feta a la paret, de l’alçària del túnel, i va recordar que n’havia vist altres, tot i que no n’havia fet cas, cada vint o vint-i-cinc metres. D’allò, Price en devia dir embornal. S’hi va llançar i el tren va passar fent un gran brogit.

Després va sortir, respirant fondo.

Price feia veure que estava enfadat, però somreia.

—Hauràs d’estar més alerta —li va dir—. Si no, et mataran aquí baix, com al teu germà.

Billy va veure que la majoria s’ho passava bé fent quedar malament i burlant-se dels nois. Va decidir que quan fos gran ell no seria així.

Va agafar la pala. Estava impecable.

—Has tingut sort —li va dir Price—. Si les vagonetes te l’haguessin trencada, n’hauries hagut de pagar una de nova.

Van continuar fent via i al cap de poc van arribar a una zona abandonada on no hi havia ningú treballant. A terra no hi havia tanta aigua i tot estava cobert per una bona capa de pols de carbó. Van girar cap a un costat i un altre unes quantes vegades i Billy es va perdre.

Van arribar a un lloc on el túnel havia quedat bloquejat per una vagoneta vella i bruta.

—Aquesta zona s’ha de netejar —va dir Price. Era el primer cop que es molestava a explicar-li alguna cosa i en Billy tenia el pressentiment que l’enganyava—. El que has de fer és apilar la porqueria a la vagoneta.

Billy hi va clavar un cop d’ull. Hi havia una capa de més d’un pam de pols de carbó, pel que veia amb la llum de la llanterna, però es va imaginar que n’hi havia més. Podia anar-ne traient palades durant una setmana i ni s’hi coneixeria. Quin sentit tenia, doncs? Aquella zona estava inactiva. Billy, però, no va fer cap pregunta. Potser era una mena de prova.

—Tornaré d’aquí a una estoneta a veure com et va —va dir Price, i se’n va tornar pel mateix camí, deixant Billy tot sol.

Això no s’ho esperava. Es pensava que treballaria amb gent més gran i que aprendria. Però no podia fer res més que el que li havien dit.

Es va desenganxar la llanterna del cinturó i va buscar un lloc on posar-la. No va veure res que li pogués servir de relleix. La va deixar a terra, però llavors li servia de ben poc. Després va recordar els claus que li havia donat el seu pare. Així que tenien aquesta utilitat! Se’n va treure un de la butxaca. Amb la pala el va clavar en un pilar de fusta i hi va penjar la llanterna. Això ja estava més bé.

La vagoneta arribava fins a l’altura del pit d’un home, però a Billy li arribava a l’espatlla, i quan va començar a treballar va veure que la meitat de la pols li lliscava de la pala abans d’arribar a la vora de la vagoneta. Es va empescar un moviment per girar la pala i evitar perdre la càrrega. Al cap d’uns minuts estava amarat de suor i va comprendre per a què servia el segon clau. El va clavar en una altra fusta i hi va penjar la camisa i els pantalons.

Al cap d’una estona va notar que algú l’observava. Va veure de reüll una silueta borrosa immòbil com una estàtua.

—Ostres! —va exclamar, i després es va girar per encarar-s’hi.

—M’he descuidat de mirar com va la teva llanterna —li va dir. L’hi va agafar del clau i hi va fer alguna cosa—. No està gaire bé —va afegir—. Et deixo la meva. —Va penjar la seva i va desaparèixer.

Era un personatge fastigós, i, amb tot, semblava que es preocupava perquè no li passés res.

Billy va reprendre la feina. Al cap de poc li van començar a fer mal els braços i les cames. Va pensar que estava prou acostumat a treballar amb la pala: el seu pare tenia un porc al femer del darrere de la casa i Billy havia de treure’n la porqueria un cop per setmana. És clar que allò amb un quart d’hora era fet. Seria capaç d’aguantar tot el dia?

Per sota la pols de carbó el terra era de roca i argila. Al cap d’una estona havia netejat un tros de poc més d’un metre quadrat, l’amplada del túnel. El que havia carregat amb prou feines cobria el fons de la vagoneta, però ja estava mort.

Va intentar empènyer-la endavant per no haver de fer tant tros amb la pala carregada, però després de tant de temps de no funcionar les rodes havien quedat clavades.

No tenia rellotge i era difícil saber quant temps havia passat. Va començar a treballar més a poc a poc, per conservar les forces.

Després li va començar a fallar el llum.

De primer, va pampalluguejar, i ell es va mirar, nerviós, l’estri penjat al clau, però sabia que la flama s’avivaria si hi hagués grisú. No era pas això el que veia, i per tant es va tranquil·litzar. Al cap de poc es va apagar del tot.

Mai de la vida no havia vist una foscor com aquella. No veia res, ni una mica de gris ni diferents tons de negre. Va alçar la pala fins a la cara, la va mantenir a dos dits del nas, i es va adonar que no la veia. La ceguesa devia ser així.

Es va quedar parat. Què havia de fer? La qüestió era anar a portar la llanterna a l’estació d’enllumenat, però encara que s’hi veiés, no trobaria el camí entre tants túnels. En aquella negror, podia estar fent voltes hores i hores. No tenia ni idea de quants quilòmetres de zona abandonada hi havia, i tampoc no volia que haguessin d’enviar un equip de rescat a buscar-lo.

Li tocaria esperar Price. Li havia dit que tornaria al cap d’una «estoneta». Això podia voler dir uns quants minuts, una hora o més. I Billy sospitava que s’hi repenjaria. Segur que ho havia fet expressament. Una llanterna de seguretat no es podia apagar; a més, allà no hi havia corrent. Price s’havia quedat la seva llanterna i l’hi havia canviat per una altra amb poc petroli.

Va sentir autocompassió i les llàgrimes li van negar els ulls. Què havia fet ell per merèixer-se això? Després es va sobreposar. Era una altra prova, com la de la gàbia. Els havia de demostrar que era fort.

Va decidir que continuaria treballant, a les fosques i tot. Va fer el primer moviment d’ençà que s’havia apagat la llanterna, va clavar la pala a terra i la va empènyer endavant, intentant recollir la pols de carbó. En alçar-la, pel pes, li va semblar que l’havia carregada. Es va girar, va fer dos passos i va aixecar la pala intentant de descarregar-la a la vagoneta, però va calcular malament l’alçada. La pala va topar amb un costat del recipient i ell va notar que el pes disminuïa perquè el carbó queia a terra.

Ja trobaria la manera. Va tornar a intentar-ho, alçant una mica més la pala. Un cop descarregada, la va deixar anar i va notar el cop del mànec a la vora de la vagoneta. Això ja estava més bé.

A mesura que la feina l’allunyava de la vagoneta, de tant en tant perdia una palada, però va decidir comptar els passos en veu alta. Va aconseguir un ritme i, tot i que els músculs li feien mal, va fer-ne via.

Quan la feina ja s’havia convertit en una cosa mecànica, el seu cap va poder rumiar, cosa que no va ser tan positiva com havia volgut. Es va preguntar si el túnel era gaire llarg i quant tros estava abandonat. Va pensar en el terreny que tenia damunt del cap, un quilòmetre d’extensió, i en el pes que aguantaven aquells vells puntals de fusta. Va pensar en el seu germà, Wesley, i en els altres homes que havien mort en aquella mina. Els esperits d’aquella gent no eren allà, sens dubte. Wesley se n’havia anat amb Jesús. Els altres probablement també. Si no, serien en un altre lloc.

Va començar a tenir por i va decidir que s’havia equivocat pensant en els esperits. Tenia gana. Devia ser l’hora d’obrir la carmanyola? No ho sabia, però sempre ho podia fer. A les palpentes, va trobar el lloc on havia penjat la roba i va temptejar el terra fins a trobar la cantimplora i el portaviandes.

Es va asseure recolzat a la paret i va fer una llarga glopada de te fred i dolç. Mentre es menjava el pa untat amb sagí, va sentir un sorollet. Volia que fossin els passos de les botes de Rhys Price, però ja veia que era desitjar massa. Coneixia bé aquell xerric: eren rates.

No tenia por. N’hi havia a grapats, a les cunetes dels carrers d’Aberowen. Però en la foscor semblaven més intrèpides; al cap d’un moment, una li va passar per sobre de les cames, que tenia al descobert. Va agafar el pa amb la mà esquerra, va brandar la pala i va començar a clavar cops. Ni tan sols les va espantar; de seguida va tornar a notar a la pell aquelles minúscules urpes. Aquesta vegada, una se li va intentar enfilar al braç. Evidentment, sentien l’olor del menjar. Els esgarips van anar creixent i Billy es preguntava quantes n’hi podia haver.

Es va aixecar, bo i ficant-se l’últim tros de pa a la boca. Va beure més te i es va menjar el pastís. Una delícia, ple de fruita seca i ametlles. Una rata, però, se li enfilava a la cama i es va veure obligat a empassar-s’ho tot de cop.

Va semblar que havien notat que ja no hi havia menjar, perquè els xiscles van minvar fins que va tornar el silenci.

El menjar li va donar energia nova, i va reprendre la feina, malgrat que tenia un dolor intens a l’esquena; tot i així, no va parar, va treballar més a poc a poc, reposant de tant en tant.

Per animar-se pensava que devia ser més tard del que s’imaginava. Potser havien tocat les dotze i tot. Algú l’aniria a recollir quan s’acabés el torn. L’encarregat de les llanternes en verificava els números, de manera que sempre se sabia si hi havia algú que no havia tornat. És clar que Price havia agafat la llanterna de Billy i l’hi havia canviada per una altra. Potser tenia intenció de deixar-lo allí baix tota la nit?

No ho podia fer. El seu pare l’armaria grossa. Els caps li tenien por: Perceval Jones pràcticament ho havia admès. Segur que tard o d’hora algú l’aniria a buscar.

Però quan va tornar a tenir gana es va adonar que havien passat moltes hores. Va tornar a sentir basarda i aquest cop no se la va saber espolsar de sobre. Era la foscor el que el feia posar més nerviós. Hauria suportat l’espera si hagués pogut veure alguna cosa. En aquella negror absoluta, tenia la sensació que perdia el cap. No tenia cap mena d’orientació, i cada cop que tornava de la vagoneta pensava que potser toparia amb la paret del túnel. Primer havia tingut por de posar-se a plorar com una criatura. Ara havia de fer esforços per no xisclar.

Va recordar el que li havia dit la seva mare: «Jesús sempre és amb tu, a baix a la mina i tot». En aquells moments havia pensat que l’hi deia perquè fes bondat. Ara s’adonava que era més assenyat. I tant que Jesús era amb ell. Era a tot arreu. Tant hi feien la foscor o el pas del temps. Algú vetllava per en Billy.

Per acabar-s’ho de creure, va entonar un càntic. No li agradava la seva veu, que encara era aguda, però com que ningú no el sentia, va cantar amb totes les seves forces. Quan se li van acabar les estrofes i la sensació de basarda es va tornar a apoderar d’ell, es va imaginar que Jesús l’observava des de l’altre costat de la vagoneta, amb expressió compassiva en aquell rostre barbut.

Va entonar un altre càntic. Treballava amb la pala i caminava seguint el compàs de la música. Els càntics solien tenir un ritme. De tant en tant el tornava a embargar la por que s’haguessin descuidat d’ell, que s’hagués acabat el torn i l’haguessin deixat tot sol allí; llavors tornava a imaginar-se la silueta de la túnica que l’acompanyava en la foscor.

Sabia moltes cançons religioses. Havia anat a la capella de Bethesda tres vegades cada diumenge des del dia que va ser prou gran per seure allà tranquil·lament. Els llibres dels càntics eren cars; a més, no tothom sabia llegir, de manera que els fidels s’aprenien de memòria les lletres.

Quan ja havia cantat dotze cançons, va decidir que devia haver passat una hora. S’havia acabat el torn? En va cantar dotze més. A partir d’aquí ja li va costar portar el compte. Va repetir els seus càntics preferits. Cada cop treballava més a poc a poc.

Cantava «Va ressuscitar el tercer dia» a ple pulmó quan va veure una llum. La feina s’havia convertit en una cosa tan mecànica per a ell que no es va aturar; ben al contrari, va fer una altra palada i la va portar a la vagoneta, sense parar de cantar, mentre la llum es feia més intensa. Quan se li va acabar el càntic, es va recolzar en la pala. Rhys Price se’l mirava palplantat, amb la llanterna al cinturó i una expressió estranya en aquell rostre cobert d’ombres.

Billy no estava disposat a deixar-se anar. No volia mostrar a Price el que sentia. Es va posar la camisa i els pantalons, va despenjar la llanterna apagada del clau on la tenia i se la va posar al cinturó.

—Què li ha passat a la llanterna? —li va preguntar Price.

—Sap prou bé què li ha passat —va respondre Billy en un to curiosament adult.

Price es va girar i se’n va tornar cap al túnel.

Billy vacil·lava. Va mirar en sentit contrari. A l’altra banda de la vagoneta va entreveure una cara barbuda i una túnica de color clar, però la silueta va desaparèixer com un pensament.

—Gràcies —va dir Billy, dirigint-se al túnel buit.

Va seguir Price amb les cames tan adolorides que tenia la impressió que cauria d’un moment a l’altre, però pensava que li era ben igual. Hi tornava a veure i s’havia acabat el torn. Aviat seria a casa i es podria estirar.

Van arribar al fons de la mina i es van ficar a la gàbia amb una munió de miners que duien la cara ennegrida. No hi va veure Tommy Griffiths, però sí que hi havia Hewitt, el Greixó. Mentre esperaven el senyal de dalt, Billy es va fixar que tots se’l miraven amb un somriure burleta.

—Què, com t’ha anat el primer dia, Billy al quadrat? —li va preguntar Hewitt.

—Molt bé —va respondre ell.

L’expressió de Hewitt era maliciosa: ben segur que tenia present que li havia dit cony de cap de suro.

—Cap problema? —li va dir.

Billy va dubtar. Segur que sabia alguna cosa. Volia que veiessin que no l’havia guanyat la por.

—Se m’ha apagat la llanterna —va dir, en un esforç per mantenir la veu ferma. Es va mirar Price, però va decidir que seria més masculí no acusar-lo—. Ha estat una mica dur això de treballar amb la pala a les fosques tot el dia —va concloure. Era dir massa poc, perquè es podien pensar que no havia passat res de l’altre món, però trobava que valia més això que no pas admetre que havia passat por.

Va parlar un altre. Era John Jones, el Botigues, anomenat així per la tenda que tenia la seva dona a la sala de casa seva.

—Tot el dia? —va dir.

—Sí —va respondre Billy.

John Jones es va mirar Price i li va dir:

—Cabronàs, això havia de durar una hora i prou.

Billy havia confirmat la seva sospita. Pel que semblava, tots estaven al corrent del que havia passat; devien fer el mateix a tots els principiants. Però Price n’havia fet un gra massa.

Hewitt el Greixó reia, sorneguer.

—No tenies por, nen, tot sol a les fosques?

Billy es va rumiar la resposta. Tots se’l miraven, esperant el que diria. Ja no veia aquell somriure murri als seus rostres, més aviat semblaven un pèl avergonyits. Va decidir dir la veritat:

—Sí que he tingut por, però no estava sol.

Hewitt va quedar desconcertat:

—No estaves sol?

—I tant que no —va respondre Billy—. Jesús era amb mi.

Hewitt va deixar anar una rialla, però ningú no s’hi va afegir. Va ressonar en el silenci i es va tallar en sec.

Va durar uns segons. El va interrompre un clac metàl·lic i un sacseig. Tot seguit la gàbia es va enfilar. Harry es va girar.

Després d’això, li van treure el motiu de Billy amb Jesús.





PRIMERA PART


El cel s’ennuvola





2


Gener de 1914





I


El comte Fitzherbert, de vint-i-vuit anys, conegut per la família i els amics com Fitz, era el novè home més ric de la Gran Bretanya.

No havia fet res per guanyar aquells enormes ingressos. Simplement havia heretat milers d’hectàrees de terres a Gal·les i Yorkshire. L’agricultura donava poc, però al subsòl hi havia carbó i amb les llicències dels drets dels minerals l’avi de Fitz s’havia fet molt ric.

Era evident que Déu pretenia que els Fitzherbert governessin els seus contemporanis i que visquessin de manera adequada, però Fitz tenia la impressió que no havia fet gaire res per justificar la fe que Déu havia dipositat en ell.

El seu pare, el comte anterior, havia estat una persona diferent. Com a oficial de la Marina, l’havien nomenat almirall després del bombardeig d’Alexandria, el 1882, havia passat després a ser ambaixador britànic a Sant Petersburg i finalment havia estat ministre en el govern de lord Salisbury. Els conservadors van perdre les eleccions generals del 1906 i el pare de Fitz va morir al cap d’unes quantes setmanes: Fitz estava segur que se n’havia precipitat la fi quan va veure que uns liberals irresponsables com David Lloyd George i Winston Churchill prenien el relleu en el govern de Sa Majestat.

Fitz havia pres possessió del seu escó a la Cambra dels Lords, la cambra superior del Parlament britànic, com a conservador. Parlava bé el francès, es defensava amb el rus i tenia esperances d’arribar un dia a ser ministre d’Afers Estrangers. Malauradament, els liberals havien continuat guanyant eleccions i, per tant, no tenia possibilitats de ser ministre.

La seva carrera militar també havia estat mediocre. Havia assistit a l’escola de formació d’oficials de l’exèrcit de Sandhurst i s’havia passat tres anys amb la infanteria gal·lesa, on va acabar amb la graduació de capità. Després de casar-se va abandonar el servei exclusiu i es va convertir en coronel honorari del sud de Gal·les. Per desgràcia, un coronel honorari no guanyava mai medalles.

Ara bé, hi havia un aspecte del qual es podia sentir orgullós, pensava mentre el tren avançava per les valls del sud del país. Al cap de quinze dies arribaria el rei i passaria uns quants dies a la casa de camp de Fitz. El rei Jordi V i el pare de Fitz, quan eren joves, havien coincidit a bord d’un dels vaixells. Feia poc que el monarca havia expressat el seu desig de saber què pensava la joventut, i Fitz havia organitzat una festa discreta perquè Sa Majestat en conegués uns quants. En aquells moments, Fitz i la seva esposa, Bea, se n’anaven cap a casa per enllestir-ho tot.

Fitz valorava molt les tradicions. Per a ell, no hi havia res en la humanitat que es pogués comparar amb el tranquil ordre de la monarquia, l’aristocràcia, el comerç i la pagesia. Però en aquells moments, mirant per la finestra del tren, veia amenaçat l’estil de vida britànic i l’amenaça era més gran que les que havia afrontat el país en cent anys. Els vessants muntanyosos que en una altra època havien estat verds estaven coberts, com de vegades succeeix amb els rododendres atacats per aquella malura grisenca, per les cases dels miners del carbó. En aquelles casotes llardoses es parlava de republicanisme, d’ateisme i de revolta. Feia poc més d’un segle que havien portat la noblesa francesa en carros cap a la guillotina, i aquí passaria el mateix si alguns d’aquells miners musculosos, de cara emmascarada, se sortien amb la seva.

Fitz hauria donat de bon grat tot el que treia del carbó, pensava, perquè la Gran Bretanya hagués pogut retrocedir cap a una època més senzilla. La família reial constituïa un ferm baluard contra la insurrecció. Fitz estava nerviós per aquella visita, i també orgullós de rebre-la. Hi havia tantes coses que podien sortir malament… Amb la reialesa, una distracció es podia considerar senyal de despreocupació i, per tant, de manca de respecte. Fins a l’últim detall d’aquell cap de setmana passaria del servei dels convidats a altres servents, els quals ho comunicarien als seus amos, i així en un tres i no res la societat londinenca sabria si havien ofert al rei un coixí dur, una patata en mal estat o la marca de xampany que no tocava.

El Rolls-Royce Silver Ghost de Fitz estava a punt a l’estació d’Aberowen. Amb Bea al costat, recorreria el poc més d’un quilòmetre fins a arribar a la casa de camp. Queia un xim-xim d’aquells tan habituals a Gal·les.

«Ty Gwyn» volia dir «Casa Blanca» en gal·lès, però aquell nom s’havia convertit en irònic. Igual que tot el que es veia en aquella part del món, l’edifici havia quedat cobert per una capa de pols de carbó, i la pedra que en una altra època havia estat blanca, havia agafat aquell to gris fosc que fins i tot emmascarava les faldilles de les dames que s’acostaven a les parets sense adonar-se’n.

Malgrat tot, era un edifici esplèndid, que omplia de satisfacció Fitz mentre el cotxe pujava ronquejant l’avinguda. Ty Gwyn, amb les dues-centes habitacions, era la casa particular més gran de Gal·les. Quan Fitz era petit, un cop, amb la seva germana Maud, n’havien comptat les finestres: n’hi havia cinc-centes vint-i-tres. L’havia fet construir l’avi; la distribució en tres plantes presentava un ordre ben agradable. Les finestres de la planta baixa eren altes i deixaven entrar molta llum a les sales de recepció. A dalt, hi havia un munt d’habitacions per a convidats, i a la planta superior el gran nombre de petits dormitoris del servei s’endevinava gràcies la llarga filera de llucanes de mansarda que hi havia en els teulats inclinats.

Les vint-i-cinc hectàrees de jardins eren l’alegria de Fitz. Ell mateix supervisava personalment la feina dels jardiners i decidia quan s’havia de sembrar, podar i fer planter.

—Una casa a punt per a una visita reial —va dir mentre s’aturava el cotxe davant del magnífic pòrtic d’entrada. Bea no va respondre. Això de viatjar la feia posar de mal humor.

En sortir del cotxe, Fitz va rebre la salutació de Gelert, el seu pastor del Pirineu, una bèstia gran com un ós que li va llepar les mans i després va emprendre una alegre cursa pel pati, satisfeta.

Un cop al vestidor, Fitz es va treure la roba de viatge i es va posar un vestit de llaneta marró. Després va agafar la porta de comunicació per entrar a les estances de Bea.

Nina, la minyona russa, treia les agulles del complicat barret que Bea havia portat durant el viatge. En veure el rostre de Bea al mirall del tocador, Fitz va notar que el cor li feia un salt. Es va veure quatre anys enrere, en un saló de Sant Petersburg, quan havia vist per primera vegada aquell rostre preciós i aquells rínxols rossos tan indomables. Aquell dia, igual que avui, hi havia vist una mirada emmurriada que li havia semblat curiosament seductora. De sobte va decidir que aquella era la dona amb qui es volia casar.

Nina ja tenia una edat i la mà li tremolava un xic: Bea solia fer posar nervioses les minyones. Mentre Fitz l’observava, una agulla va punxar el cap de la seva esposa, que va deixar anar un crit.

Nina va quedar ben blanca.

—Em sap molt de greu, Sa Excel·lència —va dir en rus.

Bea va agafar d’una revolada una agulla de les que hi havia al tocador.

—Ara veurem si t’agrada gaire! —va exclamar mentre punxava el braç de la minyona.

Nina va esclatar a plorar i va sortir corrent de l’habitació.

—Ja t’ajudo jo —va dir Fitz a la seva esposa en to tranquil·litzador.

Això no la va pas aplacar.

—Ja m’ho faré jo.

Fitz es va acostar a la finestra. Ben bé una dotzena de jardiners estaven enfeinats retallant arbustos, retocant la gespa i rastellant la grava. Hi havia unes quantes plantes florides: el viburn rosat, el gessamí d’hivern groc, l’hamamelis i el fragant xuclamel d’hivern. Més enllà del jardí es veia la suau corba verda del vessant de la muntanya.

Havia de tenir paciència amb Bea, recordar que era estrangera, que se sentia sola en un país foraster, lluny de la família i de tot el que li era conegut. Havia estat fàcil durant els primers mesos de matrimoni, quan ell encara estava embriagat amb el seu aspecte, la seva olor i el tacte d’aquella pell tan fina. Ara ja exigia un cert esforç.

—Com és que no reposes? —li va dir ell—. Parlaré amb Peel i la senyora Jevons per veure com va tot. —Peel era el majordom, i la senyora Jevons, la majordoma. L’organització del personal era tasca de Bea, però Fitz estava tan nerviós amb la visita del rei que qualsevol excusa li servia per implicar-s’hi—. Després, quan t’hagis refet, t’ho explicaré. —Ell va agafar la capsa dels cigars.

—No fumis aquí —li va dir ella.

S’ho va prendre com un senyal d’aprovació i es va disposar a sortir. Abans de traspassar la porta li va dir:

—Mira de no comportar-te així davant del rei i la reina. Em refereixo a tustar el servei.

—Jo no l’he tustada. L’he punxada amb una agulla perquè n’aprengués.

Els russos feien aquestes coses. Quan el pare de Fitz s’havia queixat de la ganduleria dels seus servents a l’ambaixada britànica de Sant Petersburg, els seus amics russos li havien dit que no els estovava prou.

—El monarca es violentaria si hagués de veure una cosa així. Ja t’ho he dit més d’una vegada: a Anglaterra, això no es fa —va dir Fitz a Bea.

—Quan era petita, em van portar a veure com penjaven tres pagesos —va dir ella—. La meva mare no ho volia, però el meu avi hi va insistir. Va dir: «Perquè aprenguis a castigar els teus servents. Si no els claves una bufetada o no els fueteges per les petites faltes d’atenció o de peresa, els pecats seran cada vegada més grans i a la fi els portaran a la forca». Em va explicar que la indulgència amb les classes baixes a la llarga és una crueltat.

Fitz va començar a perdre la paciència. Bea rememorava aquella infantesa marcada per una riquesa sense límits, per l’autocomplaença, envoltada d’un regiment de servents que l’obeïen i de milers de pagesos satisfets. Si aquell avi despietat i capaç de tot encara visqués, la vida de la noia hauria continuat; però el pare de Bea, un borratxo, havia malbaratat la fortuna familiar, i el seu germà Andrei, sense caràcter, no feia sinó vendre’s la fusta sense replantar els boscos.

—Els temps han canviat —li va dir Fitz—. Et demano, t’ordeno, que no m’avergonyeixis davant del rei. Espero haver-t’ho dit ben clar. —Va sortir i va tancar la porta.

Va tirar endavant per l’ample corredor, irritat i un pèl trist. En els primers temps de casats, aquelles renyines el deixaven aclaparat i afligit; ara ja s’hi estava acostumant. Tots els matrimonis eren així? No ho sabia.

Un lacai molt alt, que abrillantava un pom de porta, es va aixecar i es va col·locar contra la paret, abaixant la vista, com havien de fer els criats de Ty Gwyn quan passava el comte. En algunes cases importants, el servei s’havia de col·locar de cara a la paret, però això, a Fitz, li semblava massa feudal. Va reconèixer aquell home, l’havia vist jugar a criquet en un partit entre el personal de Ty Gwyn i els miners d’Aberowen. Era un bon batedor esquerrà.

—Morrison —li va dir Fitz, en recordar-ne el nom—, digui a Peel i a la senyora Jevons que vinguin a la biblioteca.

—Molt bé, senyor.

Fitz va baixar la luxosa escala. S’havia casat amb Bea perquè ella l’havia captivat, però també per un motiu racional. Somiava crear una gran dinastia anglorussa que dominés enormes extensions de terra, com havia succeït amb la dinastia dels Habsburg, que havien imperat durant segles en grans extensions d’Europa.

Però per a això li calia un hereu. No semblava que amb l’estat d’ànim de Bea aquella nit se li pogués acostar al llit. Podia insistir-hi, però mai no en treia una gran satisfacció. Ja havien passat quinze dies des de l’última vegada. Tampoc no volia una esposa que es mostrés vulgarment ansiosa per a aquesta mena de coses, però, és clar, trobava que quinze dies era massa temps.

La seva germana, Maud, tenia vint-i-tres anys i encara era soltera. D’altra banda, podia ser que un fill seu es convertís en un socialista furibund, que liquidés la fortuna familiar imprimint pamflets revolucionaris.

Feia tres anys que era casat i ja es començava a amoïnar. Bea havia quedat embarassada un cop, l’any anterior, però havia tingut un avortament als tres mesos. Havia estat just després d’una baralla. Fitz havia anul·lat un viatge que volien fer a Sant Petersburg i Bea s’havia exaltat i havia començat a cridar que se’n volia tornar a casa. Fitz s’havia mostrat inflexible —al capdavall, un home no podia permetre que la seva esposa li donés ordres—, però després, amb l’avortament, se’n va sentir culpable. Si tornava a quedar embarassada, faria tots els possibles perquè res no l’alterés fins que la criatura hagués vingut al món.

Va mirar de treure’s de sobre aquelles preocupacions, va entrar a la biblioteca, es va instal·lar a l’escriptori decorat amb incrustacions de cuir i es va disposar a fer una llista.

Al cap d’uns minuts va arribar Peel amb una minyona. El majordom era el fill petit d’una casa de pagès, tenia l’aire de qui ha viscut sempre a l’aire lliure, amb la cara pigada i els cabells grisencs, però havia servit a Ty Gwyn tota la vida.

—La senyora Jevons està una mica massa atrotinada, senyor comte —va dir l’home. Fitz feia molt que havia abandonat la idea de corregir el vocabulari dels criats gal·lesos—. La panxa. —Va afegir Peel amb aire funest.

—Estalviï-me’n els detalls. —Fitz es va mirar la minyona, una noia bonica d’uns vint anys. La cara li sonava—. Qui és ella?

Va ser la jove qui va respondre:

—Ethel Williams, senyor comte, sóc l’ajudant de la senyora Jevons. —Tenia aquell accent musical de les valls del sud de Gal·les.

—Doncs trobo que és massa jove per fer la feina de majordoma, Williams.

—Si plau a Sa Senyoria, la senyora Jevons diu que podria fer venir la majordoma de Mayfair, però li sembla que mentrestant jo podria proporcionar-li satisfacció.

Havia vist una espurna en els seus ulls en dir allò de proporcionar satisfacció? Aquella noia, tot i parlar amb la deferència deguda, tenia un aspecte un pèl descarat.

—D’acord —va dir Fitz.

Williams portava una llibreta gruixuda en una mà i dos llapis a l’altra.

—He anat a veure la senyora Jevons a la seva habitació i m’ha posat al corrent de tot.

—Com és que porta dos llapis?

—Per si se me’n trenca un —va respondre ella, i després li va somriure.

Les minyones no havien de somriure al comte, però Fitz no es va poder estar de tornar-li el gest.

—Està bé —va respondre—. I ara digui’m què ha escrit a la llibreta.

—Tres qüestions —va dir ella—. Convidats, personal i provisions.

—Molt bé.

—Per la carta de Sa Senyoria, hem deduït que hi hauria vint convidats. La majoria portarà un o dos servents personals, posem-hi una mitjana de dos, de manera que caldrà acomodar quaranta persones més. Tots arribaran dissabte i se n’aniran dilluns.

—Correcte.

Fitz va notar una barreja de plaer i aprensió, una emoció semblant a la que havia sentit abans de fer el primer discurs a la Cambra dels Lords: estava entusiasmat i alhora amoïnat per si no sortia bé.

Williams va continuar:

—Evidentment, Ses Majestats s’instal·laran a les estances egípcies.

Fitz va assentir. Era la suite més gran. El paper pintat que la recobria estava decorat amb motius dels temples egipcis.

—La senyora Jevons ha suggerit quines altres habitacions caldria obrir, i ho he anotat al costat d’aquí.

L’expressió «al costat d’aquí» era típica d’aquella zona; de fet, però, era una redundància, que significava exactament «aquí».

—Deixi-m’ho veure —va dir Fitz.

La noia va donar la volta a l’escriptori i li va plantar la llibreta oberta al davant. El servei de la casa estava obligat a banyar-se un cop per setmana, de manera que no feia tanta pudor com solien fer els treballadors. Ben al contrari, aquell cos càlid emanava una fragància floral. Potser havia robat el sabó d’olor de Bea. Va llegir la llista.

—Perfecte —va dir—. La princesa podria assignar les habitacions…, ella potser és del seu mateix parer.

Williams va girar full.

—Aquí hi ha una llista del personal de més que cal: sis noies per a la cuina, per pelar verdures i rentar plats; dos homes de mans netes per ajudar a servir la taula; tres cambreres més, i tres nois per a les botes i les espelmes.

—No sap pas on els podríem trobar?

—Sí, senyor comte, tinc una llista de gent de per aquí que ja ha treballat en aquesta casa en alguna ocasió, i si no n’hi ha prou, els demanarem que ens en recomanin d’altres.

—Que no hi hagi cap socialista, això sí —va fer Fitz, inquiet—. Serien capaços de parlar al rei dels mals del capitalisme. Amb els gal·lesos no se sap mai.

—No pateixi, senyor comte.

—I les provisions?

Ethel va girar pàgina un altre cop.

—Això és el que ens cal, si tenim en compte les festes que s’han fet a la casa.

Fitz es va mirar la llista: cent pans, vint dotzenes d’ous, quaranta litres de nata, quaranta-cinc quilos de cansalada, tres-cents quilos de patates… Ja es començava a avorrir.

—No ho hauríem de deixar fins que la princesa no hagués decidit els menús?

—Tot ha de venir de Cardiff —va respondre Williams—. Les botigues d’Aberowen no donarien l’abast per una comanda així. Fins i tot els proveïdors de Cardiff ho han de saber per endavant a fi de garantir que ho tinguin tot el dia convingut.

Tenia raó. Fitz estava content que se n’encarregués ella. Valia per planificar anticipadament, una qualitat no gaire corrent, va pensar.

—No m’aniria gens malament tenir algú com vostè al meu regiment —li va dir.

—No puc portar roba caqui, no m’està bé amb el color de la cara —va respondre ella tan tranquil·la.

El majordom hi va posar un gest indignat.

—Alto, alto, Williams, no sigui insolent.

—Dispensi, senyor Peel.

Fitz es va adonar que era culpa seva per haver-li parlat de broma. En realitat li queia bé.

Peel va intervenir:

—A la cuina han fet algunes propostes per als menús, senyor comte. —Li va passar un full de paper mig tacat, escrit amb la lletra infantil i curosa de la cuinera—. Llàstima que sigui aviat per al xai de llet, però podem servir tot el peix que vulguem, ens l’enviaran de Cardiff amb gel.

—S’assembla molt al que ens van servir a la cacera del novembre —va fer Fitz—. Tanmateix, val més que no provem res nou, en aquesta ocasió, ens cenyirem als plats vistos i ben assajats.

—Exactament, senyor comte.

—Doncs passem als vins. —Es va aixecar—. Baixem al celler.

Peel va quedar parat. El comte no solia baixar al soterrani.

Fitz tenia un pensament que no volia reconèixer arraconat en algun punt de la ment. Va dubtar un moment abans de dir:

—Vingui vostè també, Williams, que prendrà nota.

El majordom va aguantar la porta i Fitz va sortir de la biblioteca i es va adreçar a l’escala del fons. La cuina i la sala del servei eren en un semisoterrani. Allà el protocol era diferent, i les criades i els enllustradors de sabates saludaven amb una inclinació o reverència.

El celler era a sota. Peel en va obrir la porta bo i dient:

—Amb el seu permís, passaré al davant.

Fitz va assentir. Peel va agafar un misto, va encendre un llum d’espelma que hi havia a la paret i va baixar l’escala. En arribar a baix, en va encendre un altre.

Fitz tenia un celler modest, amb unes mil dues-centes ampolles, una bona part guardades allà pel seu pare i el seu avi. Hi dominaven el xampany, porto, vi del Rin i, en quantitats més reduïdes, borgonya rosat i blanc. Fitz no era un entusiasta del vi, però estava enamorat del celler perquè li recordava el seu pare. «Un celler exigeix ordre, reflexió i bon gust», li solia dir. «I són les virtuts que han fet destacar la Gran Bretanya».

Sens dubte Fitz serviria el millor del celler al rei, però per a això li calia criteri. Triaria el xampany Perrir-Jouët, el més car, però, de quina collita? El xampany anyenc, d’entre vint anys i trenta, no era tan efervescent, tenia més gust, però els d’anyades més recents tenien un deliciós punt exultant. En va agafar una ampolla a l’atzar. Era ben bruta de pols i plena de teranyines. Amb el mocador de lli blanc que duia a la butxaca de dalt de la jaqueta en va netejar l’etiqueta. La llum de l’espelma era massa pobra per veure’n la data. Va passar l’ampolla a Peel, que s’havia posat unes ulleres.

—Mil vuit-cents cinquanta-set —va fer el majordom.

—Valga’m Déu, ja me’n recordo —va respondre Fitz—. La primera anyada que vaig tastar a la meva vida, i probablement la millor.

Va notar la presència de la minyona, que se li acostava per mirar aquella ampolla que tenia tants anys més que ella. Va quedar esgarrifat de comprovar que aquella proximitat li mig tallava l’alè.

—Em fa l’efecte que el cinquanta-set ja no estarà en les millors condicions —va dir Peel—. Puc suggerir-li el mil vuit-cents noranta-dos?

Fitz es va mirar una altra ampolla, va dubtar i després va prendre una decisió:

—Amb aquesta llum no puc llegir —va dir—. Em fa el favor de portar-me una lupa, Peel?

Peel se’n va anar cap amunt.

Fitz es va mirar Williams. Estava a punt de fer una bestiesa, però no se’n sabia estar.

—És una noia molt bonica —li va dir.

—Gràcies, senyor comte.

Aquells rínxols foscos se li escapaven de la còfia. Ell els va tocar. Sabia que se’n penediria.

—Ha sentit a parlar mai del droit de seigneur? —Ell mateix va notar que la veu se li havia enrogallat.

—Jo sóc gal·lesa, no francesa —va respondre ella, alçant, insolent, la barbeta, gest que ell ja havia vist que era característic de la noia.

Va passar la mà dels rínxols al clatell i se la va mirar als ulls. Ella li va mantenir la mirada amb audàcia i seguretat. Però, què volia dir aquella expressió, que volia que continués o que estava disposada a fer una escena humiliant?

Fitz va sentir uns passos determinats a l’escala del celler. Ja tenien Peel allí. Fitz es va apartar de la minyona, que el va sorprendre amb una rialleta.

—Quina cara de culpable! —va dir—. Com un col·legial.

Va comparèixer Peel sota la llum pobra de l’espelma, amb una safata de plata on portava una lupa amb mànec d’ivori.

Fitz va fer un esforç per respirar amb normalitat. Va agafar la lupa i va reprendre l’examen de les ampolles. Va intentar no topar amb la mirada de Williams.

«Mare meva», pensava, «quina noia tan extraordinària».





II


Ethel Williams se sentia plena d’energia. Res no l’amoïnava. Es veia capaç d’abordar el problema que fos, d’enfrontar-se a qualsevol entrebanc. Quan es va mirar al mirall va veure que la pell li brillava i que els ulls li espurnejaven. El diumenge, en sortir de l’església, el seu pare li havia dit, amb el sarcasme que el caracteritzava: «Et veig molt alegre. Que t’ha caigut alguna herència?». Sense ni adonar-se’n, en comptes de caminar corria pels passadissos interminables de Ty Gwyn. Cada dia omplia més pàgines de la llibreta amb llistes de coses per comprar, horaris del personal, esquemes sobre com i quan calia parar i desparar taules, i càlculs diversos: nombre de coixineres, gerros, tovalles, espelmes, culleres…

Havia tingut una gran sort. Tan jove i ja feia de majordoma en una visita reial. La senyora Jevons no donava senyals d’abandonar el llit de malalta, de manera que tota la responsabilitat de preparar Ty Gwyn per al rei i la reina requeia en Ethel. Sempre havia pensat que era capaç de lluir-se en el que fos, l’únic que necessitava era una oportunitat; però en la rígida jerarquia de l’àmbit del servei es presentaven poques possibilitats de demostrar que algú era millor que la resta. Tot d’un plegat havia aparegut l’escletxa i ella havia determinat aprofitar-la. Després de tot això, potser oferirien una feina que no exigís tanta dedicació a la debilitada senyora Jevons i la farien a ella majordoma, amb un sou el doble del que cobrava, una habitació per a ella sola i la saleta pròpia a les estances del servei.

Però encara no havia arribat, això. Era clar que el comte estava content de la feina que feia; havia decidit no fer venir la majordoma de Londres, cosa que Ethel prenia com un gran compliment; de tota manera, pensava anguniosa, encara hi havia temps per a una relliscada, per a aquella errada fatal que ho podria espatllar tot: un plat brut al sopar, un eixidiu embossat o una rata morta a la banyera. Llavors, el comte s’enfadaria.

El matí del dissabte en què havien d’arribar el rei i la reina, va anar a veure una per una les habitacions dels convidats per comprovar que tots els focs fossin encesos, i els coixins, estofats. A cada dormitori hi havia com a mínim un pitxer de flors que havien portat al matí des de l’hivernacle. En cap escriptori no faltava el paper de carta amb una capçalera de Ty Gwyn. Tothom disposava de tovallola, sabó i aigua. Al vell comte no li agradava la instal·lació d’aigua moderna i Fitz encara no havia aconseguit posar aigua corrent a totes les habitacions. En una casa de cent dormitoris només hi havia tres comunes, de manera que la majoria de les habitacions necessitava gibrelleta. Per eliminar les olors, es posava a cada cambra un flascó amb pètals de flors i espècies, preparat per la senyora Jevons amb una recepta pròpia.

S’esperava l’arribada dels reis i el seguici a l’hora del te. El comte els aniria a rebre a l’estació d’Aberowen. Ben segur que s’hi aplegaria molta gent amb la idea d’entreveure la reialesa, però el rei i la reina no saludarien el poble allà. Fitz els portaria fins a la casa en el seu Rolls-Royce, un cotxe gran i tancat. Sir Alan Tite, el secretari privat del rei, i la resta del personal els seguirien, amb l’equipatge, amb un seguit de vehicles estirats per cavalls. Davant de Ty Gwyn s’aplegava ja un batalló dels Rifles Gal·lesos a banda i banda de l’avinguda, com a guàrdia d’honor.

La parella reial es mostraria als seus súbdits dilluns al matí. Havien planificat un recorregut pels pobles veïns en un carruatge obert, amb aturada a l’Ajuntament d’Aberowen per saludar l’alcalde i els regidors, abans de tornar cap a l’estació.

La resta dels convidats va començar a arribar a migdia. Peel no es va moure del vestíbul i des d’allà ordenava a les minyones que acompanyessin els convidats a les habitacions i als lacais que els portessin l’equipatge. Els primers van ser l’oncle i la tia de Fitz, el duc i la duquessa de Sussex. El duc era cosí del rei i l’havien convidat perquè el monarca se sentís més còmode. La duquessa, com bona part de la família, estava molt interessada en la política. Freqüentaven el saló de la seva casa londinenca alguns ministres del govern.

La tia de Fitz va explicar a Ethel que el rei Jordi V estava una mica obsessionat amb els rellotges i que no suportava veure que els d’una casa no marquessin tots la mateixa hora. Ethel va deixar anar una maledicció ben baixet: a Ty Gwyn hi havia més de cent rellotges. Va demanar a la senyora Jevons que li deixés el seu de butxaca i es va dedicar a repassar-los un per un.

Al menjador petit va topar amb el comte. Fitz era dret davant de la finestra amb aire amoïnat. Ethel el va observar un moment. Era l’home més ben plantat que havia vist mai. Hauria dit que aquell rostre pàl·lid, il·luminat per la suau llum del sol d’hivern, era esculpit en marbre. Tenia la barra serrada, els pòmuls sortints i el nas recte. Els cabells eren foscos, però els ulls, verds, una combinació poc corrent. No portava barba, ni bigoti, ni tan sols patilles. Amb un rostre com aquell, pensava Ethel, quina necessitat hi havia de deixar-hi pèl?

La mirada del comte va coincidir amb la seva.

—M’acaben de dir que al rei li agrada tenir una plata de taronges a l’habitació! —va dir ell—. I en aquesta maleïda casa no n’hi ha ni una.

Ethel va arrugar el front. En cap botiga d’Aberowen no hi havia taronges, els seus clients no es podien permetre aquests luxes. I el mateix passava a les altres poblacions de les valls del sud de Gal·les.

—Si pogués fer servir el telèfon parlaria amb algun dels verdulers de Cardiff —va dir ella—. Potser en tenen, en aquesta època de l’any.

—Però com podrien fer-les arribar fins aquí?

—Puc dir als de la botiga que en portin un cistell en tren. —Es va mirar el rellotge que acabava d’ajustar—. Amb una mica de sort, les taronges arribaran a la mateixa hora que el rei.

—Molt bé —va fer ell—. Això és el que farem. —Se la va mirar de dret—. És increïble —va dir—. Em sembla que mai no havia conegut una noia com vostè.

Ella se’l va mirar fixament. En els últims quinze dies li havia parlat unes quantes vegades d’aquella manera, amb més familiaritat del compte i amb una certa vehemència que li havia produït una sensació curiosa, una mena d’eufòria incòmoda, com si estigués a punt de passar alguna cosa emocionant però perillosa. S’assemblava al moment del conte de fades en què el príncep entrava al castell encantat.

Va trencar l’encanteri el so de les rodes de l’avinguda de davant de la casa i després una veu coneguda.

—Peel! Quina il·lusió tornar-lo a veure.

Fitz va mirar per la finestra. Va fer una expressió còmica.

—Ostres! —va exclamar—. La meva germana!

—Benvinguda a casa, lady Maud. —Es va sentir la veu de Peel—. Encara que no l’esperàvem.

—El comte s’ha descuidat de convidar-me, però he vingut de tota manera.

Ethel va dissimular un somriure. Fitz estava enamorat de la seva animosa germana, encara que li costava fer-s’hi. Tenia unes opinions polítiques tan liberals que alarmaven: era sufragista, feia campanya pel vot de la dona. Ethel la trobava meravellosa: justament la mena de dona d’idees independents que hauria volgut ser ella.

Fitz va sortir de pressa de l’estança i Ethel el va seguir cap al vestíbul, un lloc imponent decorat en l’estil gòtic que tant agradava als victorians com al pare de Fitz: amb revestiments foscos, paper pintat amb un estampat molt complicat i cadires de roure tallat que semblaven trons medievals. Maud acabava de traspassar la porta.

—Hola, Fitz, com anem? —va preguntar.

Era alta com el seu germà i s’assemblaven molt, però aquells trets que feien que el comte semblés l’escultura d’un déu no afavorien tant una dona, de manera que es podia dir que Maud era més sorprenent que bonica. A diferència de la imatge popular que es tenia de les feministes, de dones antiquades, Maud anava vestida seguint la moda, amb una faldilla de tub, botes amb botons, abric blau marí amb un gran cinturó i mànigues bufades, i un barret amb una llarga ploma al davant, com la bandera d’un regiment.

L’acompanyava la tia Herm. Lady Hermia era l’altra tia de Fitz. Herm no havia fet com la seva germana, que s’havia casat amb un duc ric, sinó que havia triat un baró sense fortuna que havia mort jove i escurat. Feia deu anys, després de la mort dels pares de Fitz i Maud amb pocs mesos de diferència, la tia Herm s’havia traslladat a casa seva per cuidar Maud, que tenia tretze anys. En aquells moments continuava fent d’espelma de la noia, encara que la funció fos força inútil.

—Però, què hi fas, aquí? —va preguntar Fitz a la seva germana.

—Ja t’he dit que no li agradaria —va murmurar la tia Herm.

—No podia pas ser fora el dia que venia el rei —va respondre Maud—. Hauria estat una falta de respecte.

El to de Fitz era exasperat però tendre:

—No comencem pas a parlar dels drets de les dones al rei.

Ethel va pensar que no calia que s’amoïnés. Tot i les seves idees polítiques radicals, sabia com afalagar els homes poderosos i coquetejar-hi; fins i tot queia bé als amics conservadors de Fitz.

—M’agafa l’abric, si us plau, Morrison? —va dir Maud. Se’l va descordar i el va allargar a un dels lacais—. Hola, Williams, com va això? —va dir a Ethel.

—Benvinguda a casa, comtessa —va respondre la noia—. Vol la suite Gardènia?

—Moltes gràcies, té una vista preciosa.

—Vol menjar res mentre li preparo l’habitació?

—L’hi agraeixo, tinc tanta gana que defalleixo.

—Avui servim com als clubs, perquè els convidats arriben a hores diferents.

Servir com als clubs volia dir portar el menjar als qui anaven arribant, com es feia als clubs dels cavallers o als restaurants, en comptes d’atendre tothom alhora. Aquell dia havien preparat un dinar senzill: sopa amb curri, embotits, peix fumat, truita farcida, costelles de xai i unes quantes postres i formatges.

Ethel va aguantar la porta i va seguir Maud i Herm fins a l’espaiós menjador. Allà dinaven els cosins Von Ulrich. Walter, el més jove, era una persona elegant i encantadora, que semblava feliç a Ty Gwyn. Robert era un maniàtic: ja havia posat recte el quadre del castell de Cardiff que tenia a la paret, demanat més coixins i descobert que tenia el tinter de l’escriptori sec, una distracció que havia fet inquietar Ethel, que es preguntava què més podia trobar.

Els Von Ulrich es van aixecar quan van arribar les dames. Maud se’n va anar de dret a Walter i li va dir:

—No ha canviat gens des que tenia divuit anys! Es recorda de mi?

Al jove se li va il·luminar la cara.

—Sí, tot i que vostè ha canviat des que en tenia tretze.

Van encaixar i després Maud li va fer un parell de petons a les galtes, com si fossin de la família.

—A aquella edat sentia la passió infantil més desesperant per vostè —va fer ella amb una franquesa sorprenent.

—A mi també em tenia el cor força robat —va respondre Walter somrient.

—Si sempre m’havia tractat com si fos la pesta!

—Havia de dissimular els meus sentiments davant de Fitz, que la protegia com un gos guardià.

La tia Herm es va escurar la gola en senyal de desaprovació davant d’aquella sobtada intimitat.

—És Walter von Ulrich, tia, un antic company d’escola de Fitz que venia aquí durant les vacances. Ara és diplomàtic de l’ambaixada alemanya a Londres —va dir Maud.

—Li presento el meu cosí, el graf Robert von Ulrich. —Ethel sabia que graf volia dir «comte» en alemany—. És agregat militar de l’ambaixada austríaca —va explicar Walter.

En realitat, eren cosins de segon grau, havia explicat Peel, molt seriós, a Ethel: els seus avis eren germans, i el més jove s’havia casat amb una hereva alemanya i havia abandonat Viena per traslladar-se a Berlín, cosa que explicava per què Walter era alemany i Robert austríac. A Peel li agradava aclarir coses d’aquesta mena.

Tothom es va asseure. Ethel va oferir una cadira a la tia Herm.

—Li ve de gust una mica de sopa amb curri, lady Hermia? —li va preguntar.

—Sí, si us plau, Williams.

Ethel va fer un gest a un lacai, que es va acostar al trinxant on tenien la sopa en un recipient que la mantenia calenta. Quan va veure que els nouvinguts s’havien acomodat, Ethel se’n va anar discretament a preparar-los les habitacions. En tancar la porta, va sentir que Walter von Ulrich deia:

—Recordo que li agradava molt la música, lady Maud. Fa un moment parlàvem del ballet rus. Què opina de Diaghilev?

No hi havia gaires homes que demanessin l’opinió a una dona. A Maud segur que li agradava. Mentre Ethel corria escales amunt a buscar un parell de minyones que fessin les habitacions, pensava: «Aquest alemany és encantador».





III


El hall de les escultures de Ty Gwyn era l’avantsala del menjador. Els convidats s’hi van reunir abans de sopar. A Fitz no li interessava gaire l’art —la recopilació havia estat obra del seu avi—, però les escultures donaven tema de conversa mentre la gent esperava el sopar.

Mentre xerrava amb la seva tia, la duquessa, Fitz mirava a un costat i a un altre, nerviós, els homes amb corbata blanca i frac, i les dones amb vestits escotats i diademes. El protocol exigia que tots els convidats fossin a la sala abans no hi entressin el rei i la reina. On era Maud? Mentre no provoqués cap incident! Però no, era allà, amb un vestit de seda morat, amb els diamants de la seva mare, parlant, animada, amb Walter von Ulrich.

Fitz i Maud sempre s’havien avingut molt. El seu pare havia estat un heroi distant, i la seva mare, l’acòlita desgraciada; les dues criatures havien trobat entre ells l’afecte que necessitaven. Després de la mort dels pares, es van aferrar l’un a l’altra, compartint la pena. Fitz tenia quinze anys i mirava de protegir la seva germana petita del món cruel. Ella, per la seva banda, l’adorava. Ja adults, ella s’havia convertit en una noia independent, tot i que ell continuava pensant que, com a cap de família, tenia autoritat damunt d’ella. L’afecte que es professaven, però, s’havia demostrat que era prou fort per superar les diferències…, de moment.

Aleshores Maud parlava amb Walter d’un cupido de bronze. Ella no era com Fitz, comprenia aquestes coses. Fitz només demanava que passés la vetllada parlant d’art i descuidés els drets de les dones. Jordi V odiava els liberals, tothom ho sabia. Els monarques en general eren conservadors, però els esdeveniments havien aguditzat l’antipatia d’aquell rei per les idees liberals. Havia accedit al tron enmig d’una crisi política. Contra la seva voluntat, el primer ministre liberal, H. H. Asquith —amb un gran suport de l’opinió pública—, l’havia obligat a frenar el poder de la Cambra dels Lords. Encara es ressentia d’aquella humiliació. Sa Majestat sabia que Fitz, com a membre conservador de la Cambra dels Lords, havia lluitat fins al final contra l’anomenada reforma. Però fos com fos, si aquell vespre Maud li engegava un discurs, el monarca mai no el perdonaria.

Walter era un diplomàtic jove, però el seu pare era un vell amic del kàiser. Robert també estava ben relacionat: era íntim de l’arxiduc Francesc Ferran, l’hereu del tron de l’imperi austrohongarès. Un altre dels convidats que circulava per allí emocionat era un jove americà que en aquells moments parlava amb la duquessa. Es deia Gus Dewar i tenia un pare, senador, que feia d’assessor de Woodrow Wilson, el president dels Estats Units. Fitz trobava que havia fet bé de reunir aquell grup de joves, l’elit que havia de dominar en el futur. Esperava complaure el rei amb això.

Gus Dewar era un jove afable, si bé un pèl maldestre. Caminava encongit, com si s’avergonyís de ser tan alt i no volgués destacar tant. Semblava insegur, però es mostrava educat amb tothom.

—Els americans estan més preocupats pels assumptes del seu país que per la política internacional —deia en aquells moments a la duquessa—. Però el president Wilson és liberal, i, com a tal, per força ha de simpatitzar més amb democràcies com ara França i la Gran Bretanya, que no pas amb monarquies autoritàries, com les d’Àustria i Alemanya.

En aquell moment es van obrir les portes dobles, la sala va quedar en silenci i hi van entrar el rei i la reina. La princesa Bea va fer una reverència; Fitz, una inclinació de cap, i la resta va imitar aquests gestos. Hi va haver uns moments de silenci violent, ja que ningú no podia parlar fins que l’un o l’altra de la parella reial digués alguna cosa. A la fi, el rei va dir a Bea:

—En aquesta casa, hi vaig ser fa vint anys.

Dit això tothom es va relaxar.

El rei era una persona elegant, pensava Fitz mentre tots quatre es disposaven a conversar. Portava una barba i un bigoti perfectament cuidats. Ja començava a perdre cabells, però encara en tenia prou per fer-se una clenxa recta com un regle. El vestit de festa cenyit afavoria molt aquell cos esvelt: a diferència del seu pare, Eduard VII, no era gurmet. Ell es relaxava amb aficions que exigien precisió: col·leccionava segells i els enganxava meticulosament en àlbums, un passatemps que desencadenava comentaris burletes dels irrespectuosos intel·lectuals londinencs.

La reina tenia una figura més impressionant, amb els seus rínxols grisencs i una boca com si li haguessin traçat una línia precisa al rostre. Tenia un pit esplèndid, que mostrava prou gràcies a un escot molt generós, cosa que en aquells moments era de rigor. Era filla d’un príncep alemany. De primer, s’havia compromès amb el germà gran de Jordi, Albert, però aquest havia mort de pneumònia abans del casament. Quan Jordi va accedir al tron, també es va apoderar de la promesa del seu germà, una avinença que alguns havien trobat un pèl medieval.

Bea es trobava en el seu ambient. Portava un seductor vestit de seda rosa i l’arrissada cabellera rossa perfectament arreglada per donar-li un aire desimbolt, com si un instant abans s’hagués lliurat a un petó inconfessable. Parlava tota animada amb el rei. Conscient que una conversa sobre qualsevol cosa no atrauria Jordi V, li explicava de quina manera Pere el Gran havia creat la Marina russa, i ell assentia, interessat.

Peel va treure el cap per la porta del menjador amb una expressió expectant en la seva cara pigada. Quan va veure que Fitz estava per ell, va fer un senyal amb el cap.

—Li sembla que passem al menjador, Majestat? —va dir Fitz a la reina.

Ella li va oferir el braç. Darrere seu, el rei, de bracet amb Bea, i la resta dels convidats es van anar emparellant per ordre de preferència. Quan tot va estar a punt, van entrar al menjador en processó.

—Preciós —va murmurar la reina en veure la taula.

—Gràcies —va respondre Fitz, i va deixar anar un silenciós sospir de tranquil·litat. Bea havia fet un treball esplèndid. Sobre la llarga taula penjaven les aranyes. Els seus reflexos llambrejaven a les copes de cristall. La coberteria era d’or, també ho eren els salers i els pebrers, i fins i tot les capsetes de llumins reservades als fumadors. Damunt de les tovalles blanques hi havia roses de l’hivernacle acabades de tallar, i, com a toc final i espectacular, Bea havia fet baixar unes delicades falgueres de les piràmides de raïm col·locades en plates daurades.

Tothom es va asseure, el bisbe va beneir la taula i Fitz es va relaxar. Una festa que començava bé gairebé sempre continuava amb èxit. El vi i el menjar també ajudaven a fer que ningú no se sentís inclinat a buscar-hi defectes.

El sopar va començar amb uns entremesos russos, una deferència al país natal de Bea: blinis amb caviar i nata, triangles de torrada amb peix fumat i galetes salades amb areng marinat, tot plegat acompanyat amb xampany Perrier-Jouët de 1892, que era tan anyenc i deliciós com havia promès Peel. Fitz no perdia de vista Peel, i aquest observava el rei. Tan bon punt Sa Majestat va deixar anar els coberts, Peel li va retirar el plat, senyal que els lacais van interpretar com el moment de recollir els de la resta de comensals. Qualsevol convidat que encara estigués menjant havia de plegar per deferència.

Tot seguit van servir la sopa, un caldo amb un xerès fi, sec, olorós, de Sanlúcar de Barrameda. El peix era llenguado i el van acompanyar d’un Meursault-Charmes anyenc, que era una delícia al paladar. Per als medallons de xai gal·lès Fitz havia triat un Château Lafite de 1875, ja que el de 1870 encara no estava a punt. Van continuar amb el vi negre quan va arribar el fetge d’oca, perfecte, que va seguir, i també amb l’últim plat de carn: pastís de guatlla amb raïm.

Ningú no va menjar de tot. Els homes van menjar el que els agradava i van deixar de banda la resta. Les dones van picar un parell de plats. Moltes safates van tornar intactes a la cuina.

Després va arribar l’amanida, les postres, dolces i salades, la fruita i la rebosteria. Finalment, la princesa Bea va alçar discretament la cella dirigint-se a la reina, qui va respondre amb un gest gairebé igual d’imperceptible. Es van aixecar de la cadira, la resta les va imitar, i les senyores van sortir del menjador.

Els homes es van tornar a asseure, els lacais van portar les capses de cigars i Peel va col·locar una ampolla de porto Ferreira de 1847 a la dreta del rei. Fitz va aspirar tranquil el fum del cigar. Tot havia anat bé. Tothom sabia que el rei era poc sociable, que només se sentia còmode amb els companys de bord dels bons dies que havia passat a la Marina. Però aquell dia s’havia mostrat encantador i no hi havia hagut cap entrebanc. Fins i tot havien arribat les taronges.

Abans del convit, Fitz havia parlat amb sir Alan Tite, el secretari privat del rei, un oficial de l’exèrcit retirat que lluïa unes patilles antiquades. Havien decidit que l’endemà el rei dedicaria una hora a cada un dels homes que s’havien assegut en aquella taula, ja que tots tenien informació de primera mà d’un govern o altre. Aquell vespre, Fitz havia de trencar el gel amb una conversa sobre política general. Així doncs, es va escurar la gola i es va dirigir a Walter von Ulrich:

—Walter, tu i jo fa quinze anys que som amics… Vam anar junts a Eton. —Després es va girar cap a Robert—: I conec el teu cosí d’ençà que vam compartir pis a Viena tots tres, quan hi estudiàvem. —Robert va assentir somrient. A Fitz li queien bé tots dos: Robert era tradicionalista, com Fitz; Walter, tot i no ser tan conservador, era molt llest—. I ara resulta que al món es parla d’una guerra entre els nostres països —va continuar Fitz—. Pot ser que es produeixi una tragèdia així?

—Si parlar de la guerra fa que aquesta es desencadeni, sí, nosaltres hi lluitarem, perquè tothom està a punt. Però, hi ha una raó autèntica? Jo no en veig cap —va respondre Walter.

Gus Dewar va alçar la mà amb gest vacil·lant. A Fitz li queia bé Dewar, tot i les seves idees liberals. Els americans solien ser llançats, però aquell era educat i un xic tímid. A més, era sorprenent la informació que tenia.

—La Gran Bretanya i Alemanya tenen moltes raons per barallar-se —va dir.

Walter es va girar cap a ell:

—Me’n pot posar un exemple?

—Rivalitat naval —va fer, deixant anar el fum del cigar.

Walter va assentir.

—El kàiser no creu que hi hagi cap llei divina que marqui que l’armada alemanya ha de ser eternament més reduïda que la britànica.

Fitz es va mirar, nerviós, el rei. Sabia que estava enamorat de l’armada reial i que es podia ofendre per no res. D’altra banda, el kàiser Guillem era cosí seu. El pare de Jordi i la mare de Guillem eren germans, fills de la reina Victòria. Fitz va quedar content de veure que Sa Majestat somreia amb indulgència.

—Un fet que ha produït friccions en el passat, però ara ja fa dos anys que hem arribat a un acord, informal, sobre la mida relativa de les nostres armades —va continuar Walter.

—I què me’n diu de la rivalitat econòmica? —va preguntar Dewar.

—És veritat que Alemanya cada dia és més pròspera i que, en producció econòmica, aviat atraparà la Gran Bretanya i els Estats Units. Però no veig per què hauria de ser un problema, això. Alemanya és un dels principals compradors de la Gran Bretanya. Com més hem de gastar, més comprem. La nostra força econòmica és bona per als fabricants britànics!

Dewar va fer un altre intent.

—Diuen que Alemanya vol més colònies.

Fitz es va tornar a mirar el rei, pensant si li molestava que aquells dos dominessin la conversa; però li va semblar que Sa Majestat estava fascinat.

—Hi ha hagut guerres sobre les colònies, sobretot al seu país, senyor Dewar —va dir Walter—. Però sembla que avui dia som capaços de solucionar aquestes diferències sense disparar ni un sol tret. Fa tres anys, Alemanya, la Gran Bretanya i França es van barallar pel Marroc, però el desacord es va liquidar sense guerra. Fa poc, la Gran Bretanya i Alemanya han arribat a un acord sobre l’espinosa qüestió del tren de Bagdad. Si continuem així, no haurem d’encetar cap guerra.

—Em dispensarà que faci servir el terme «militarisme alemany»? —va dir Dewar.

Això havia estat una mica fort; Fitz hi va fer una expressió de patiment. A Walter li van pujar els colors a la cara, però va parlar amb tranquil·litat.

—Li agraeixo la sinceritat. L’imperi alemany està dominat pels prussians, que en certa manera exerceixen la funció dels anglesos al Regne Unit de Sa Majestat.

Era agosarat comparar la Gran Bretanya amb Alemanya, i Anglaterra amb Prússia. Walter tenia raó en el límit del que es permetia en una conversa educada, va pensar Fitz, sense tenir-les totes.

—Els prussians tenen una clara tradició militar, però no van a la guerra perquè sí —va continuar Walter.

—O sigui que Alemanya no és un país agressiu —va respondre Dewar, escèptic.

Es va sentir un murmuri de sorpresa a la taula i Fitz va notar que el rei alçava les celles. Dewar es va arrepapar al seient, sorprès, i va dir:

—Com ho sap, això?

Aquelles maneres impecables de Walter i el to amable van calmar una mica el llenguatge provocatiu.

—D’entrada, pensem en Àustria —va continuar—. El meu cosí vienès, Robert, no negarà que l’imperi austrohongarès voldria ampliar les fronteres cap al sud-est.

—I no li manca raó —va protestar Robert—. Aquesta part del món, a la qual els britànics anomenen els Balcans, durant segles ha format part del domini otomà; però aquest domini s’ha ensorrat i als Balcans ara hi ha inestabilitat. L’emperador austríac considera que té el deure sagrat de mantenir-hi l’ordre i la religió cristiana.

—Efectivament —va respondre Walter—. Però Rússia també vol territori als Balcans.

A Fitz li va semblar que havia de defensar el govern rus, potser per Bea.

—I tenen bones raons per fer-ho —va dir—. La meitat del seu comerç travessa la mar Negra i d’allà passa pels estrets cap a la Mediterrània. Rússia no pot permetre que cap altre poder domini els estrets adquirint territori a la part oriental dels Balcans. Seria la sentència de mort de la seva economia.

—Exactament —va fer Walter—. I tornant a l’extrem occidental d’Europa, França té intenció de prendre a Alemanya els territoris d’Alsàcia i Lorena.

En aquest punt, Jean-Pierre Charlois, el convidat francès, es va ofendre:

—Que van robar a França fa quaranta-tres anys!

—Això no l’hi discutiré —va respondre Walter, calmat—. Diguem que Alsàcia i Lorena es van annexionar a l’imperi alemany el 1871, després de la derrota de França a la guerra Francoprussiana. Robades o no, vostè admet, senyor comte, que França vol recuperar aquestes terres.

—Naturalment. —El francès es va asseure bé i va fer un glop de porto.

—Fins i tot Itàlia voldria agafar d’Àustria els territoris de Trentino… —va dir Walter.

—On la majoria parla italià! —va alçar la veu el senyor Falli.

—… a més de bona part de la costa dàlmata…

—Plena de lleons venecians, d’esglésies catòliques i de columnes romanes!

—… i el Tirol, una província amb una llarga història d’autogovern on la majoria de la població parla alemany.

—Una necessitat estratègica.

—Per descomptat.

Fitz va veure que Walter havia estat molt intel·ligent. Sense mostrar-se mal educat, havia aconseguit provocar discretament, bo i picant els representants de cada país perquè declaressin, amb un llenguatge més o menys bel·ligerant, les respectives ambicions territorials.

Walter va tornar a intervenir:

—Però, quin nou territori demana Alemanya? —Va mirar a un costat i un altre de la taula, però ningú no va dir res—. Cap —va fer, triomfal—. I l’únic país important d’Europa a part d’Alemanya que pot dir el mateix és la Gran Bretanya!

Gus Dewar es va acabar el porto i va dir amb el seu accent americà:

—Diria que és cert.

—O sigui que, amic Fitz, per què hauríem d’anar a la guerra? —va preguntar Walter.





IV


Diumenge al matí abans d’esmorzar, lady Maud va fer cridar Ethel.

Ethel va haver de reprimir un sospir d’exasperació. Estava molt enfeinada. Era aviat, però el personal ja treballava feia estona. Abans que es llevessin els convidats, s’havien de netejar totes les llars de foc, encendre-les i tornar a omplir els cubells de carbó. Les sales principals —el menjador, l’estança del matí, la biblioteca, el saló de fumadors, les saletes comunes— s’havien de netejar i endreçar. Ethel s’ocupava de les flors de la sala dels billars —substituïa les que s’havien marcit— quan va rebre l’avís. Tot i que li queia bé aquella germana radical de Fitz, esperava que no li fes cap encàrrec massa complicat.

Quan Ethel havia entrat a treballar a Ty Gwyn, amb tretze anys, la família Fitzherbert i els seus convidats eren poc reals per a ella: semblava gent treta d’un conte, o tribus estranyes de la Bíblia, hittites potser, i la tenien esgarrifada. Li feia por pensar que podia fer res mal fet i perdre la feina, però alhora sentia una gran curiositat per veure de prop aquells personatges tan estranys.

Un dia, una de les minyones de la cuina li va dir que pugés a la sala dels billars i portés el tàntal. Estava tan nerviosa que no havia gosat preguntar què era. Va pujar i va mirar pertot arreu amb la idea que podia ser alguna cosa que destaqués, com ara una safata amb plats bruts, però no hi va veure res que li semblés que havia de baixar. Plorava quan Maud la va trobar.

Aleshores Maud era un gànguil de quinze anys, una dona vestida de nena, desgraciada, rebel. Havia trigat molt a donar un sentit a la seva vida convertint la seva insatisfacció en una croada. Però ja amb quinze anys tenia aquella comprensió que la sensibilitzava davant de la injustícia i l’opressió.

Aquell dia va preguntar a Ethel què li passava. Va resultar que el tàntal era un ampoller de plata que contenia ampolles de brandi i whisky. Tantalitzava perquè anava proveït amb un mecanisme que es tancava per evitar que el servei robés el licor, li va explicar Maud. Ethel li va donar les gràcies, emocionada. Havia estat el primer d’una pila de gestos amables que havien fet que, amb els anys, Ethel admirés tant la jove.

Ethel va pujar a l’habitació de Maud, va tustar a la porta i hi va entrar. La suite Gardènia tenia un paper pintat estampat amb flors d’aquelles que havien passat de moda amb el canvi de segle; des del finestral, però, es veia la part més bonica del jardí de Fitz, la sendera de ponent, un camí llarg i estret que avançava entre parterres de flors i anava fins al cobert d’estiu.

Ethel va veure que Maud es posava les botes i va pensar que això era un mal assumpte.

—Me’n vaig a fer un volt, m’hi hauries d’acompanyar —li va dir—. Ajuda’m a posar el barret i explica’m les xafarderies.

Ethel no tenia temps per perdre, però això, a més d’entrebancar-la, la intrigava. Amb qui se n’anava a fer un volt Maud; on tenia l’acompanyant de sempre, la tia Herm, i com era que es posava un barret tan bonic si només anava al jardí? Hi hauria algun home per allà al mig?

Mentre anava col·locant les agulles del barret entre la cabellera fosca de Maud, Ethel li va dir:

—Aquest matí hi ha hagut un desgavell a baix. —Maud feia col·lecció de xafarderies de la mateixa manera que el rei en feia de segells—. Morrison no s’ha ficat al llit fins a les quatre. És un dels lacais, un d’alt amb bigoti ros.

—Ja el conec. I sé on ha passat la nit.

Maud dubtava. Després d’esperar un moment, Ethel es va decidir:

—No m’ho dirà?

—Quedaries parada.

Ethel va fer una rialleta.

—Doncs millor.

—S’ha passat la nit amb Robert von Ulrich. —Maud es va mirar Ethel des del mirall del tocador—. No t’esgarrifes?

Ethel estava fascinada.

—Què diu ara! Sabia que no li feien gaire pes les senyores, però el que no m’havia pensat mai és que fos d’aquests…, ja m’entén.

—Doncs sí, Robert sí que és un d’aquests, i durant el sopar vaig veure que feia alguna miradeta a Morrison.

—Davant del rei i tot! I com ho sap, això de Robert?

—Walter m’ho va explicar.

—Quines coses d’explicar un cavaller a una dama! La gent ho explica tot. I per Londres, quin és el safareig?

—Tothom va ple de Lloyd George.

David Lloyd George era el ministre d’Hisenda. Un gal·lès, vehement orador d’esquerres. El pare d’Ethel sempre deia que Lloyd George hauria de ser al Partit Laborista. Durant la vaga del carbó de 1912 fins i tot havia parlat de nacionalitzar les mines.

—Què en diuen? —va preguntar Ethel.

—Té una amant.

—No! —Aquest cop sí que Ethel va quedar parada—. Si és baptista!

Maud es va posar a riure.

—No seria tan escandalós si fos anglicà?

—No! —Ethel es va reprimir d’afegir-hi: «I tant!»—. I ella, qui és?

—Frances Stevenson. Havia estat institutriu de la seva filla, però és una dona intel·ligent, té formació clàssica, i ara és la seva secretària particular.

—Terrible.

—Ell li diu «Gateta».

A Ethel li van pujar una mica els colors a la cara. No va saber què respondre. Maud es va aixecar i la va ajudar a posar-se l’abric.

—I la seva esposa, Margaret? —va preguntar Ethel.

—Viu aquí, a Gal·les, amb els seus quatre fills.

—Cinc, en tenia, però se n’hi va morir un. Pobreta.

Maud estava a punt. Van agafar el passadís i l’escalinata. Walter von Ulrich s’esperava al vestíbul, amb un abric llarg i fosc. Portava bigotet i tenia uns ulls d’un suau color avellana. Estava elegant, tan abrigat, amb aquell estil més o menys alemany; Ethel el considerava un d’aquells tipus que quan fan una reverència, fan xocar els talons i després piquen l’ullet. De manera que per això Maud no volia lady Hermia d’espelma.

—Williams va entrar a treballar aquí quan jo era petita i som amigues des de llavors —va dir Maud a Walter.

A Ethel li queia bé Maud, però mai no hauria anat tan lluny per dir que eren amigues. La trobava amable, l’admirava, però continuaven sent senyora i criada. El que Maud volia dir és que s’hi podia confiar, en Ethel.

Walter se li va dirigir amb aquella rebuscada amabilitat amb què la gent com ell s’adreçava als seus inferiors.

—M’alegro molt de conèixer-la, Williams.

—Gràcies, senyor Von Ulrich. Vaig a buscar l’abric.

Se’n va anar cap dalt d’una correguda. No li agradava gaire anar a passejar mentre el rei era per allí, s’hauria estimat més quedar-se i revisar la feina de les minyones, però no podia dir que no.

A la cuina, Nina, la minyona de la princesa Bea, feia te a l’estil rus per a la seva mestressa.

Ethel va parlar amb una de les cambreres:

—Herr Walter és a dalt —li va dir—. Pots fer l’habitació grisa. —De seguida que els convidats fessin acte de presència, les noies se n’havien d’anar a les habitacions a netejar, fer els llits, buidar les gibrelletes i posar aigua neta a les piques. Va veure que Peel, el majordom, comptava plats—. Cap moviment a dalt? —li va preguntar.

—Dinou, vint —va fer ell—. El senyor Dewar ha demanat aigua calenta per afaitar-se i el senyor Falli vol cafè.

—Lady Maud m’ha demanat que surti amb ella.

—Doncs això és un entrebanc —va respondre Peel, enutjat—. Fa més falta aquí a dins.

Ethel, que ja ho sabia, va respondre amb sarcasme:

—I jo, què hi puc fer, senyor Peel, dir-li que se’n vagi a fer punyetes?

—No comencem… Torni de seguida que pugui.

Quan va tornar a dalt, Gelert, el gos del comte, era a la porta, esbufegant davant la perspectiva de sortir a passejar. Se’n van anar tots plegats i van travessar la gespa de la banda de llevant, en direcció al bosc.

—M’imagino que lady Maud l’ha convençut que es faci sufragista —va dir Walter a Ethel.

—No, va ser ben al contrari —li va respondre Maud—. Williams va ser la primera persona que em va parlar d’idees liberals.

—Ho vaig aprendre del meu pare —va dir Ethel.

Ethel sabia que no tenien cap ganes de parlar amb ella. El protocol no els permetia estar sols i optaven pel que s’hi assemblés més. Va cridar Gelert i van arrencar a córrer, jugant tots dos i deixant sola la parella, que devia ser el que volia. Un moment que es va girar, va veure que s’havien agafat de la mà.

Va pensar que Maud anava de pressa. Pel que havia comentat el dia abans, feia deu anys que no veia Walter. I en aquella època tampoc hi havia hagut res que transcendís, només una atracció no expressada i prou. Alguna cosa devia haver passat la nit anterior. Potser s’havien quedat fins tard parlant. Maud coquetejava amb tothom, d’aquí era d’on treia tanta informació, però això ja es veia que era més seriós.

Al cap d’un moment, Ethel va sentir que Walter cantava una tonada. Maud s’hi va afegir i al cap d’un moment tots dos van parar rient. A Maud li agradava molt la música, tocava prou bé el piano, a diferència de Fitz, que no tenia gens d’oïda. Walter sí que semblava que hi entenia. Tenia una agradable veu de baríton que hauria anat de primera a la capella de Bethesda, va pensar Ethel.

El cap d’Ethel va tornar a la feina. No havia vist les sabates enllustrades davant les portes de les habitacions. Havia d’espavilar els que se’n cuidaven. Inquieta, pensava quina hora devia ser. Si allò s’allargava gaire hauria d’insistir a tornar a casa.

Es va tornar a girar, però aquest cop no va veure ni Walter ni Maud. S’havien aturat o havien agafat una altra direcció? Es va quedar uns minuts immòbil, però com que no es podia esperar allí tot el matí, va refer el camí entre els arbres.

Els va veure de seguida. Estaven abraçats i es besaven amb passió. Ell tenia les mans sobre el darrere de Maud i la premia contra el seu cos. Tenien la boca oberta i Ethel va sentir que Maud deixava anar un gemec.

Se’ls va mirar fixament. Pensava si mai un home la besaria d’aquella manera. Llewellyn el Granellut li havia fet un petó a la platja, en una excursió amb els de la capella, però no pas amb les boques obertes i els cossos enganxats, i no havia fet gemegar Ethel. Dai el Costelles, el fill del carnisser, li havia passat la mà faldilla amunt al cinema Palace de Cardiff, però ella l’hi havia enretirat al cap d’uns segons. El que li havia agradat molt havia estat Llewellyn Davies, el fill d’un mestre que li havia parlat del govern liberal i que li havia dit que tenia uns pits com uns pollets en un niu; però aquell se n’havia anat a la universitat i no li havia escrit mai. Amb aquells nois havia quedat intrigada, havia sentit curiositat, però mai passió. Envejava Maud.

Aleshores Maud va obrir els ulls, va entreveure Ethel i es va deixar anar de Walter.

Tot d’un plegat, Gelert va començar a lladrar i a donar voltes amb la cua entre les cames. Què li passava?

Al cap d’un moment, Ethel va notar un tremolor a terra, com si passés per allí un tren exprés, i això que la línia de ferrocarril era a quasi un quilòmetre d’allí.

Maud va arrugar el front, va obrir la boca per dir alguna cosa, però tot d’una es va sentir una remor com de tro.

—Què carai ha estat, això? —va preguntar Maud.

Ethel ja ho sabia.

Va deixar anar un xisclet i es va posar a córrer.





V


Billy Williams i Tommy Griffiths feien un descans.

Treballaven en un filó anomenat dels Cinc Pams, a tan sols cinc-cents metres de profunditat, no tan endins com el nivell principal. Aquell filó es dividia en cinc zones, que tenien noms d’hipòdroms britànics i eren a Ascot, el de més a prop del pou d’aireig. Tots dos treballaven com a ajudants dels miners veterans. El miner feia servir un mandrí, un pic de tall recte, per extreure el carbó de la superfície, i el seu ajudant el traslladava a palades cap a la vagoneta. Havien començat a les sis del matí, com sempre, i en aquells moments, després d’haver treballat unes quantes hores, reposaven asseguts al terra humit, amb l’esquena recolzada a la paret del túnel, aprofitant l’airet del sistema de ventilació, que els refrescava la pell, i feien llargues glopades d’aquell te dolç dels termos.

Havien nascut el mateix dia de 1898 i els faltaven sis mesos per fer setze anys. Aquella diferència en desenvolupament físic que tant havia avergonyit Billy als tretze anys s’havia esvanit. Ara eren dos joves d’espatlles amples, forts de braços, que s’afaitaven un cop per setmana, tot i que en realitat no calia. Anaven amb pantalons curts i botes, i tenien el cos ennegrit amb una barreja de suor i polsim de carbó. Sota la tènue claror de la llum brillaven com estàtues d’eben de déus pagans. Només n’espatllaven l’efecte les gorres que duien.

El treball era dur, però hi estaven acostumats. No es queixaven de mal d’esquena ni de tenir les juntures engarrotades, com feien els més vells. Tenien energia de sobres, i els dies de festa es buscaven ocupacions igual d’esgotadores: jugaven a rugbi, preparaven la terra per plantar flors i fins i tot boxejaven sense guants al graner que hi havia darrere del pub Two Crowns.

Billy no havia oblidat la seva iniciació de feia tres anys; de fet, encara li bullia la sang quan hi pensava. Aquell dia havia promès que ell no maltractaria mai els que arribessin nous. Feia poc que havia avisat el jove Bert Morgan: «No t’estranyi que els grans te’n facin alguna. Et poden deixar a les fosques una hora o fer-te alguna altra bajanada d’aquestes. Els ximples es diverteixen fent ximpleries». Els homes de la gàbia se l’havien mirat malament, però ell els havia aguantat la mirada: sabia que anava per bon camí, i els altres també.

La mare encara s’ho havia agafat més malament que Billy.

—Vejam —havia dit al pare, plantant-se enmig de la saleta amb les mans a la cintura i aquells ulls tan negres espurnejant d’indignació—, com es pot servir Nostre Senyor martiritzant criatures?

—No ho entendries, ets una dona —havia respost el pare, sense massa empenta, cosa estranya en ell.

Billy pensava que al món en general, i a la mina d’Aberowen en particular, s’hi estaria més bé si tots els homes fossin temorosos de Déu. Tommy, que tenia un pare ateu i deixeble de Karl Marx, pensava que el sistema capitalista s’autodestruiria aviat amb un petit cop de mà de la classe obrera revolucionària. Tots dos discutien acaloradament, però continuaven sent els millors amics.

—No fa per a tu treballar un diumenge —va dir Tommy.

Era veritat. La mina feia torns extraordinaris per donar l’abast a la demanda de carbó, però, com a deferència a la religió, Celtic Minerals establia que els torns de diumenge eren opcionals. Billy treballava malgrat que creia en la festa dominical.

—Jo penso que Déu vol que tingui una bicicleta —va dir.

Tommy es va posar a riure, però Billy no estava de broma. La capella de Bethesda n’havia obert una altra en un poblet a quinze quilòmetres d’allà, i Billy era un dels d’Aberowen que s’havien ofert voluntaris per passar la muntanya cada diumenge per donar un cop de mà als de la nova capella. Si aconseguia una bicicleta, hi podria anar també algun vespre i ajudar a crear una escola de Bíblia o algun grup d’oració. N’havia parlat amb els més grans i tothom havia estat d’acord que Nostre Senyor beneiria la seva feina del diumenge unes quantes setmanes.

Billy estava a punt d’explicar-li això quan va notar que tremolava el terra, va sentir un estrèpit que feia pensar en el rebombori del dia del judici i un vent terrible li va arrencar de la mà el termos.

Li va semblar que el cor se li aturava. De sobte, va recordar que era a un quilòmetre de la superfície, amb milions de tones de terra i roca al damunt que s’aguantaven amb quatre puntals de fusta.

—Què carai ha estat, això? —va exclamar en Tommy amb veu esporuguida.

Billy es va posar dret d’un salt, tremolant de por. Va aixecar la llanterna i va mirar a una banda i altra del túnel. No va veure cap flama, cap roc que hagués caigut ni tampoc més pols de la normal. Quan es va anar apagant el retruny, no es va sentir cap més soroll.

—Ha estat una explosió —va dir amb veu tremolosa.

Allò era el que tots els miners temien cada dia. La caiguda d’uns rocs o fins i tot un miner que piqués en una falla del filó podien provocar l’alliberament del grisú. Si ningú no s’adonava dels senyals d’avís —o bé la concentració s’acumulava massa de pressa—, l’espurna del casc d’un poni, el timbre elèctric d’una gàbia o un miner estúpid saltant-se totes les normes podien fer abrandar el gas inflamable.

—Però, on? —va preguntar Tommy.

—Ha de ser allí a baix, al nivell principal, per això ens n’hem deslliurat.

—Que el Senyor ens ajudi.

—Ja ho farà —va respondre Billy, i el terror li va començar a minvar—. Sobretot si hi posem alguna cosa de part nostra. —No hi havia ni rastre dels dos miners amb qui havien estat treballant els dos joves, se n’havien anat a reposar al sector de Goodwood. Billy i Tommy havien de prendre les seves decisions—. Valdrà més que anem cap al pou.

Es van posar la roba, es van enganxar les llanternes als cinturons i van sortir corrents cap al pou d’aireig anomenat Píram. L’embarcador que s’ocupava del muntacàrregues era Dai el Costelles.

—La gàbia no ve! —va exclamar amb el pànic reflectit a la veu—. Fa estona que la reclamo!

La por d’aquell home s’encomanava i Billy va haver de fer esforços per controlar la seva. Al cap d’un moment va dir:

—I el telèfon?

L’home es comunicava amb el seu company de la superfície mitjançant uns senyals fets amb un timbre elèctric, però feia poc que havien instal·lat a tots dos nivells uns telèfons connectats amb el despatx del director de la mina, Maldwyn Morgan.

—No respon —va dir Dai.

—Ho provaré un altre cop. —El telèfon estava clavat a la paret del costat de la gàbia. Billy el va agafar i va fer girar la maneta—. Vinga, vinga!

Va respondre una veu trèmula:

—Sí? —Era Arthur Llewellyn, l’escrivent de l’encarregat.

—Sóc Billy Williams, Granellut —va cridar Billy per l’aparell—. On és el senyor Morgan?

—Aquí, no. Què ha estat aquest rebombori?

—Una explosió a baix, ximplet! On és el cap?

—Se n’ha anat a Merthyr —va respondre el Granellut, queixós.

—Com és que se n’ha anat…? Tant se val, deixa-ho córrer. Et diré què has de fer. Em sents o què, Granellut?

—Sí. —Semblava que la veu li havia agafat més força.

—Abans que res, envia algú a la capella de Bethesda, digues a Dai el Ploramiques que organitzi un equip de rescat.

—Entesos.

—Després, telefona a l’hospital i digues que enviïn una ambulància a la boca del pou.

—Hi ha cap ferit?

—És probable amb un terrabastall com aquest! I tercer, fes anar tots els homes al cobert de netejar el carbó i que treguin les mànegues.

—Foc?

—Es cremarà la pols. Quart, truca a la comissaria i digues a Geraint que hi ha hagut una explosió. Ell telefonarà a Cardiff. —A Billy no se li va acudir res més—. Entesos?

—Entesos, Billy.

Billy va penjar l’aparell. No sabia si resultarien gaire efectives les seves instruccions, però això de parlar amb el Granellut l’havia obligat a centrar-se.

—Hi deu haver ferits al nivell principal —va dir a Dai el Costelles i a Tommy—. Hem d’anar cap allà.

—No hi podem anar, no ha arribat la gàbia.

—No hi ha una escala a la paret del pou?

—Són a cap a dos-cents metres!

—Tu et penses que si fos un marieta m’hauria fet miner?

Havia parlat amb valentia, però estava mort de por. L’escala del pou quasi no s’utilitzava mai i podia ser que no estigués en condicions. Una relliscada o un travesser esquerdat podia provocar una caiguda mortal.

Dai va obrir la porta fent un clac. El pou estava recobert de rajols humits i florits. A fora de l’estructura de fusta de la gàbia hi havia un relleix que donava la volta al pou. Una escala de ferro s’aguantava en uns suports clavats a l’enrajolat. Aquells muntants laterals i els estrets graons no inspiraven cap confiança. Billy va dubtar, penedit de la seva fanfarronada. És clar que ja no es podia fer enrere, hauria estat massa humiliant. Va aspirar fondo, va resar en silenci i es va posar damunt del relleix.

Va anar avançant fins que va abastar l’escala. Es va eixugar les mans en els pantalons, es va aferrar als muntants i va posar els peus als travessers.

Va començar a baixar. El ferro tenia un tacte aspre i el rovell se li enganxava a les mans. Hi havia algun travesser que ballava i tota l’escala es movia de manera inquietant sota els seus peus. La llanterna que duia al cinturó il·luminava prou bé els travessers que li quedaven a sota, però no arribava a mostrar-li el fons del pou. No sabia si això era millor o pitjor.

Per desgràcia, el descens li va deixar temps per pensar. Va recordar totes les maneres com podien morir els miners. Acabar en una explosió era la fi que podien agrair els més afortunats. La crema de metà produïa el diòxid de carboni asfixiant que els miners anomenaven mofeta. Molts quedaven atrapats per la caiguda de pedres i podien morir dessagnats abans no arribava l’equip de rescat. Altres es morien de set, amb els companys de feina a uns quants metres intentant desesperadament obrir-se pas entre la runa.

De cop li van venir ganes de tornar-se’n, d’enfilar-se cap amunt a buscar la seguretat en comptes de baixar cap a la destrucció i el caos, però no ho podia fer; tenia Tommy al damunt i el seguia.

—Véns, Tommy? —va cridar.

La veu de Tommy li va arribar de tocar del seu cap.

—Sí!

Això li va donar més força. Va accelerar el pas, va recuperar la confiança. Poc després va veure llum, i al cap d’un moment va sentir veus. En acostar-se al nivell principal va sentir olor de fum.

Tot seguit li va arribar un garbuix inquietant de xiscles i cops, que feia esforços per identificar. Semblava que allò li havia de minar el valor. Es va imposar: allò havia de tenir una explicació racional. Al cap d’un instant es va adonar que sentia els renills de terror dels ponis i les seves guitzes contra els compartiments de fusta, desesperats per fugir. Havia comprès què era el soroll. Però no per això el trobava menys inquietant: ell se sentia com aquells animals.

Va arribar al nivell principal, va donar la volta a la plataforma de rajols, va obrir la porta des de dins i va trepitjar, agraït, aquell terra enfangat. La poca llum de sota terra quedava atenuada pel fum, però encara veia els túnels principals.

L’embarcador del fons del pou era Patrick O’Connor, un home de mitjana edat que havia perdut una mà en un esfondrament de sostre. Era catòlic i no li havien sabut trobar cap altre motiu que el de Pat el Papa. Se’l va mirar sense creure’s el que veia:

—Billy amb Jesús! —va exclamar—. D’on coi surts?

—Dels Cinc Pams —va respondre Billy—. Hem sentit el terrabastall.

Tommy va seguir Billy cap a fora i va preguntar:

—Què ha passat, Pat?

—Pel que em puc imaginar, l’explosió es deu haver produït a l’altre extrem d’aquest nivell, a prop de Tisbe —va respondre Pat—. El capatàs i la resta ho han anat a veure. —Ho va dir tranquil, però per l’expressió es veia que estava desesperat.

Billy es va acostar al telèfon i va fer girar la maneta. Al cap d’un moment va sentir la veu del seu pare:

—Sóc Williams, amb qui parlo?

Billy no es va aturar a pensar per què un càrrec sindical responia al telèfon del despatx del director; en un cas d’emergència podia passar qualsevol cosa.

—Sóc jo, Billy, pare.

—Alabat sigui Déu misericordiós! Estàs bé! —va fer el pare, amb la veu trencada; al cap d’un moment ja havia recuperat l’energia de sempre—. Explica’m què saps, fill.

—Tommy i jo érem als Cinc Pams. Hem pujat de Píram fins al nivell principal. Em sembla que l’explosió s’ha produït cap a Tisbe. Hi ha una mica de fum, no gaire. Però la gàbia no funciona.

—El mecanisme del cable s’ha fet malbé amb l’explosió —va dir el pare tranquil—. Però ja hi treballem i no trigarem a tenir-lo a punt. Reuneix tots els homes que puguis al fons del pou perquè els puguem anar pujant de seguida que funcioni la gàbia.

—Els ho diré.

—El pou Tisbe no funciona, procura que ningú no intenti sortir per allà, podrien quedar bloquejats pel foc.

—Està bé.

—A fora del despatx del capatàs hi ha aparells per respirar.

Billy ja ho sabia. Es tractava d’una innovació recent, exigida pel sindicat i convertida en obligatòria per la Llei sobre miners de carbó de 1911.

—L’atmosfera encara no és irrespirable —va dir.

—Potser on ets tu no, però més enllà és probable que estigui pitjor.

—Entesos. —Billy va penjar l’aparell.

Va explicar a Tommy i Pat el que li havia dit el seu pare. Aquest va assenyalar una filera de taquilles noves.

—La clau deu ser al despatx.

Billy se’n va anar corrent al despatx dels capatassos, però no hi va trobar cap clau. Va pensar que algú les devia dur al cinturó. Es va tornar a mirar l’estesa de taquilles marcades amb «aparells per respirar». Eren fetes de llautó.

—No tens pas una palanca, Pat? —li va preguntar.

Pat tenia una caixa d’eines per fer reparacions de poca importància. Li va passar un tornavís dels sòlids. Billy va espanyar la primera taquilla.

Era buida.

Billy hi va clavar la vista, no s’ho creia.

—Ens han ben ensarronat! —va dir Pat.

—Malparits capitalistes —va afegir Tommy.

Billy va obrir una altra taquilla. També era buida. Va espanyar la resta, enfurismat, amb violència, amb ganes de posar al descobert la manca d’honradesa de Celtic Minerals i de Perceval Jones.

—Ja ens les compondrem sense —va dir Tommy.

Estava impacient per tirar endavant, i en canvi Billy mirava de rumiar amb calma. Es va fixar en la vagoneta d’incendis. Era la llastimosa solució de l’empresa per no comprar un cotxe de bombers: una vagoneta de carbó plena d’aigua a la qual havien acoblat una mànega. No era pas inútil del tot: Billy l’havia vist en funcionament un cop que s’havia produït el que els miners en deien una «fogonada», quan s’havia abrandat una petita quantitat de grisú a prop del sostre del túnel i tots s’havien llançat a terra. De vegades, la fogonada encenia la pols de carbó de les parets del túnel i llavors calia ruixar-les.

—Agafarem la vagoneta del foc —va exclamar Tommy.

Ja era damunt dels rails i entre tots dos la van empènyer. A Billy se li va ocórrer que la podien donar estirar per un poni, però després va veure que hi estarien massa, sobretot perquè els animals tenien pànic.

—El meu fill, Micky, treballa al sector de Marigold —va dir Pat el Papa—, però no hi puc anar a donar una ullada, m’haig d’estar aquí. —Ho deia amb cara de desesperació, però ja se sabia que, en una emergència, l’embarcador s’havia d’estar a tocar del pou: era una norma inalterable.

—Ja miraré de trobar-lo —li va prometre Billy.

—Gràcies, Billy.

Tots dos van empènyer la vagoneta per la via principal. Aquells ginys no tenien frens: els conductors en reduïen la marxa col·locant-hi un pal sòlid entre els radis. Els que es desfermaven havien provocat moltes morts i ferides.

—No tan de pressa —va dir Billy.

Devien haver fet uns quatre-cents metres a dins del túnel quan van notar que la temperatura havia pujat i que el fum era més espès. Van sentir veus. Seguint aquell so, van agafar una desviació del túnel. Era una part del filó que es treballava en aquells moments. Billy veia, a intervals regulars i a banda i banda, les entrades als llocs de treball dels miners, que en general se’n deien portes, però de vegades, simplement forats. Quan el soroll es va fer més fort, van aturar la vagoneta i van mirar endavant.

El túnel estava encès. Les flames anaven de les parets a terra. Hi havia un grapat d’homes a l’extrem de la conflagració i les seves siluetes es perfilaven en la resplendor, com ànimes a l’infern. N’hi havia un que aguantava una manta amb què colpejava inútilment una pila de llenya que cremava. Uns altres cridaven; ningú no escoltava. En la llunyania es mig entrellucava un tren de vagonetes. El fum feia una certa sentor de carn cremada, i a Billy se li va regirar l’estómac en pensar que es devia tractar del poni que havia estirat les vagonetes.

—Què passa? —va preguntar a un dels homes.

—N’hi ha que han quedat atrapats a les portes, però no hi podem arribar.

Billy va veure que aquell home era Rhys Price. No era estrany que no es fes res.

—Hem portat la vagoneta d’incendis —va dir.

Un altre home es va girar cap a ell i el va tranquil·litzar veure que es tractava de John Jones el Botigues, un personatge més assenyat.

—Bé, noi! —va exclamar—. Apuntem la mànega cap a aquest gran merder.

Billy va estirar la mànega mentre Tommy hi connectava la bomba. Billy va encarar el raig d’aigua al sostre del túnel, de manera que l’aigua anés baixant per les parets. De seguida es va adonar que el sistema de ventilació de la mina, que feia baixar l’aigua cap a Tisbe i pujar cap a Píram, empenyia les flames i el fum cap a ell. De seguida que pogués havia de dir als de la superfície que invertissin els ventiladors. També era obligatori, en aquells moments, disposar de ventiladors reversibles: una altra exigència de la llei de 1911.

Tot i les dificultats, el foc va començar a debilitar-se i Billy va poder avançar a poc a poc. Al cap d’uns minuts ja no hi havia flames a la porta següent. En van sortir dos miners corrent, esbufegant delerosos de respirar l’aire relativament net del túnel. Billy els va reconèixer: eren els germans Ponti, Giuseppe i Giovanni, a qui deien Joey i Johnny.

Alguns van córrer cap a la porta. John Jones ho va fer arrossegant la silueta mancada de vitalitat de Dai el Ponis, l’encarregat dels cavalls. Billy no hauria sabut dir si era mort o només estava inconscient.

—Porta’l a Píram, a Tisbe no —va dir.

Price va saltar:

—Qui ets tu per donar ordres, Billy acompanyat de Jesús?

Billy no estava disposat a perdre el temps discutint amb Price. Es va dirigir a Jones:

—He parlat per telèfon amb la superfície. Tisbe està en molt mal estat, però a Píram aviat funcionarà la gàbia. M’han dit que enviés tothom cap a Píram.

—Entesos, ja ho faré córrer —va dir Jones, i després se’n va anar.

Billy i Tommy van continuar lluitant contra el foc, obrint el pas a més portes, alliberant més homes que estaven atrapats. Alguns sagnaven, molts s’havien cremat i alguns estaven ferits per la caiguda dels rocs. Els que podien caminar carregaven els morts i els malferits, en una macabra processó.

No va trigar gaire a acabar-se’ls l’aigua.

—Portarem la vagoneta enrere i l’omplirem a la bassa del fons del pou —va dir Billy.

Junts van refer de pressa el camí. La gàbia encara no funcionava i al davant hi van trobar un bon grapat de miners rescatats que s’esperaven, i també uns quants cossos que jeien a terra, alguns gemegant en l’agonia, altres clarament immòbils. Mentre Tommy omplia la vagoneta amb aquella aigua fangosa, Billy va agafar el telèfon. Li va tornar a respondre el seu pare.

—El cabrestant funcionarà d’aquí a cinc minuts —va dir—. Com va tot per aquí a baix?

—Hem tret alguns morts i ferits de les portes. Envieu vagonetes amb aigua de seguida que pugueu.

—I tu, com estàs?

—Jo, bé. Escolta, pare, hauries d’invertir la ventilació. Que Píram s’encari cap avall i Tisbe cap amunt. Així allunyarem el fum i la mofeta dels qui es dediquen al rescat.

—Això no es pot fer —va respondre el seu pare.

—La llei ho marca: la ventilació de les mines ha de ser reversible!

—Perceval Jones va explicar un conte lacrimogen als inspectors i li van concedir un any més per remodelar el sistema de ventilació.

Billy hauria deixat anar un renec si a l’altra banda de la línia no hi hagués hagut el seu pare.

—I engegar els aspersors, ho pots fer o no?

—Sí —va respondre ell—. Com és que no se m’ha acudit abans? —Parlava amb algú altre.

Billy va penjar l’aparell. Va ajudar Tommy a acabar d’omplir la vagoneta, fent torns amb la bomba manual. Hi van estar tant per omplir-la com per buidar-la. El gruix de miners procedents de la zona afectada va disminuir mentre el foc es mantenia incontrolat. A la fi van tenir el contenidor ple i es van disposar a tornar-hi.

S’havien engegat els aspersors, però quan Billy i Tommy van arribar al foc, van veure que els raigs eren massa febles per calmar les flames. De tota manera, Jones el Botigues havia organitzat els homes. S’havien quedat amb ell els que no estaven ferits, perquè ajudessin a les tasques de rescat, i havia enviat els afectats que podien caminar cap al pou. Quan Billy i Tommy van haver connectat la mànega, ell la va agafar i va dir a un altre que bombegés.

—Vosaltres dos, torneu-vos-en a buscar una altra vagoneta d’aigua! —va dir—. Així la mànega no pararà.

—Entesos —va respondre Billy, però en girar-se una cosa li va cridar l’atenció. Una silueta corria entre les flames amb la roba encesa.

—Senyor Déu meu! —va exclamar Billy, esgarrifat. Mentre se’l mirava, qui corria va ensopegar i va caure.

Billy va cridar a Jones:

—Encara’m la mànega!

Sense esperar resposta, va arrencar a córrer. Va notar el raig d’aigua contra l’esquena. La calor era insuportable. La cara li feia un mal terrible i la roba se li abrusava. Va agafar per sota dels braços el que havia caigut i el va estirar, corrent, enrere. No li veia la cara, però hauria jurat que era un noi de la seva edat.

Jones apuntava amb la mànega, amarant-li els cabells, l’esquena i les cames, però tenia la part del davant seca i ell mateix notava l’olor de cremat de la pell. Cridava de dolor, però va aconseguir mantenir agafat el jove inconscient. Al cap d’un segon ja era fora del foc. Es va girar i va deixar que Jones li dirigís el raig de la mànega al front. L’aigua a la cara era com una benedicció: encara sentia dolor, però el podia suportar.

Jones va encarar la mànega al jove estirat a terra. Billy el va girar i va veure que es tractava de Michael O’Connor, conegut com a Micky Papa, el fill de Pat. Pat havia demanat a Billy que el busqués.

—Bon Jesús, tingues misericòrdia de Pat —va dir Billy.

Es va inclinar i va aixecar Micky. Va notar el cos inert, sense vida.

—Me l’emporto al pou —va dir Billy.

—Sí —va respondre Jones. Es mirava fixament Billy amb una expressió estranya—. Sí, sí, Billy, fes-ho.

Tommy el va acompanyar. Billy estava mig marejat, però així i tot podia portar Micky. A la via principal van trobar un equip de rescat amb un poni que estirava un tren de vagonetes plenes d’aigua. Havien de venir de la superfície, cosa que significava que la gàbia funcionava i que el rescat estava ben organitzat, va pensar Billy, cansat.

Tenia raó. En arribar al pou, va veure que tornava la gàbia i portava més personal de rescat amb roba de protecció i més aigua. Quan els nouvinguts es van anar dispersant cap al foc, van començar a ficar-se a la gàbia els ferits que portaven els morts i els inconscients.

Un cop Pat el Papa va haver enviat la gàbia amunt, Billy se li va acostar amb Micky en braços.

Pat es va mirar Billy amb expressió aterrida, fent que no amb el cap, com si amb això pogués negar l’evidència.

—Em sap greu, Pat —va fer Billy.

Pat no volia mirar aquell cos.

—No —va dir—. El meu Micky no.

—L’he tret del foc, Pat —va dir Billy—. Massa tard, redéu!

Llavors es va posar a plorar.





VI


El sopar havia estat un gran èxit, es mirés per on es mirés. Bea havia estat d’un humor extraordinari: hauria volgut una festa reial cada setmana. Fitz havia anat al seu llit i, tal com havia previst, ella l’havia rebut bé. S’hi va quedar fins al matí, no en va sortir fins que no va arribar Nina amb el te.

L’amoïnava pensar que la xerrada dels homes no hagués estat massa polèmica per a un sopar reial, però no havia de tenir cap mena de por. El rei n’hi va donar les gràcies a l’hora d’esmorzar, dient:

—Una conversa fascinant, molt aclaridora, justament el que em calia.

Fitz estava radiant d’orgull.

Rumiant tot allò mentre fumava el cigar de després d’esmorzar, Fitz es va adonar que la idea de la guerra no l’esgarrifava. Havia parlat de la tragèdia que suposaria, de manera mecànica, però veia que no seria tan mala cosa. La guerra uniria el país contra un enemic comú i sufocaria el foc del malestar. S’acabarien les vagues i el republicanisme es consideraria antipatriota. Potser fins i tot les dones deixarien de demanar el vot. I, personalment, se sentia curiosament atret per aquella perspectiva. La guerra li donaria l’oportunitat de ser útil, de demostrar la seva valentia, de servir el seu país, de fer alguna cosa per compensar la riquesa i els privilegis que li havien prodigat tota la vida.

Les notícies de la mina, que van arribar a mig matí, van entelar la festa. En realitat, només va anar a Aberowen un dels convidats: Gus Dewar, l’americà. Així i tot, tots van tenir la sensació, insòlita en ells, de ser molt lluny del centre d’atenció. El dinar va ser força apagat i es van anul·lar les activitats de la tarda. Fitz tenia por que el rei no es molestés amb ell, encara que no tingués res a veure amb el funcionament de la mina. No era cap directiu ni cap accionista de Celtic Minerals; es limitava a concedir els drets d’extracció a l’empresa, que li reportaven un cànon per tona. Per tant, estava convençut que ningú raonable no el podia culpar del que havia succeït. Encara que tampoc no estaria bé que la noblesa es permetés continuar amb les seves activitats frívoles mentre hi havia homes atrapats sota terra, especialment durant una visita del rei i la reina. Això significava que els únics passatemps acceptables podien ser la lectura i fumar. Segur que la parella reial s’avorriria.

Fitz estava enrabiat. Constantment morien homes: mataven soldats a les batalles, els mariners s’enfonsaven amb els seus vaixells, xocaven ferrocarrils, es cremaven de dalt a baix hotels plens de clients que hi dormien. Per què s’havia de produir una catàstrofe en una mina precisament el dia que ell tenia el rei a casa?

Poc abans del sopar, Perceval Jones, l’alcalde d’Aberowen i president de Celtic Minerals, va arribar a la casa del comte per informar-lo, i Fitz va preguntar a sir Alan Tite si el rei voldria ser-hi present. Sa Majestat voldria ser-hi, li van respondre, i el comte es va tranquil·litzar: com a mínim, el monarca tindria alguna cosa per fer.

Els homes es van reunir en una saleta, una estança informal amb butaques còmodes, palmeres en testos i un piano. Jones portava el frac negre que de ben segur s’havia posat aquell matí per anar a l’església. Era un home baixet, presumptuós, que semblava un gallet amb aquella armilla grisa encreuada.

El rei anava amb vestit d’etiqueta.

—Moltes gràcies per haver vingut —li va dir, anant per feina.

—Vaig tenir l’honor d’encaixar amb Sa Majestat el 1911, quan vau venir a Cardiff a la investidura del príncep de Gal·les.

—M’alegra renovar el nostre tracte, tot i que em sap greu que sigui en unes circumstàncies tan penoses —va respondre el rei—. Expliqui’m el que ha passat en llenguatge senzill, com si en parlés amb un dels seus companys de la directiva prenent una copa al club.

Molt hàbil, va pensar Fitz; hi havia posat el to adient, encara que ningú no havia convidat Jones a beure i que el rei no li havia dit que segués.

—Sa Majestat és molt amable. —Jones parlava amb un accent de Cardiff més pronunciat que la típica música que caracteritzava el parlar de la gent de la vall—. En el moment de l’explosió, hi havia dos-cents vint homes a la mina, menys que de costum, perquè era un torn especial de diumenge.

—En sap la xifra exacta? —va preguntar el rei.

—I tant, Majestat, prenem nota de tots els homes que hi baixen.

—Dispensi la interrupció. Continuï, si us plau.

—Han resultat afectats dos pous, però els equips d’extinció d’incendis, amb l’ajuda del sistema d’aspersió, han controlat les flames i han evacuat els homes. —Es va mirar el rellotge—: Fa dues hores que n’havien tret dos-cents quinze.

—Pel que sembla, han solucionat l’emergència amb molta eficàcia, Jones.

—Moltes gràcies, Majestat.

—Tots dos-cents quinze són vius?

—No, Majestat. N’hi ha vuit de morts. I cinquanta més amb ferides greus que necessiten atenció mèdica.

—Déu meu —va fer el rei—, això sí que és trist.

Mentre Jones explicava els passos que s’estaven fent per localitzar i rescatar els cinc homes que quedaven, Peel va entrar discretament i es va acostar a Fitz. El majordom anava d’etiqueta, a punt per servir el sopar. Parlant molt fluix, li va dir:

—Per si de cas li pogués interessar, senyor comte…

—Digui… —va murmurar Fitz.

—Williams, la minyona, acaba d’arribar de la mina. Pel que sembla, el seu germà s’ha comportat heroicament. Si el rei desitja sentir els fets de boca d’ella…

Fitz s’ho va pensar un moment. Segur que Williams estava alterada i diria el que no tocava. D’altra banda, potser el rei voldria parlar amb algú que hi estigués més directament afectat. Va decidir provar sort.

—Majestat —va dir—, un membre del meu servei ha tornat ara mateix de la mina i podria tenir notícies més recents. El seu germà era a baix quan ha explotat el gas. No vol pas fer unes preguntes a la noia?

—I tant —va respondre el rei—. Faci-la venir, si us plau.

Al cap d’un moment va entrar Ethel Williams. Portava l’uniforme ple de taques, però s’havia rentat la cara. Va fer una reverència i el rei li va dir:

—Quines són, les últimes notícies?

—Majestat, hi ha cinc homes atrapats a la zona de Carnation per una esllavissada de pedres. L’equip de rescat els busca entre les runes, però el foc encara crema.

Fitz es va fixar que el tracte del rei amb Ethel era lleugerament diferent. Amb prou feines s’havia mirat Perceval Jones, i mentre se l’escoltava, feia tamborinar els dits, nerviós, sobre el braç de la butaca; en canvi, es mirava de dret Ethel i semblava més interessat en la noia.

—Què diu, el seu germà? —li va preguntar.

—L’explosió del grisú ha encès la pols del carbó i això és el que crema. El foc ha atrapat molts miners al seu lloc de treball i alguns s’han asfixiat. El meu germà i els altres no els han pogut rescatar perquè no tenien aparells per respirar.

—Això no és veritat —va dir Jones.

—Jo diria que sí —el va contradir Gus Dewar: com sempre, l’americà tenia un posat tímid, però en aquell moment feia un esforç per parlar amb vehemència—. He parlat amb alguns dels homes que en sortien. Han dit que les taquilles on posava «Aparells per respirar» eren buides. —Semblava que contenia l’enuig.

—I no podien controlar les flames perquè a baix no hi ha prou aigua. —Els ulls li espurnejaven de ràbia d’una manera que a Fitz li va semblar seductora. El cor li va fer un salt.

—Hi ha un cotxe de bombers! —va protestar Jones.

—Una vagoneta de carbó plena d’aigua i una bomba manual —va intervenir Gus Dewar.

Ethel va continuar:

—S’hauria d’haver invertit el sentit de la ventilació, però el senyor Jones no n’ha modificat el funcionament tal com marca la llei.

A Jones se’l veia indignat.

—No es podia…

—Escolti’m, Jones, això no és pas una investigació pública, l’únic que vol Sa Majestat és conèixer les impressions dels implicats —el va interrompre Fitz.

—Exacte —va respondre el rei—. Però hi ha una qüestió en què potser em podrà donar el seu parer, Jones.

—Serà un honor…

—Tenia intenció d’anar a veure Aberowen i la rodalia demà al matí i també de fer-li una visita, a vostè, a l’ajuntament. Però en aquestes circumstàncies no veig que sigui adient una exhibició així.

Sir Alan, que seia a tocar de l’espatlla esquerra del rei, va fer que no amb el cap, murmurant.

—Impossible.

—D’altra banda —va continuar el rei—, tampoc no estaria bé que ens n’anéssim sense posar-nos al cas de la catàstrofe. El poble podria pensar que ens és indiferent.

A Fitz li va semblar que hi havia una pugna entre el rei i el seu personal. Aquest potser volia cancel·lar la visita, pensant que hi podria haver algun risc; el rei, en canvi, veia la necessitat de fer algun gest.

Es va fer un silenci mentre Perceval rumiava. Quan va obrir la boca, es va limitar a dir:

—És una opció complicada.

—Puc suggerir una cosa? —va preguntar Ethel Williams.

Peel estava horroritzat.

—Williams! —va dir entre dents—. Parli només quan li parlin!

Fitz va quedar sorprès de la impertinència de la noia davant del rei. Va mirar de mantenir la calma en el to i va dir:

—Potser després, Williams.

Però el rei va somriure. Fitz va quedar tranquil de veure que Ethel li queia molt bé.

—Podríem escoltar què ens proposa la jove —va fer el monarca.

Era el que necessitava Ethel. Sense més preàmbuls, va dir:

—Vostè i la reina haurien d’anar a veure les famílies que han perdut algun dels seus membres. Sense un gran protocol, només un carruatge amb cavalls negres. Podria significar molt per a elles. I tothom pensaria que són meravellosos. —Es va mossegar el llavi i va callar.

Aquella última frase s’havia saltat les normes, pensava Fitz, nerviós; al rei no li calia fer res perquè la gent pensés que era meravellós.

Sir Alan estava escandalitzat.

—Això no s’ha fet mai —va dir.

Però semblava que la idea intrigava el rei.

—Visitar les famílies que estan de dol… —va dir, rumiant-hi. Es va girar cap al seu secretari—. Redimoni! Em sembla que és bàsic, Alan. Acompanyar el sentiment del meu poble quan pateix. Res de cavalcada, un carruatge i prou. —Es va girar cap a la minyona—. Molt bé, Williams —li va dir—. Gràcies per proposar-ho.

Fitz va sospirar tranquil.





VII


Finalment, no hi va pas haver tan sols un carruatge, per descomptat. En el primer, hi anaven el rei i la reina amb sir Alan i una dama d’honor; tot seguit, venien Fitz i Bea, a qui seguia el bisbe, i tancava la comitiva una calessa amb uns quants servents. Perceval Jones havia proposat d’integrar-se al grup, però Fitz l’hi va treure del cap. Tal com va puntualitzar Ethel, les famílies endolades potser li haurien saltat al coll.

Era un dia ventós i una pluja freda assotava els cavalls mentre baixaven la llarga avinguda de Ty Gwyn. Ethel anava en el tercer vehicle. Per la feina del seu pare coneixia totes les famílies mineres d’Aberowen. Era l’única persona de Ty Gwyn que sabia els noms de tots els morts i ferits. Havia donat les adreces als xofers i havia de ser ella qui recordés al secretari qui era qui. Tocava fusta. Havia estat idea seva, i si la cosa anava malament, la culpa també ho seria.

En passar el luxós portal de ferro, li va xocar, com sempre, aquella transició sobtada. A dins de la propietat tot era ordre, bellesa i encant; a fora, la lletjor del món real. Al costat de la carretera s’estenia una filera de minúscules casetes de jornalers de la terra, habitatges de dues peces, amb llenya i brossa escampada al davant i un parell de criatures llardoses que jugaven a la cuneta. Un xic més endavant començaven les cases adossades dels miners, més arreglades que les dels treballadors del camp, però tot i així, sense cap gràcia, monòtones a la vista d’algú com Ethel, malacostumada a les proporcions perfectes de les finestres, les portes i les taulades de Ty Gwyn. La gent que vivia allà fora duia roba barata que de seguida perdia la forma i es gastava, amb uns tints mig descolorits que feien que tots els vestits dels homes fossin grisencs i tots els de les dones, marronosos. Moltes envejaven l’uniforme de minyona d’Ethel, amb la seva agradable faldilla de llana i la brusa de cotó blanc impecable, encara que algunes noies deien que elles mai no es rebaixarien a fer de minyones. La diferència més gran, però, es veia en les persones. Els de fora tenien la pell tacada, portaven els cabells bruts i les ungles ennegrides. Els homes tossien, les dones tiraven els mocs amunt i, en canvi, les criatures els duien penjant del nas. Els pobres arrossegaven els peus i ranquejaven pels camins, mentre que els rics caminaven amb tota la confiança del món.

Els carruatges van baixar el vessant de la muntanya, cap a Mafeking Terrace. Bona part dels habitants de la zona s’arrengleraven al costat de la carretera esperant, però no duien banderes, ni aplaudien, es limitaven a inclinar el cap, a fer una reverència, mentre els carruatges s’aturaven davant del número 19.

Ethel va saltar a terra i va dir fluixet a sir Alan:

—Sian Evans, cinc fills, ha perdut el marit, David Evans, que cuidava els animals a la mina.

David Evans, conegut com a Dai el Ponis, havia coincidit molt amb Ethel a la capella de Bethesda.

Sir Alan va assentir i Ethel es va retirar amb gest elegant, murmurant alguna cosa a cau d’orella del rei. Després la seva mirada va topar amb la de Fitz, i va veure que el comte feia un cop de cap d’aprovació. Se sentia orgullosa ajudant el rei, i, a més, el comte estava content amb ella.

El rei i la reina es van dirigir a la porta de la casa. La pintura saltava una mica, però l’escaló estava polit. «Mai de la vida m’hauria imaginat que veuria una cosa així», pensava Ethel, «el rei tustant a la porta de la casa d’un miner». El monarca anava amb frac i copalta: Ethel havia insistit a sir Alan que al poble d’Aberowen no li hauria agradat veure el seu rei amb un vestit de llana semblant al que podia portar qualsevol veí.

Va obrir la porta de la casa la viuda, mudada de diumenge, amb barret. Fitz havia suggerit que el rei sorprengués el poble, però Ethel l’havia contradit i sir Alan li havia donat la raó. En una visita sorpresa a una família angoixada pel dolor, la família reial podia topar amb algun borratxo, alguna dona mig despullada i criatures que es barallessin. Valia més avisar per endavant.

—Bon dia, sóc el rei —va dir, traient-se el barret amb cortesia—. La senyora de David Evans?

Per un moment, la dona va quedar sense expressió. Estava més acostumada que li diguessin senyora de Dai el Ponis.

—He vingut a donar-li el condol per la mort del seu marit, David —va dir el rei.

Semblava que Sian estava massa nerviosa per sentir cap mena d’emoció.

—Moltes gràcies —li va dir ella amb fredor.

Massa formal, pensava Ethel. El rei estava tan incòmode com la viuda. Ni l’un ni l’altra no eren capaços d’expressar el que sentien.

Després, la reina va tocar el braç de la dona del miner.

—Deu ser molt dur per a vostè —va dir.

—Sí, senyora, sí que ho és —va murmurar la viuda abans d’esclafir en plors.

Ethel es va haver d’eixugar una llàgrima de la galta.

El rei se sentia incòmode, però va saber estar al seu lloc, cosa que deia molt a favor seu.

—Molt trist, molt trist —va murmurar.

La senyora Evans gemegava desconsoladament, però semblava que estigués clavada al lloc, ni girava la cara. Ethel va veure que l’aflicció no tenia res d’elegant: la cara de la dona de Dai estava envermellida, amb la boca oberta mostrava que havia perdut més de la meitat de les dents i en els gemecs que deixava anar es notava la ronquera de la desesperació.

—Tranquil·la, tranquil·la —va dir la reina. Va posar un mocador a la mà de la viuda—. Agafi això.

Sian no tenia ni trenta anys, però en aquelles mans seves, tan grans, s’hi notaven els nusos i els bonys de l’artritis, com si fos una vella. Es va eixugar la cara amb el mocador de la reina. El plor va anar disminuint.

—Era un bon home, senyora —va dir—. Mai no m’havia alçat la mà.

La reina no va saber què dir d’un home que tenia com a virtut no haver pegat mai a la seva dona.

—Fins i tot tractava bé els ponis —va afegir.

—N’estic convençuda —va fer la reina, tornant a un tema més familiar.

Del fons de la casa va sortir una criatura que encara no devia haver fet l’any i que es va aferrar a les faldilles de la seva mare. El rei va mirar d’intervenir un altre cop:

—Tinc entès que té cinc fills —va dir.

—Ai, Majestat, què faran, pobrets, sense pare?

—És molt trist —va repetir el rei.

Sir Alan va tossir i el rei va continuar:

—Anirem passant per veure altres famílies en la mateixa situació que vostè.

—Ha estat molt amable de venir, Majestat. No es pot imaginar el que representa per a mi. Gràcies, moltes gràcies.

El rei es va apartar.

—Resaré per vostè, senyora Evans —va dir la reina abans de seguir el seu marit cap a fora.

Quan es ficaven al carruatge, Fitz va donar un sobre a la senyora Evans. Ethel sabia que a dins hi havia cinc lliures d’or i una nota escrita a mà en paper amb l’emblema de Ty Gwyn, que deia: «El comte Fitzherbert desitja que accepti això com a profunda expressió del seu condol».

Això, també, havia estat idea d’Ethel.





VIII


Al cap d’una setmana de l’explosió, Billy va anar a la capella amb el pare, la mare i l’avi.

Era una sala quadrada emblanquinada, sense cap imatge a les parets. Les cadires estaven disposades l’una al costat de l’altra en les quatre cares d’una taula senzilla. Al damunt hi havia una barra de pa blanc en una plata de porcellana de Woolworth i una gerra de xerès ordinari: el pa i el vi simbòlics. Del servei, se’n deia comunió o missa, però es limitava a trencar el pa.

A les onze, la congregació d’uns cent fidels era ja al seu lloc: els homes amb el seu millor vestit, les dones amb barret i les criatures netes i polides, jugant a les files de darrere. No hi havia cap ritual establert: els homes farien el que els dictés l’Esperit Sant: improvisar una oració, entonar un càntic, llegir un passatge de la Bíblia o fer un sermó curt. Les dones, evidentment, es mantindrien en silenci.

En aquella pràctica sempre se seguia el mateix model. Sempre resava la primera oració un dels més grans de la comunitat, que era qui trencava el pa i passava la plata a la persona que tenia més a prop. Cada membre de la congregació, fora de la mainada, agafava un trosset de pa i se’l menjava. Tot seguit es passava el vi, i tothom bevia de la gerra; les dones un glopet insignificant, alguns homes, una llarga tirada. Després tothom seia en silenci fins que algú decidia parlar.

Quan Billy va preguntar al seu pare a quina edat podia començar a intervenir en el servei, aquest li va respondre: «No hi ha cap norma. Seguim el camí que ens marca l’Esperit Sant». Billy ho havia acceptat. Suposant que durant la celebració li vingués al cap la primera estrofa d’un càntic, s’ho prendria com la voluntat de l’Esperit Sant, s’alçaria i anunciaria aquell càntic. Sabia que a la seva edat no n’hi havia gaires que ho fessin, però la congregació ho acceptava. La història de l’aparició de Jesús en la seva iniciació a la mina s’havia escampat per la meitat de les comunitats metodistes de la zona del carbó del sud de Gal·les i tothom considerava Billy una persona especial.

Aquell matí en totes les oracions es demanava consol per als afligits, especialment per a Sian, que seia allà coberta amb un vel negre, amb el seu fill gran al costat mostrant a la cara la consternació que l’aclaparava. El pare de Billy va demanar a Déu que amb la seva misericòrdia perdonés la maldat dels amos de la mina, que s’havien saltat les lleis sobre l’equip de respiració i la ventilació reversible. Billy veia que allà hi faltava alguna cosa. Era massa senzill demanar la curació i prou. Volia ajuda per comprendre com encaixava aquella explosió amb els plans de Déu.

Mai no havia improvisat una oració. Molts dels qui pregaven ho feien pronunciant frases que sonaven molt bé i cites de les Sagrades Escriptures, gairebé com si fessin un sermó. Billy sospitava que no era tan fàcil impressionar Déu. A ell el commovien més les oracions senzilles que eren sinceres.

Cap a la fi del servei, les paraules i les frases van començar a prendre forma al seu cap i va sentir un fort impuls de posar-hi veu. S’ho va prendre com un guiatge de l’Esperit Sant i es va alçar.

Amb els ulls ben tancats, va dir:

—Senyor, aquest matí us hem demanat que consoleu els fidels que han perdut un marit, un pare, un fill, especialment la nostra germana en Déu, la senyora Evans, i ara us demanem que els desconsolats obrin els seus cors per rebre la vostra benedicció.

Allò ja ho havien dit altres. Billy va fer una pausa i després va continuar:

—I ara, Senyor, us demanem un altre do: la gràcia de la comprensió. Hem de saber, Senyor, per què es va produir aquesta explosió a la mina. Totes les coses són a les vostres mans; per tant, per què vau permetre que el grisú omplís el nivell principal? Per què vau permetre que s’encengués? Com és, Senyor, que damunt nostre tenim uns homes, els que dirigeixen Celtic Minerals, que en la seva cobdícia no es preocupen de les vides del vostre poble? Com poden servir els vostres sagrats designis les morts d’unes bones persones i els cossos destrossats dels que vós vau crear?

Va fer una altra pausa. Sabia que no estava bé dirigir-se a Déu amb exigències, com si negociés amb la direcció, de manera que va afegir:

—Sabem que el patiment de les persones d’Aberowen ha de tenir la seva funció en el vostre pla etern. —Va pensar que potser ho hauria de deixar així, però no es va poder estar d’afegir—: Però, Senyor, no veiem com, per això us demanem que us expliqueu.

I va acabar dient:

—En nom de Nostre Senyor Jesucrist.

La congregació va respondre:

—Amén.





IX


Aquella tarda van convidar el poble d’Aberowen a veure els jardins de Ty Gwyn. Allò implicava molta feina per a Ethel.

La notícia va córrer pels pubs el dissabte a la tarda i el diumenge al matí es va llegir el missatge a les esglésies i les capelles, després dels serveis. S’havien arreglat els jardins especialment per al rei, i, tot i ser hivern, feien un goig que enamoraven; el comte Fitzherbert volia fer partícips d’aquella bellesa els seus veïns, deia la invitació. El comte portaria corbata negra i agrairia que les visites es presentessin amb una mostra similar de respecte per als difunts. Si bé estava fora de lloc organitzar una festa, s’oferirien unes begudes als que hi acudissin.

Ethel havia fet muntar tres envelats a la gespa de llevant. En un hi havia mitja dotzena de barrils de cinc-cents litres de cervesa que havien portat expressament amb tren de la cervesera Crown de Pontyclun. Per als abstemis, que abundaven a Aberowen, a l’envelat següent hi havia unes taules muntades amb cavallets amb uns enormes recipients de te i centenars de tasses i platets. Al tercer, el més petit, se servia xerès per a la reduïda classe mitjana, a la qual pertanyien el vicari anglicà, els dos metges i el gerent de la mina, Maldwyn Morgan, a qui ja havien tret el motiu de Morgan el Fugit a Merthyr.

Hi va haver sort i es va aixecar un dia assolellat, fred però sec, amb uns núvols blancs d’aire inofensiu dalt de tot del cel blau. S’hi van presentar quatre mil persones —quasi tota la població en pes—, i pràcticament tothom portava corbata, llacet o braçal negre. Es passejaven pels voltants de les moles d’arbustos, es miraven la casa a través de les finestres i trepitjaven la gespa.

La princesa Bea es va quedar a la seva habitació: aquells esdeveniments socials no li feien el pes. Pel que havia vist sempre Ethel, les classes altes eren egoistes, però allò Bea ho havia convertit en tot un art. Gastava tota l’energia a complaure’s a si mateixa i a fer les coses a la seva manera. Fins i tot quan organitzava una festa —cosa que feia bé— tenia com a motiu principal que fos un aparador per a la seva bellesa i el seu encant.

Fitz els rebia en l’esplendor goticovictoriana del gran saló, amb el seu enorme gos estirat a terra al costat com una catifa peluda. S’havia posat el vestit de llana marró, que li donava un aire més assequible, encara que l’arrodonís amb coll fort i corbata negra. A Ethel li va semblar més elegant que mai. Ella s’ocupava de fer passar pel saló els familiars dels morts i ferits, en grups de tres o quatre, perquè el comte pogués acompanyar-los en el sentiment i expressar la seva aflicció a tots els residents d’Aberowen que havien estat víctimes de l’accident. Els va parlar amb el seu encant de sempre i tothom en va sortir amb una sensació agradable.

Ethel era ja la majordoma. Després de la visita del rei, la princesa Bea havia insistit que la senyora Jevons es retirés definitivament: no tenia temps per perdre amb servents vells i cansats. Havia vist en Ethel la persona capaç de treballar de valent per satisfer els seus desitjos i l’havia ascendit malgrat que era tan jove. De manera que Ethel havia aconseguit el que ambicionava. Ja tenia l’habitació de la majordoma de les estances del servei, on havia penjat una fotografia dels seus pares, tots endiumenjats, feta davant de la capella de Bethesda el dia que l’havien inaugurada.

Quan Fitz va haver rebut l’última persona de la llista, Ethel li va demanar permís per passar uns minuts amb la seva família.

—Per descomptat —va dir el comte—. Prengui’s tot el temps que vulgui. Ha estat realment meravellosa. No sé pas què hauria fet sense vostè. El rei també li agraeix molt l’ajuda. Com s’ho fa per recordar tants noms?

Ethel va somriure. No acabava d’entendre per què l’emocionaven tant les alabances del comte.

—La majoria d’aquestes persones ha passat un dia o altre per casa a veure el meu pare per parlar de la indemnització que els corresponia per una ferida, d’una baralla amb un supervisor o de la preocupació sobre alguna mesura de seguretat a la mina.

—Trobo que és excepcional —va fer ell, amb aquell somriure irresistible que de tant en tant esbossava i que feia que la gent el veiés gairebé com si fos un veí—. Presenti els meus respectes al seu pare.

Ethel va sortir i va travessar la gespa corrent, contentíssima. Va trobar el pare, la mare, l’avi i Billy a l’envelat on servien te. El seu pare tenia un aire distingit, amb el seu vestit negre dels diumenges, la camisa blanca i el coll fort. Billy tenia una cremada important a la galta.

—Com va això, Billy? —li va preguntar Ethel.

—Prou bé. Té mal aspecte però el metge diu que val més que li toqui l’aire.

—Tothom parla de la teva valentia.

—Però no vaig fer prou per salvar Micky Papa.

No hi havia resposta a allò; Ethel va acariciar el braç del seu germà, comprensiva.

—En Billy ha dirigit l’oració aquest matí a la capella —va dir la mare, tota orgullosa.

—Fantàstic, Billy! Quin greu que m’ho hagi perdut. —Ethel no hi havia pogut anar: tenia massa feina a la casa—. Què has dit a l’oració?

—He demanat ajuda al Senyor per entendre per què va permetre l’explosió a la mina. —Billy va mirar, inquiet, el pare, que no somreia.

—Hauria valgut més que Billy hagués demanat a Déu que li enfortís la fe, perquè pogués creure sense comprendre.

Es veia clar que ja havien discutit sobre el tema. Ethel no tenia ganes de sentir debats teològics que al capdavall no canviaven res. Va intentar animar-los.

—El comte Fitzherbert m’ha demanat que et presenti els seus respectes, pare —va dir—. Quin detall, oi?

El pare no es va pas estovar.

—Em va saber greu veure que prenies part en aquella farsa de dilluns passat —li va dir tot seriós.

—Dilluns? —va preguntar ella, sense acabar-s’ho de creure—. Quan el rei va anar a veure les famílies endolades?

—Vaig veure com deies els noms a cau d’orella a aquell llagoter.

Es referia a sir Alan Tite.

—Tant me fa com es digui; els conec d’una hora lluny, aquests llepes.

Ethel estava atònita. Com podia mostrar-se tan despectiu el seu pare en aquell moment tan important per a ella? Tenia ganes de plorar.

—Em pensava que et sentiries orgullós de mi perquè havia ajudat el rei!

—Com es pot atrevir el rei a donar el condol a la nostra gent? Què pot saber un rei de penúries i perills?

Ethel feia esforços per empassar-se les llàgrimes.

—Però, pare, va significar molt per a aquella gent que els anés a veure!

—Una manera de distreure l’atenció de totes les coses perilloses i il·legals que fa Celtic Minerals.

—Però els cal consol.

Com podia ser que el seu pare no ho veiés?

—El rei els va calmar. Diumenge passat a la tarda tothom estava a punt per a la revolta. Dilluns al vespre no es parlava de res més que del mocador que va donar la reina a Sian.

Ethel va passar de pressa de la tristesa a la ràbia.

—Em sap greu que ho vegis així —va respondre fredament.

—No t’ha de saber greu res…

—Em sap greu que estiguis equivocat —va saltar ella, sense deixar-lo acabar.

El pare va quedar desconcertat. Ben poques vegades algú li havia dit que anava equivocat, i una noia, mai.

—Escolta, Eth… —va fer la mare.

—La gent té sentiments, pare —va fer ella sense acovardir-se—. És una cosa que no tens mai en compte.

El pare no va saber què dir-hi.

—Ja n’hi ha prou! —va saltar la mare.

Ethel es va mirar Billy. Entre la boirina de les llàgrimes li va veure l’expressió d’impacte i d’admiració. Això la va animar. Es va empassar les llàgrimes, es va eixugar la cara amb el revers de la mà i va dir:

—Tu i el teu sindicat, tu i la teva normativa de seguretat i les teves Escriptures… Sé que tot això és important, pare, però els sentiments de les persones no es poden obviar. Espero que un dia el socialisme converteixi el món en un lloc millor per als treballadors, però, mentrestant, els cal consol.

El pare va recuperar la veu, a la fi:

—Em sembla que ja t’he sentit prou per avui: això d’estar amb el rei t’ha trastocat. Ets una criatura i et cuidaràs prou de dir què hem de fer els grans.

Ethel plorava massa per poder continuar discutint.

—Em sap greu, pare —va dir. Després d’un dens silenci, va afegir—: Me’n tornaré a la feina. —El comte li havia dit que s’hi estigués tant com volgués, a casa seva, però tenia ganes d’estar sola. Es va girar per no veure més la mirada que li dirigia el seu pare i se’n va anar cap a la gran casa. Caminava amb el cap cot, procurant que ningú no veiés que plorava.

Com que no volia veure ningú, se’n va anar a la suite Gardènia. Lady Maud se n’havia tornat a Londres, de manera que l’habitació era buida, i el llit, desfet. Es va estirar al matalàs i va plorar.

Tan orgullosa que s’havia sentit! Per què el seu pare menyspreava tot el que havia fet? Què volia, que fes malament la feina? Ella treballava per a la noblesa. Igual que tots els minaires d’Aberowen. Encara que els contractés Celtic Minerals, el que extreien era el carbó del comte, i ell rebia el mateix per tona que el miner que treia el material de la terra, fet que el seu pare no es cansava de repetir. Si ser un bon miner, eficient i productiu, estava bé, quin mal hi havia a ser una bona majordoma?

Va sentir que s’obria la porta. Es va aixecar d’un salt. Era el comte.

—Però, què passa? —li va preguntar amablement—. L’he sentida de fora estant.

—Em sap molt greu, senyor comte, no hauria d’haver entrat aquí.

—Tranquil·la. —Aquell rostre tan atractiu expressava una preocupació sincera—. Per què plora?

—Estava tan orgullosa d’haver ajudat el rei… —va fer ella, desconsolada—. Però el meu pare diu que ha estat una farsa, que tot s’ha fet per frenar la ràbia que sentia la gent contra Celtic Minerals —va tornar a arrancar el plor.

—Quines bestieses —va dir ell—. Tothom sap que la preocupació del rei era sincera. I la de la reina. —Va agafar el mocador de fil blanc que duia a la butxaca de dalt de la jaqueta. Ella va pensar que l’hi oferiria, però el que va fer va ser eixugar-li les llàgrimes amb un gest tendre—. Diumenge passat vaig estar orgullós de vostè, encara que el seu pare no ho estigui.

—És molt amable.

—Au, va —va fer ell, i es va inclinar per besar-li els llavis.

Ethel va quedar aclaparada. Era l’última cosa del món que s’hauria esperat. Es va incorporar i se’l va mirar sense entendre res.

Ell li va aguantar la mirada.

—És un encant de noia —li va dir fluixet; després, la va besar un altre cop.

En aquesta ocasió, ella el va apartar.

—Què fa, senyor comte? —va dir amb la veu nuada.

—No ho sé.

—Però, què té al cap?

—És que no hi tinc ben res.

Ella va fixar la vista en aquell rostre tan ben esculpit. Els ulls, tan verds, l’observaven atentament, com si intentés llegir-li el pensament. Es va adonar que l’adorava. De sobte, l’excitació i el desig es van apoderar d’ella.

—No me’n puc estar —va fer ell.

Ethel va deixar anar un sospir de felicitat.

—Doncs besi’m un altre cop —va respondre ella.





3


Febrer de 1914





I


A dos quarts d’onze, el mirall del vestíbul de la casa de Mayfair del comte Fitzherbert reflectia la imatge d’un home alt vestit impecablement amb la roba típica d’un anglès de classe alta. Portava un coll alçat, ja que no li agradava la moda dels colls girats, i s’ajustava la corbata platejada amb una perla. Alguns amics ho consideraven poc digne. «Vaja, Fitz, sembles ben bé un sastre a punt d’obrir la botiga al matí», li havia dit una vegada el marquès de Lowther. El cas era que Lowthie era un desmanegat, que sempre portava engrunes a l’armilla i cendra del cigar als punys de la camisa, i a sobre volia que tothom anés com ell. Fitz no suportava portar ni la més petita taca; se sentia bé quan anava arreglat. Es va posar un copalta gris. Amb el bastó a la mà dreta i un parell de guants d’ant gris a l’esquerra, va sortir de casa i va agafar la direcció sud. A Berkeley Square, una rossa d’uns catorze anys li va dir, picant-li l’ullet:

—Te la mamo per un xíling?

Va travessar Piccadilly i va entrar al Green Park. Unes volves de neu s’aplegaven al voltant de les arrels dels arbres. Va deixar enrere el palau de Buckingham i va entrar en un barri poc atractiu a prop de l’estació Victoria. Va haver de preguntar a un policia on quedava Ashley Gardens. Va resultar que el carrer era darrere de la catedral catòlica. «Déu n’hi do», pensava Fitz, «qui vol rebre la visita d’un membre de la noblesa hauria de tenir el despatx en un barri respectable».

L’havia convocat un antic amic del seu pare que es deia Mansfield Smith-Cumming. Oficial de l’armada retirat, ocupava un càrrec al Ministeri de la Guerra. Havia enviat a Fitz una nota prou breu: «Li agrairia que poguéssim parlar sobre una qüestió d’importància nacional. Em podria venir a veure demà al matí, posem-hi a les onze?». La nota estava escrita a màquina i signada, en tinta verda, amb una sola lletra C.

En realitat, Fitz estava satisfet que un membre del govern volgués parlar amb ell. L’horroritzava pensar que el podien considerar un moble de luxe, un aristòcrata ric que només servia de decoració en els esdeveniments socials. Esperava que li demanessin el seu parer, potser sobre el seu antic regiment, els Rifles Gal·lesos. Tal vegada podia dur a terme alguna tasca juntament amb l’exèrcit territorial del sud de Gal·les, del qual era coronel honorari. Fos com fos, pel fet que l’haguessin cridat al Ministeri de la Guerra ja se li feia evident que no era inútil del tot.

Això suposant que fos el Ministeri de la Guerra. Aquella adreça va resultar que era un bloc de pisos modern. Un porter va enviar Fitz a un ascensor. La planta que ocupava Smith-Cumming semblava que servia de casa i de despatx, però un jove dinàmic i eficient d’aire militar li va dir a Fitz que C el rebria de seguida.

C no tenia aspecte de militar. Era un home rodonet, que començava a quedar-se calb, amb un nas com el de Punch, el titella, i portava un monocle. Tenia el despatx atapeït dels objectes més diversos: maquetes d’avions, un telescopi, una brúixola, un quadre d’uns camperols que s’enfrontaven a un escamot d’execució. El pare de Fitz sempre es referia a Smith-Cumming anomenant-lo «el capità de l’armada marejat», i l’home no havia tingut una carrera naval gaire brillant. Què hi feia, allí?

—A què correspon exactament aquesta divisió? —va preguntar Fitz en seure.

—És el departament d’Afers Estrangers de l’oficina de Serveis Secrets —va respondre C.

—No sabia que tinguéssim una oficina de Serveis Secrets.

—Si tothom ho sabés, no seria cap secret.

—Ho comprenc. —Fitz va notar una certa emoció. Era afalagador això de rebre informació confidencial.

—Tindrà l’amabilitat de no parlar-ne amb ningú…

Fitz va veure que li donaven una ordre, encara que l’expressessin amb tanta cortesia.

—Evidentment —va respondre. Li agradava sentir-se membre d’un cercle reduït. I si C li demanava que treballés per al Ministeri de la Guerra?

—Felicitats per l’èxit de la festa que va oferir a la reialesa. Tinc entès que va ajuntar un grup impressionant de joves molt ben relacionats per presentar a Sa Majestat.

—Moltes gràcies. Va ser un esdeveniment social tranquil, parlant amb propietat, però el que passa és que les notícies s’escampen.

—I ara portarà la seva esposa a Rússia…

—La princesa és russa. Vol anar a veure el seu germà. És un viatge que fa molt que estem ajornant.

—I s’hi emporta Gus Dewar.

Semblava que C ho sabés tot.

—Fa una volta al món —va respondre Fitz—. I els nostres plans han coincidit.

C es va repapar a la butaca i va dir per entaular conversa:

—Sap que a la guerra contra el Japó van posar l’almirall Alexéiev al capdavant de l’exèrcit rus encara que no tingués ni idea del que era lluita per terra?

Fitz, que de petit havia passat temporades a Rússia, coneixia bé els esdeveniments de la guerra Russojaponesa de 1904-1905, però això no ho sabia.

—Expliqui-m’ho.

—Doncs sembla que el gran duc Alexis es va veure implicat en una baralla en un bordell de Marsella i la policia francesa el va detenir. Alexéiev es va presentar per rescatar-lo i va dir als gendarmes que l’implicat havia estat ell i no el gran duc. La similitud dels noms va fer plausible la història i van deixar anar el gran duc. Alexéiev va rebre com a recompensa el comandament de l’exèrcit.

—No m’estranya que perdessin, doncs.

—Així i tot, els russos despleguen l’exèrcit més gran que hagi vist mai el món: sis milions d’homes, segons certs càlculs, si es reclamen totes les reserves. Per incompetent que sigui la direcció, es tracta d’una força formidable. Ara bé, quina efectivitat podria tenir, posem per cas, en una guerra europea?

—Jo no hi he tornat d’ençà que em vaig casar —va dir Fitz—. No l’hi sabria dir.

—Nosaltres tampoc. I aquí és on encaixa vostè. M’interessaria que fes una investigació mentre sigui allà.

Fitz va quedar sorprès.

—Segur que ho podria fer la nostra ambaixada.

—És clar. —C va arronsar les espatlles—. Però els diplomàtics sempre senten més interès per les qüestions polítiques que per les militars.

—Així i tot, han de tenir un agregat militar.

—Una persona de fora com vostè pot proporcionar un nou punt de vista, de la mateixa manera que el grup que va reunir a Ty Gwyn va comunicar al rei el que no li hauria dit mai el Ministeri d’Afers Estrangers. Ara bé, si li sembla que no ho pot fer…

—No és que m’hi negui —es va afanyar a respondre Fitz. Al contrari, estava cofoi que li demanessin de treballar per al seu país—. Simplement em sorprèn que les coses es facin així.

—Som un departament més aviat nou i amb pocs recursos. Els millors informadors que tinc són viatgers intel·ligents amb prou cultura militar per comprendre què busquen.

—Molt bé.

—M’interessaria saber si intueix que la casta militar russa ha avançat des de 1905. S’han modernitzat o continuen aferrats a les idees d’abans? A Sant Petersburg es relacionarà amb els homes clau, la seva esposa hi està emparentada.

Fitz pensava en l’última vegada que havia pres part en una guerra.

—Si van perdre contra el Japó va ser principalment perquè els ferrocarrils russos eren inadequats per al proveïment de l’exèrcit.

—Però d’aleshores ençà han intentat millorar la xarxa ferroviària, invertint-hi diners que els ha prestat França, el seu aliat.

—No sé si han avançat massa…

—Aquesta és la qüestió clau. Vostè s’hi desplaçarà en ferrocarril. Són puntuals, els trens? Tingui els ulls ben oberts. Les línies, continuen sent de via única o doble? Els generals alemanys han pres mesures, preveient qualsevol contingència per a la guerra, basades en el càlcul de quan trigaria a mobilitzar-se l’exèrcit rus. Si esclata la guerra, bona part dependrà de la precisió d’aquests horaris.

Fitz estava emocionat com un col·legial, però s’esforçava a parlar amb circumspecció.

—Descobriré tot el que pugui.

—Gràcies. —C va mirar el rellotge.

Fitz es va aixecar i tots dos van encaixar.

—Quan se’n va, exactament? —va preguntar C.

—Sortim demà —va respondre Fitz—. A reveure.





II


Grigori Peixkov observava el seu germà petit, Lev, que rebia diners d’aquell americà alt. El rostre atractiu de Lev dibuixava una expressió d’entusiasme infantil, com si el seu principal objectiu fos lluir-se amb la seva habilitat. Grigori tenia l’atac d’ansietat que ja li era familiar. Un dia, pensava esporuguit, Lev no en tindrà prou amb el seu encant per estalviar-se els problemes.

—Això és una prova de memòria —va dir Lev en anglès. S’havia après les paraules una per una—. Agafi qualsevol carta. —Va haver d’alçar la veu per fer-se sentir enmig del brogit de la fàbrica: maquinària pesant, sons metàl·lics, xiulet del vapor, gent que donava ordres i feia preguntes cridant.

El visitant es deia Gus Dewar. Portava americana, armilla i pantalons de la mateixa llana fina de color gris. Grigori hi estava especialment interessat perquè venia de Buffalo.

Dewar era un jove amable. Encongint les espatlles, va agafar una carta de la pila de Lev i se la va mirar.

—Posi-la al banc de cap per avall —va dir Lev.

Dewar va posar la carta damunt de l’aspra fusta del banc de treball.

Lev va treure un bitllet d’un ruble de la butxaca i el va posar a sobre de la carta.

—Ara posi-hi un dòlar. —Això només es podia fer amb les visites riques.

Grigori sabia que Lev ja havia canviat la carta. Tenia a la mà, amagada pel ruble, una altra carta. La tècnica —que Lev havia practicat durant hores— es basava a agafar la primera carta i amagar-la al palmell de la mà immediatament després d’haver posat sobre la taula el ruble i la carta nova.

—Segur que es pot permetre perdre un dòlar, senyor Dewar? —va preguntar Lev.

Dewar va somriure com feien sempre els innocents en aquell punt.

—Suposo —va dir.

—Recorda la carta que ha agafat? —De fet, Lev no parlava anglès. Sabia dir aquelles frases en alemany, francès i italià.

—El cinc de piques —va dir Dewar.

—No.

—N’estic segur.

—Giri-la.

Dewar va girar la carta. Era la reina de trèvols.

Lev va recollir el dòlar i el ruble.

Grigori va aguantar la respiració. Era el moment perillós. Es queixaria, l’americà, que l’havien robat i acusaria Lev?

Dewar va fer una rialleta compungida i va dir:

—M’ha ben enredat.

—En sé un altre —va dir Lev.

Ja n’hi havia prou: Lev estava temptant la sort. Ja tenia vint anys, però Grigori encara l’havia de protegir.

—No jugui amb el meu germà —va dir Grigori a Dewar en rus—. Sempre guanya.

Dewar va somriure i li va respondre, poc convençut, en la mateixa llengua:

—Un bon consell.

Dewar era el primer d’un grupet que feia una visita a la Maquinària Putílov. Era la fàbrica més gran de Sant Petersburg i donava feina a trenta mil homes, dones i criatures. Grigori s’encarregava d’ensenyar-los la seva secció, petita però important. La fàbrica feia locomotores i altres ginys d’acer de gran volum. Grigori feia de capatàs del taller on es fabricaven rodes de tren.

Grigori es moria de ganes de parlar de Buffalo a Dewar. Però abans de tenir temps de fer-li una pregunta, va comparèixer Kanin, el supervisor de la Secció de Fosa. Era enginyer, un home alt i prim, amb entrades.

L’acompanyava un altre visitant. Per la roba, Grigori va endevinar que es tractava del lord britànic. Anava vestit com un noble rus, amb frac i copalta. Potser aquella era la vestimenta de la classe dirigent d’arreu del món.

El nom del lord, segons havien dit a Grigori, era comte Fitzherbert. Era l’home més elegant que mai havia vist, amb una cabellera negra i uns ulls d’un verd intens. Les dones del taller de les rodes se’l miraven com si fos un déu.

Kanin parlava a Fitzherbert en rus.

—Actualment fabriquem dues locomotores noves cada setmana —li va dir, tot orgullós.

—Increïble —va respondre el lord anglès.

Grigori comprenia per què aquells estrangers estaven tan interessats. Ell llegia els diaris i anava a conferències i grups de debat organitzats pel comitè bolxevic de Sant Petersburg. Les locomotores que feien allà eren bàsiques per a la defensa de Rússia. Els visitants podien fer veure que sentien una certa curiositat, però el que passava era que recollien informació militar.

Kanin va presentar Grigori:

—Peixkov és el campió d’escacs de la fàbrica. —Kanin era dels de dalt, però un bon paio.

Fitzherbert es mostrava encantador. Va parlar amb Vària, una dona d’uns cinquanta anys, amb cabells grisencs i un mocador al cap.

—Molt amable d’ensenyar-nos el seu lloc de treball —li va dir, animat, amb un rus prou fluid però amb un accent marcat.

Vària, que tenia bona planta, molt múscul i un gran pitram, es va posar a riure com una col·legiala.

Tenien la demostració a punt. Grigori havia col·locat els lingots d’acer a la bocana del forn i el metall s’havia fos. Però encara faltava una visita: l’esposa del comte, que deien que era russa, per això ell coneixia la llengua, una cosa tan poc corrent en un estranger.

Grigori continuava amb ganes de fer preguntes a Dewar sobre Buffalo, però no ho va poder fer perquè va arribar l’esposa del comte al taller. La faldilla, que li arribava als peus, era com una escombra que empenyia una línia de pols i llimadures davant seu. Portava una jaqueta damunt del vestit i la seguia un criat que li aguantava l’abric de pells, una minyona amb una bossa i un dels directors de la fàbrica, el comte Maklàkov, un jove que anava vestit com Fitzherbert. Es veia clar que Maklàkov estava emocionat amb la convidada: li somreia, li xiuxiuejava i li agafava el braç quan no calia. Era una dona preciosa, amb rínxols daurats, i decantava el cap, tota coqueta.

Grigori la va reconèixer de seguida. Era la princesa Bea.

El cor se li va desbocar i es va mig marejar. Va reprimir amb força el desagradable record que li va venir de sobte d’un passat distant. Tot seguit, com si es tractés d’un cas urgent, es va acostar al seu germà. Se’n recordaria, Lev? Aleshores només tenia sis anys. Lev es mirava encuriosit la princesa, com si intentés situar-la. Després, mentre Grigori l’observava, va canviar d’expressió en venir-li el record al cap. Va empal·lidir, semblava que estava malalt, però de sobte la ràbia li va envermellir el rostre.

Grigori ja era al seu costat.

—Tranquil —li va murmurar—. No diguis res. Recorda que ens n’anem a Amèrica… Res no s’hi pot oposar!

Lev va deixar anar un so de repugnància.

—Torna-te’n als estables —li va dir Grigori. Lev portava els ponis, treballava amb els cavalls de la fàbrica.

Lev va continuar un moment més amb la vista clavada en la princesa, aliena a tot. Després va girar cua, se’n va anar i es va acabar el perill.

Grigori va començar la demostració. Va fer un gest amb el cap mirant-se Isaak, un home de la seva edat, capità de l’equip de futbol de la fàbrica. L’home va obrir el motlle. Després, ell i Vària van agafar un motlle de fusta polida d’una roda de tren vorellada. Això sol ja era una feina que exigia una gran habilitat, amb uns raigs el·líptics en secció transversal i reduïts d’un a vint des del botó fins a la llanda. La roda estava destinada a una locomotora de 4-6-4, i el motlle era quasi tan gran com els que l’alçaven.

La van prémer contra un recipient fondo ple d’una barreja de modelat de sorra humida. Isaak hi va abocar el ferro fos per formar la pastilla i la pestanya, i finalment la part superior del motlle. Van obrir el muntatge i Grigori es va mirar bé el buit que havia deixat. No hi havia cap irregularitat que destaqués. Va ruixar la sorra d’emmotllar amb un líquid negre viscós i va tornar a tancar el recipient.

—Ara, si us plau, col·loquin-se ben endarrere —va dir a les visites. Isaak va col·locar el tub de la bocana a l’embut de la part superior del motlle. Tot seguit, Grigori va estirar la palanca que inclinava la bocana.

L’acer fos va anar entrant lentament al motlle. El vapor de la sorra humida xiulava en sortir pel tir. Grigori sabia per experiència quan havia d’alçar la bocana i aturar el flux.

—El pas següent és perfeccionar la forma de la roda —va dir—. Com que el metall calent costa tant de refredar, aquí tinc una prova fosa abans.

La tenia col·locada en un torn, i Grigori va fer un gest a Konstantin, el que el feia funcionar, que era fill de Vària. Konstantin, un intel·lectual sec i escardalenc, era qui presidia el grup de discussió bolxevic, i era amic íntim de Grigori. Va engegar el motor elèctric, que va fer girar la roda a gran velocitat, i va començar a donar-li forma amb una llima.

—No s’acostin al torn, si us plau —va advertir Grigori als que miraven, alçant la veu perquè el sentissin malgrat el soroll de la màquina—. Qui ho toqués, podria perdre un dit. —Va alçar la mà esquerra—. Com em va passar a mi en aquesta fàbrica, quan tenia dotze anys.

Tenia el quart dit, l’anular, fet un desagradable monyó. Va captar una mala mirada del comte Maklàkov, a qui no va agradar que li recordessin el cost humà dels seus beneficis. La mirada que li va dirigir la princesa Bea era una barreja d’aversió i fascinació, cosa que li va fer pensar en si sentia un curiós interès per la misèria i el patiment. Ja era prou estrany que una dama visités una fàbrica.

Grigori va fer un gest a Konstantin, que va aturar el torn.

—Seguidament comprovarem les dimensions de la roda amb un calibrador. —Va ensenyar l’eina—. Les rodes de tren han de tenir la mida exacta. Si el diàmetre varia més d’un mil·límetre, aproximadament l’amplada de la mina d’un llapis, s’ha de tornar a fondre la roda i fer-la de nou.

—Quantes rodes poden fer en un dia? —va preguntar Fitzherbert en un rus poc polit.

—Sis o set de mitjana, comptant-hi el que es rebutja.

—Quin horari fan? —va preguntar Dewar, l’americà.

—De les sis del matí fins a les set del vespre, de dilluns a dissabte. El diumenge podem anar a l’església.

Va arribar corrent al taller un nen d’uns vuit anys a qui perseguia una dona que cridava, probablement la seva mare. Grigori va anar per engrapar-lo i apartar-lo del forn. El petit el va esquivar i va anar a topar amb un fort patac contra la princesa Bea, a qui va clavar un cop a les costelles amb aquell cap quasi rapat. Ella va esbufegar del dolor. El nen es va aturar, atordit. La princesa, enfurismada, li va clavar una bufetada tan forta que el va fer trontollar i tot; fins Grigori es va pensar que cauria. L’americà va dir alguna cosa brusca en anglès, amb aire sorprès i indignat. Tot seguit, la mare va agafar el nen a coll i se’n va anar.

Kanin, el supervisor, semblava espantat, ja que sabia que li podien cridar l’atenció per això.

—Li ha fet mal, excel·lentíssima senyora? —va dir a la princesa.

Ella no dissimulava la còlera, però va respirar fondo i va respondre:

—No ha estat res.

El seu marit i el comte se li van acostar amb aire preocupat. Només Dewar se’n va mantenir allunyat, sense canviar aquella expressió de desaprovació i repugnància. L’havia sobtat la plantofada, va pensar Grigori, i es va preguntar si tots els americans eren tan sensibles. Una plantofada no era res: a Grigori i al seu germà de petits els havien picat amb bastons, a la fàbrica.

Les visites van començar a desfilar. Grigori tenia por de perdre l’oportunitat de fer preguntes al turista de Buffalo. Va tocar amb audàcia la màniga de Dewar. Un noble rus hauria reaccionat amb indignació i l’hauria apartat o colpejat per la insolència, però l’americà simplement se li va encarar amb un somriure amable.

—Oi que vostè és de Buffalo, Nova York? —va dir Grigori.

—Exactament.

—El meu germà i jo estalviem per anar-nos-en a Amèrica. Viurem a Buffalo.

—Per què aquesta ciutat?

—Aquí, a Sant Petersburg, hi ha una família que t’aconsegueix els papers, et cobra uns honoraris, és clar, i et promet feina amb els parents que té a Buffalo.

—Qui és, aquesta gent?

—Es diuen Viàlov. —Els Viàlov pertanyien a un grup de delinqüents, si bé també tenien empreses legals. No es podia dir que fos la gent més digna de confiança del món, de manera que Grigori volia que algú de manera imparcial opinés sobre la qüestió—. Vostè considera que la família Viàlov de Buffalo, Nova York, és important i té diners?

—Sí —va respondre Dewar—. Josif Viàlov dóna feina a uns quants centenars de persones en els seus hotels i bars.

—Gràcies. —Grigori s’havia tranquil·litzat—. Està molt bé de saber-ho.





III


El primer record que tenia Grigori era del dia que el tsar havia anat a Bulovnir. Ell tenia sis anys.

Feia dies que la gent no parlava de res més. Tothom es va llevar de matinada, encara que era prou clar que el tsar esmorzaria abans d’emprendre el viatge i, per tant, era impossible que hi arribés abans de mig matí. El pare de Grigori va agafar la taula de casa seva, d’una sola estança, i la va col·locar al costat de la carretera. Al damunt, hi va posar un pa, un ram de flors i un saler, bo i explicant al seu fill gran que aquests eren els símbols tradicionals russos de benvinguda. Bona part de la gent del poble va fer el mateix. L’àvia de Grigori estrenava un mocador de cap groc.

Era un dia sec de principi de tardor, abans que arribés el dur i fred hivern. Els camperols s’estaven asseguts a la gatzoneta, esperant. Els més grans del poble anaven amunt i avall, amb aires de gent important, però s’esperaven com la resta. Grigori se’n va cansar aviat i es va posar a jugar amb la terra al costat de la casa. El seu germà, Lev, només tenia un any i la seva mare encara li donava el pit.

Van tocar les dotze, però ningú no volia entrar ni fer el dinar per por de perdre’s l’arribada del tsar. Grigori volia agafar un tall de pa de la taula i li va caure un clatellot, però després la seva mare li va portar una tassa de farinetes fredes.

Grigori no sabia gaire què o qui era això del tsar. En parlaven sovint a l’església, deien que estimava els camperols, que vetllava per ells mentre dormien, de manera que veia clar que s’havia de situar en un nivell semblant a Sant Pere, Jesús i l’arcàngel Gabriel. Grigori rumiava si devia tenir ales, corona d’espines o només un gec brodat com el dels vells del poble. Sí que era clar, de totes maneres, que la gent quedava beneïda només de veure’l, com les multituds que seguien Jesús.

Ja queia la tarda quan es va albirar un núvol de pols en la llunyania. Grigori va notar la vibració al terra, a sota de les botes de feltre que duia, i al cap de poc va sentir el ressò dels cascos. La gent del poble es va agenollar. Grigori ho va fer al costat de la seva àvia. Els ancians es van ajeure a la carretera amb el front a terra, com havien fet al pas del príncep Andrei i la princesa Bea.

Va arribar l’escorta, seguida d’un carruatge tancat estirat per quatre cavalls. Els animals eren enormes, els més grans que havia vist mai Grigori, i corrien, tenien els flancs lluents de la suor, la boca escumejant al voltant de la brida. Els ancians van veure que no tenien intenció d’aturar-se i van sortir de pressa del mig abans no els atropellessin. Grigori va deixar anar un xiscle de por, però no el va sentir ningú. Mentre passava el carruatge, el seu pare va cridar: «Visca el tsar, pare del seu poble!».

No va tenir temps d’acabar la frase, que el carruatge ja havia deixat el poble. Grigori no va poder veure els passatgers per culpa de la polseguera. Va pensar que s’havia perdut el tsar i, per tant, no l’havia beneït. Es va posar a plorar.

La seva mare va agafar el pa de la taula, en va escapçar un tros, l’hi va donar perquè se’l mengés i ell es va tranquil·litzar.





IV


Quan a les set s’acabava el torn a Maquinària Putílov, Lev solia anar a jugar a cartes amb els companys o a prendre alguna cosa amb les amigues. Grigori anava sovint a alguna reunió: una conferència sobre l’ateisme, un grup de discussió sobre el socialisme, una projecció de diapositives sobre altres llocs, una lectura poètica. Aquell vespre, però, no tenia res a fer. Se n’aniria cap a casa, faria un guisat per sopar, en guardaria perquè en mengés més tard Lev i es ficaria al llit d’hora.

La fàbrica era als afores, al sud de Sant Petersburg: aquella extensió de xemeneies i naus cobria bona part de la riba de la mar Bàltica. Molts dels treballadors vivien a la fàbrica, alguns en barraques i altres al costat de les màquines. Per això corrien tantes criatures per allí.

Grigori era dels que tenien casa a fora de la fàbrica. Sabia que en una societat socialista les cases dels treballadors es planificarien alhora que les fàbriques; però el desorganitzat capitalisme rus deixava milers de persones sense lloc on viure. Grigori tenia una bona paga, però vivia en una habitació a mitja hora a peu de la fàbrica. Sabia que els treballadors de les fàbriques de Buffalo tenien electricitat i aigua corrent a casa. Li havien dit que alguns tenien telèfon particular, però això li semblava tan ridícul com dir que lligaven els gossos amb llonganisses.

Això de veure la princesa Bea l’havia portat a la seva infantesa. Mentre zigzaguejava pels carrers glaçats, mirava de treure’s del cap el record insuportable que ella li havia portat. Tot i així, va pensar en la cabana de fusta on havia viscut aleshores i va visualitzar el racó sagrat on tenien penjades les icones, i, al davant, el tros on dormia, on ell s’ajeia a la nit, normalment al costat d’una cabra o un vedell. El que recordava més era una cosa que en aquella època no li havia cridat l’atenció: l’olor. Venia del fogó, dels animals, del fum negre del llum de querosè i del tabac casolà que el seu pare fumava, enrotllat en paper de diari. Les finestres eren ben tancades amb draps als muntants perquè no entrés el fred, i per això l’atmosfera era densa. En aquells moments la notava en la imaginació i s’omplia de nostàlgia pels dies abans del malson, l’última època de la seva vida en què s’havia sentit segur.

No gaire lluny de la fàbrica va veure una cosa que el va fer aturar. Sota la llum que projectava un fanal va veure dos policies, amb uniformes negres i gires verdes, que interrogaven una jove. L’abric de teixit fet a mà que duia i la manera de lligar-se el mocador del cap, amb un nus al clatell, feien pensar que era una pagesa que acabava d’arribar a la ciutat. A primer cop d’ull, la va prendre per una noia d’uns setze anys: la seva edat quan ell i Lev es van quedar orfes.

Aquell policia cepat va dir alguna cosa i va donar uns clatellots a la noia a la cara. Ella es va estremir i l’altre poli es va posar a riure. Grigori va recordar que quan era un orfe de setze anys tots els agents de l’autoritat el tractaven malament i es va posar a la pell d’aquella noia desprotegida. Sabent que cometia un error, es va acostar al grupet. Per dir alguna cosa, va fer:

—Si busques la Maquinària Putílov, jo t’ensenyo el camí.

El policia cepat va respondre rient:

—Fot-lo fora, Ilià.

El seu company tenia un cap petit i una cara malèvola.

—Vés-te’n d’aquí, desgraciat —va dir.

Grigori no es va acovardir. Era alt i fort i tenia una bona musculatura feta a base de treball dur i constant. Havia pres part en baralles de carrer quan era petit i feia anys que no en perdia cap. A Lev li passava igual. Així i tot, valia més no molestar la policia.

—Sóc capatàs de la fàbrica —va dir a la noia—. Si busques feina, et puc donar un cop de mà.

La noia se’l va mirar, agraïda.

—Un capatàs no és res —va dir el poli cepat, mirant-se Grigori directament per primer cop.

En la llum groguenca del fanal de querosè del carrer, Grigori va reconèixer aquella cara rodona amb expressió estúpida i agressiva. Aquell home era Mikhaïl Pinski, capità de la comissaria de la zona. A Grigori, l’ànima li va caure als peus. Era una bogeria embrancar-se en una baralla amb un capità de policia, però ja havia anat massa lluny per fer-se enrere.

La noia va parlar i, per la veu, Grigori va veure que era més a prop dels vint que dels setze.

—Gràcies, aniré amb vostè —va dir a Grigori.

Ell va veure que era bonica, que tenia uns trets delicats i una boca ampla, sensual.

Grigori va mirar a un costat i l’altre. Per desgràcia, no hi havia ningú més per allí: ella havia sortit de la fàbrica uns minuts després de la desbandada de les set. Veia que s’havia de fer enrere, però tampoc no podia abandonar la noia.

—L’acompanyaré al despatx de la fàbrica —li va dir, tot i que sabia que era tancat.

—Ella ve amb mi. Oi, Katerina? —va dir Pinski, grapejant-la, prement-li els pits a través de la prima roba de l’abric i enfonsant-li la mà entre les cames.

La noia es va apartar d’un salt, dient:

—Tregui’m aquestes manasses de sobre.

Amb una facilitat i una precisió sorprenents, Pinski li va clavar un cop de puny a la boca.

Ella va deixar anar un crit i la sang li va començar a rajar dels llavis.

Grigori es va enfurismar. Llançant per la borda qualsevol idea de cautela, va engrapar Pinski per l’espatlla i va prémer fort. El poli va trontollar i va caure amb un genoll a terra, i Grigori es va girar cap a Katerina, que plorava.

—Vés-te’n i corre —li va dir abans de notar un cop dolorosíssim a la nuca. El segon policia, Ilià, havia brandat la porra més de pressa del que Grigori podia esperar. Amb aquell dolor insuportable va caure de genolls, si bé no va perdre el coneixement.

Katerina va arrencar a córrer, però no va arribar gaire lluny. Pinski es va girar d’una revolada, li va agafar el peu i la va fer caure tan llarga com era.

Grigori va veure que la porra estava a punt de colpejar-lo altra vegada. Va esquivar el cop i va aconseguir posar-se dret. Ilià va fer un altre intent, però no va encertar el blanc. Grigori va dirigir el puny cap al cap de l’home i va pegar-lo amb totes les seves forces. Ilià va caure.

Grigori es va girar i va veure Pinski dret al costat de Katerina, clavant-li cops de peu amb aquelles botes tan pesants.

S’acostava un cotxe que venia de la banda de la fàbrica. En arribar on eren, el conductor va frenar fort i les rodes van xerricar fins que es va parar sota el fanal.

Amb dues gambades, Grigori es va situar darrere de Pinski. Va engrapar el capità de policia en una abraçada d’ós i el va alçar de terra. Pinski va començar a espeternegar i a agitar les cames de mala manera.

Es va obrir la porta del cotxe i Grigori va tenir la gran sorpresa de veure que en sortia l’americà de Buffalo.

—Què passa? —va dir. Aquell rostre tan jove, il·luminat pel fanal del carrer, reflectia indignació mentre s’adreçava a Pinski, que continuava retorçant-se—. Com és que claven cops de peu a una dona indefensa?

Grigori va pensar que havia tingut molta sort. Només un estranger hauria pogut protestar davant d’un policia que maltractava una camperola.

La figura llarga i prima de Kanin, el supervisor, va sortir del seient de darrere de Dewar.

—Deixa estar el policia, Peixkov —va dir a Grigori.

Peixkov va deixar anar Pinski, que es va girar en rodó, i Grigori ja es disposava a clavar-li un cop quan Pinski el va aturar. Amb una veu carregada de verí va exclamar:

—Això no quedarà així, Peixkov.

Grigori va deixar anar un gruny: l’home en sabia el nom.

Katerina es va agenollar, gemegant. Dewar, tot galant, la va ajudar a posar-se dreta i li va dir:

—Està malferida, senyoreta?

Kanin semblava avergonyit, un rus no s’hauria adreçat mai a una pagesa amb tanta cortesia.

Ilià es va aixecar; semblava atordit.

De dins del cotxe estant es va sentir la veu de la princesa Bea que parlava en anglès i en to irritat, impacient.

Grigori es va adreçar a Dewar:

—Amb el seu permís, senyor, portaré aquesta noia a un metge.

Dewar es va mirar Katerina.

—Això és el que vol?

—Sí, senyor —va respondre ella amb els llavis ensangonats.

—Molt bé —va respondre Dewar.

Grigori la va agafar pel braç i se la va endur abans que ningú no tingués temps de suggerir el contrari.

A la cantonada, va mirar enrere. Els dos policies discutien amb Dewar i Kanin sota de la llum del fanal.

Sense deixar anar el braç de Katerina, la va estirar perquè avancés encara que ella coixegés. Li calia posar distància amb Pinski.

Quan van haver girat la cantonada, ella li va dir:

—No tinc diners per pagar un metge.

—Et puc fer un préstec —va respondre ell, amb un cert sentiment de culpabilitat: els diners que guardava eren per al passatge a Amèrica, i no pas per curar els blaus d’una noia bonica.

Ella se’l va mirar bé.

—El cas és que no em cal cap metge —va dir—. El que em fa falta és una feina. Em pots acompanyar al despatx de la fàbrica?

La noia era valenta, va pensar ell amb admiració. Un policia li acabava de clavar una pallissa i ella només tenia al cap trobar una feina.

—El despatx és tancat. Ho he dit abans per embolicar els polis. Però t’hi puc acompanyar demà al matí.

—No tinc cap lloc on dormir.

Li va dirigir una mirada cautelosa, que ell no va entendre gaire. Se li estava oferint? Moltes noies de pagès que arribaven a la ciutat acabaven d’aquella manera. Però potser la seva mirada significava tot el contrari, que li calia un llit però no que estava disposada a pagar-lo amb favors sexuals.

—A la casa on visc hi ha una habitació que comparteixen unes quantes dones —va dir—. Dormen més de tres en un llit i sempre hi ha plaça per a una altra.

—És gaire lluny d’aquí?

Ell li va assenyalar un carrer que seguia un terraplè del ferrocarril.

—Allà a baix.

Ella va assentir i al cap de poc ja entraven a la casa.

Grigori tenia una habitació de les del darrere a la primera planta. El llit estret que compartia amb Lev estava arrambat a la paret. Hi havia també una llar de foc, un fogó, una taula i dues cadires a prop de la finestra que donava a la via del tren. Una caixa d’embalatge vertical feia de tauleta de nit, i també tenia una gerra i una palangana per rentar-se.

Katerina va inspeccionar el lloc, s’ho va mirar tot a fons i després va dir:

—Tot això és per a tu sol?

—No… Jo no sóc ric! Ho comparteixo amb el meu germà. Vindrà més tard.

La noia estava pensativa. Potser creia que hauria de tenir relacions amb tots dos. Per tranquil·litzar-la, Grigori li va dir:

—Vols que et presenti les dones de la casa?

—Hi ha temps de sobres per fer-ho. —Es va asseure en una de les cadires—. Deixa’m reposar una mica.

—I tant.

El foc estava a punt: Grigori sempre el preparava al matí abans d’anar a treballar. Va acostar un misto a les estelles.

Es va sentir un soroll eixordador i Katerina es va espantar.

—És un tren —li va dir ell—. Som a tocar de la via.

Va posar aigua de la gerra a la palangana i tot seguit al fogó perquè s’escalfés. Després es va asseure davant de Katerina i se la va mirar. Tenia els cabells estirats, de color clar, i la pell blanca. De primer li havia semblat que era prou bonica, però aleshores es va adonar que era preciosa. Tenia alguna cosa d’oriental en l’estructura òssia que feia pensar en una ascendència siberiana. El seu rostre, a més, reflectia caràcter: la boca ampla i atractiva, però també determinada, i en els ulls, d’un blau verd, s’hi veia una voluntat fèrria. Tenia els llavis inflats pel cop de puny de Pinski.

—Com et trobes? —li va preguntar Grigori.

Es va passar les mans per les espatlles, les costelles, els malucs i les cuixes.

—Masegada de dalt a baix —va respondre—. Si no arribes a treure’m aquell animal de damunt, em podia haver fet molt mal.

Grigori veia que no es planyia. Això li va agradar.

—Quan s’hagi escalfat l’aigua, et netejaré la sang —li va dir.

Guardava menjar en una capsa de llautó. En va treure un os de pernil, el va posar en un pot i hi va afegir aigua de la gerra. Va esbandir un nap, el va tallar a rodelles i també l’hi va posar. Va veure que Katerina se’l mirava sorpresa.

—Cuinava, el teu pare? —li va preguntar ella.

—No —va respondre Grigori; en un tancar i obrir d’ulls, va retrocedir a l’època en què tenia onze anys. Els records de malson de la princesa Bea ja no es podien contenir més. Va deixar el pot damunt de la taula amb gest brusc, es va asseure a la vora del llit i es va tapar la cara amb les mans, aclaparat per la tristesa.

—No —va repetir—, el meu pare no cuinava.





V


A punta de dia van arribar al poble el capità territorial i sis soldats de cavalleria. Tan bon punt la mare va sentir el so dels cascos al trot va agafar Lev. A sis anys pesava una barbaritat, però la mare tenia bones espatlles i bons braços. Va donar la mà a Grigori i van sortir de pressa de la casa. Els ancians del poble dirigien els genets; els devien haver anat a trobar als afores. La família de Grigori només tenia una porta, i per tant, cap possibilitat d’amagar-se, i tan bon punt van arribar, els soldats es van dedicar a esperonar les muntures.

La mare va donar la volta a la casa esvalotant les gallines i espantant la cabra, que va trencar la soga i també va sortir desbocada. La dona va continuar corrent per l’erm del darrere, cap als arbres. Potser s’havien escapat, però tot d’una Grigori es va adonar que la besàvia no hi era. Es va aturar i es va desfer de la mà de la seva mare.

—Ens hem descuidat l’àvia! —va cridar.

—No pot córrer! —va respondre la mare.

Grigori ja ho sabia. La besàvia amb prou feines podia caminar. Així i tot, trobava que no l’havien d’haver deixada.

—Au va, Grixka! —cridava la mare, corrent endavant, amb Lev a coll, que encara xisclava de por. Grigori la va seguir, però això de torbar-se va ser fatal. Els genets es van acostar, per totes bandes. La sendera cap al bosc era tallada. Desesperada, la mare va córrer cap a la bassa, però el peu se li va enfonsar al fang, va afluixar el pas i a la fi va caure a l’aigua.

Els soldats reien com desesperats.

Van lligar les mans de la mare i la van obligar a caminar.

—Que vinguin també els vailets —va dir el capità territorial—. Ordres del príncep.

S’havien endut el pare de Grigori feia una setmana, juntament amb dos homes més. El dia abans, els fusters de la casa del príncep Andrei havien muntat un cadafal al prat septentrional. En aquells moments, mentre Grigori seguia la mare pel prat, va veure tres homes drets damunt del cadafal, lligats de mans i peus, amb cordes al voltant del coll. Al costat del cadafal, hi havia un capellà.

—No! —va xisclar la mare.

Va començar a lluitar per desfer la corda que li estacava les mans. Un dels cavallers va agafar un fusell de la funda que duia a la sella i, donant-li la volta, li va clavar un cop a la cara amb la culata. La mare va deixar córrer qualsevol intent de desfer-se i va començar a somicar.

Grigori sabia què significava això: el seu pare moriria allà. Havia vist lladres de cavalls penjats pels ancians del poble, però allò li havia semblat diferent, perquè les víctimes eren homes que no coneixia. Tot d’un plegat el terror es va apoderar d’ell i el cos li va quedar entumit i sense força.

Potser passaria alguna cosa que evitaria l’execució. Si era cert que el tsar vetllava pel seu poble, potser hi intervindria. O tal vegada un àngel. Grigori es va notar la cara humida i va veure que plorava.

Els van obligar, a ell i a la seva mare, a quedar-se plantats davant del cadafal. Més gent del poble s’hi va anar aplegant. Com a la mare, van haver de portar fins allà, arrossegant-les, les dones dels dos altres homes, que xisclaven i ploraven, amb les mans lligades i les criatures, enganxades a les faldilles, deixant anar esgarips de terror.

En el camí de terra que hi havia més enllà del portal del camp hi havia un carruatge tancat; els dos cavalls de color castany menjotejaven l’herba de les vores. Quan tothom va ser allà, va sortir del carruatge un personatge de barba negra i abric llarg i fosc: el príncep Andrei. Es va girar i va oferir la mà a la seva germana petita, la princesa Bea, que es cobria les espatlles amb unes pells per protegir-se del fred del matí. Grigori no es va poder estar de veure que la princesa era molt bonica, amb la pell pàl·lida i els cabells rossos, tal com ell s’havia imaginat que devien ser els àngels, encara que aquella era claríssimament un dimoni.

El príncep es va dirigir als habitants del poble:

—El prat pertany a la princesa Bea —va dir—. Ningú no hi pot deixar pasturar el bestiar sense el seu permís. Qui ho fa, roba l’herba de la princesa.

Es va sentir un murmuri de ressentiment. Malgrat el que els diguessin cada diumenge a l’església, no creien en aquella mena de propietat. Ells seguien una moral més antiga, camperola, segons la qual la terra era per als qui la treballaven.

El príncep va assenyalar els tres homes del cadafal.

—Aquests ximples han transgredit la llei, i no una sola vegada, sinó repetidament. —Ho deia amb una veu estrident per la indignació, com la d’una criatura a qui han pres la joguina—. I no només això, també han dit als altres que la princesa no té cap dret d’aturar-los i que les terres que no fa servir el terratinent haurien de ser per als camperols pobres. —Grigori havia sentit el seu pare dir coses com aquelles—. Així és que els homes d’altres pobles han començat a portar el bestiar a pasturar en terres que són propietat de la noblesa. I aquests tres, en comptes de penedir-se dels seus pecats, han convertit també en pecadors els seus veïns! Per això se’ls condemna a mort. —Va fer un gest mirant-se el capellà.

El capellà va pujar els improvisats graons i va parlar a cau d’orella a cadascun dels homes. El primer va assentir sense cap expressió a la cara. El segon va començar a plorar i a resar en veu alta. El tercer, el pare de Grigori, li va escopir a la cara. Ningú no es va escandalitzar: els del poble no tenien gaire bona opinió del clero; Grigori havia sentit dir al seu pare que explicaven a la policia tot el que sentien al confessionari.

El capellà va baixar l’escala i el príncep Andrei va fer un gest a un dels seus criats, que portava una maça a la mà. Grigori es va adonar per primer cop que els tres condemnats eren damunt d’una plataforma de fusta fixada de qualsevol manera, aguantada per un sol puntal, i va comprendre, esgarrifat, que la maça era per tombar el puntal.

«Ara», va pensar, «apareixerà un àngel».

La gent del poble gemegava, les dones van començar a xisclar, però en aquesta ocasió els soldats no les van aturar. Lev estava histèric. Grigori va pensar que no devia entendre què passava, però estava espantat pels xisclets de la seva mare.

El pare no va mostrar cap emoció. Hi posava una expressió glacial. Mirava cap a la llunyania i esperava el seu destí. Grigori volia ser fort com ell. Maldava per controlar-se encara que necessités bramar com Lev. No es podia empassar les llàgrimes, però es mossegava el llavi i es mantenia en silenci com el seu pare.

El criat va brandar la maça, la va acostar al puntal per calcular-ne l’abast, la va tirar enrere i el va colpejar. El puntal es va fer bocins. La plataforma muntada amb frontisses es va ensorrar fent un gran estrèpit. Els tres homes van caure, van trontollar i les cordes del voltant del coll van impedir que els cossos arribessin a terra.

Grigori era incapaç de mirar cap a una altra banda. Tenia la vista clavada en el seu pare, que no va morir a l’instant. Va obrir la boca, en un intent de respirar, o de cridar, però no va poder fer ni una cosa ni l’altra. El rostre se li va envermellir, va lluitar amb les cordes que el subjectaven. Va semblar que durava una eternitat. Cada cop estava més vermell.

Després, la pell va agafar un to blavós i els seus moviments es van anar afeblint. Finalment, va quedar immòbil.

La mare va parar de cridar i va començar a gemegar.

El capellà resava en veu alta, però els del poble, sense fer-li gens de cas, es van anar girant d’un en un d’esquena als tres penjats.

El príncep i la princesa es van tornar a ficar al carruatge i, un moment després, el cotxer va clavar fuetada i van iniciar la marxa.





VI


Després d’haver-li explicat la història, Grigori es va tranquil·litzar. Es va passar la màniga per la cara per eixugar-se les llàgrimes i després va tornar a fixar l’atenció en Katerina. Ella l’havia escoltat en silenci, comprensiva, però no estava escandalitzada. Segur que havia vist coses semblants: la forca, els assots i les mutilacions eren càstigs habituals als pobles.

Grigori va posar la palangana d’aigua tèbia a la taula i va agafar una tovallola neta. Katerina va tirar el cap enrere i ell va penjar el llum de querosè en un ganxo de la paret per poder-s’hi veure més bé.

Tenia un tall al front, un morat a la galta i els llavis ben inflats. Malgrat tot, en veure-la tan de prop, Grigori va quedar impressionat. Ella li dirigia una mirada càndida, valenta, que li va semblar captivadora.

Va mullar una punta de la tovallola amb aigua tèbia.

—Amb compte —va dir ella.

—No pateixis.

Va començar pel front. Quan en va haver netejat la sang, va veure que només era una rascada.

—Molt millor —va dir ella.

Mentre Grigori treballava, la noia l’observava. Li va passar la tovallola humida per les galtes i el coll, i després va dir:

—He deixat la part més dolorosa per al final.

—No serà res —va respondre ella—. Ho fas amb molta suavitat.

Així i tot, va fer una ganyota de dolor quan la tovallola li va tocar els llavis inflats.

—Perdona —va dir ell.

—Continua.

Les ferides ja s’estaven tancant, va veure Grigori mentre les netejava. La noia tenia les dents blanques i ben posades d’una nena. Li va netejar les comissures d’aquella boca ampla. En acostar-s’hi una mica més, en va notar l’alè càlid a la cara.

En acabar, va notar una mena de decepció, com si hagués estat esperant una cosa que no havia passat.

Es va asseure i va esbandir la tovallola a l’aigua, que havia quedat fosca de sang.

—Gràcies —va dir—. Tens molt bones mans.

Grigori es va adonar que el cor li anava molt de pressa. No era la primera vegada que netejava ferides, però no havia experimentat mai aquella sensació de vertigen. Li semblava que estava a punt de fer una bestiesa.

Va obrir la finestra, va buidar la palangana i va esquitxar de color rosa la neu del pati.

Li va passar pel cap el foll pensament que Katerina havia de ser un somni. Es va girar, mig convençut que la cadira on seia ella seria buida. Però la tenia allà, mirant-se’l amb aquells ulls blau verds, i llavors va comprendre que no volia que se n’anés.

Va pensar que potser se n’havia enamorat.

Un pensament que no li havia passat mai pel cap. Estava massa ocupat cuidant Lev per anar darrere de les dones. Tampoc no era verge: havia tingut relacions sexuals amb tres dones diferents. Sempre havia estat una experiència trista, potser perquè cap li havia dit mai gaire res.

Però en aquells moments, pensava tremolant, el que més desitjava al món era ajaure’s amb Katerina en aquell llit estret arrambat a la paret, besar-li la cara plena de ferides i dir-li…

I dir-li que l’estimava.

«No siguis estúpid», va pensar. «Fa una hora que la coneixes. El que vol de tu no és amor, sinó un préstec, una feina i un lloc on dormir».

Va tancar la finestra de cop.

—O sigui que fas el menjar del teu germà, tens unes mans suaus i a més pots tombar un policia d’un cop de puny —va dir ella.

Grigori no va saber què respondre.

—M’has explicat com va morir el teu pare —va continuar Katerina—. Però també la teva mare devia morir quan eres petit…, oi?

—Com ho saps?

Katerina va arronsar les espatlles.

—Perquè vas haver de fer de mare.





VII


Va morir el 9 de gener de 1905, segons l’antic calendari rus. Era un diumenge, que en els dies i anys següents es va conèixer com el Diumenge de Sang.

Grigori tenia setze anys, i Lev, onze. Com la mare, els dos treballaven a la fàbrica Putílov. Grigori era aprenent de fonedor, i Lev, escura-xemeneies. Aquell gener tots tres feien vaga, com cent mil treballadors més de les fàbriques de Sant Petersburg, per una jornada de vuit hores i el dret a sindicar-se. El matí del novè dia, es van mudar tots i van sortir agafats de la mà, caminant per la neu que acabava de caure, cap a una església de prop de la fàbrica Putílov. Després de missa, es van anar a trobar amb els milers d’obrers que havien iniciat una marxa des de tots els punts de la ciutat cap al palau d’Hivern.

—Per què ens hem de manifestar? —es queixava Lev. Ell s’hauria estimat més jugar a futbol en un carreró.

—Pel teu pare —va respondre la mare—. Perquè el príncep i la princesa són uns assassins salvatges. Perquè hem d’enderrocar el tsar i tots els de la seva mena. Perquè jo no pararé fins que Rússia no sigui una república.

Feia un dia perfecte a Sant Petersburg, fred però sec, i el sol escalfava el rostre de Grigori mentre la sensació de participar en una causa justa li donava calidesa al cor.

El seu líder, el popa Gapon, era com un profeta de l’Antic Testament, amb la barba llarga, el llenguatge bíblic i la resplendor de la glòria als ulls. No era cap revolucionari: a les seves associacions d’ajuda mútua, aprovades pel govern, les reunions començaven sempre amb el parenostre i acabaven amb l’himne nacional.

—Ara veig què pretenia el tsar de Gapon —va dir Grigori a Katerina nou anys més tard, en aquella habitació que donava a la via del tren—. Fer de vàlvula de seguretat que esvanís la pressió que impulsava la reforma i la canalitzés cap a activitats innòcues com ara prendre te i organitzar danses folklòriques. Però no va funcionar.

Amb una túnica llarga i blanca, i amb un crucifix, Gapon encapçalava la comitiva al llarg de la via Narva. Grigori, Lev i la mare eren al seu costat: ell mateix animava les famílies a situar-se al capdavant, ja que deia que els soldats no dispararien contra les criatures. Darrere seu, dos veïns portaven un gran retrat del tsar. Gapon els deia que el tsar era el pare del seu poble. Ell escoltaria els seus clams, rebutjaria els ministres despietats i concediria als treballadors les demandes raonables. «Nostre Senyor Jesucrist va dir: “Deixeu que els infants vinguin a mi”, i el tsar diu el mateix», cridava Gapon, i Grigori se’l creia.

S’havien acostat al portal de Narva, un gran arc triomfal, i Grigori recordava com es va mirar l’escultura d’un carro amb sis cavalls gegantins; aleshores, un esquadró de cavalleria va carregar contra la marxa, gairebé com si aquells cavalls de coure del monument haguessin cobrat vida amb un gran estrèpit.

Alguns manifestants van fugir, altres van caure sota el martelleig dels cascos dels cavalls. Grigori va quedar paralitzat, aterrit, com la mare i Lev.

Els soldats no van disparar; semblava que només pretenien espantar la gent; però hi havia una quantitat de treballadors extraordinària i al cap d’uns minuts la cavalleria va esperonar els cavalls i va desaparèixer.

Es va reprendre la marxa, ara amb un esperit diferent. Grigori intuïa que potser el dia no acabaria pacíficament. Va pensar en les forces que els anaven en contra: la noblesa, els ministres i l’exèrcit. Fins on arribarien per impedir que el poble parlés amb el tsar?

Va tenir la resposta quasi immediatament. Mirant per damunt dels caps que tenia davant, va veure una filera d’infanteria, i, amb una esgarrifança de basarda, es va adonar que estaven en disposició d’obrir foc.

La marxa es va alentir quan els components van comprendre amb què s’enfrontaven. El popa Gapon, que Grigori tenia a l’abast de la mà, es va girar per cridar als que el seguien: «El tsar no permetrà mai que els seus exèrcits disparin contra el seu estimat poble!».

Es va sentir un soroll eixordador, com una pedregada en un taulat de llautó: els soldats disparaven una salva. L’olor acre de la pólvora es va clavar als narius de Grigori i la por li va engrapar el cor.

El popa va cridar: «Tranquils…, disparen a l’aire!».

Va sonar una altra descàrrega, però semblava que les bales no arribaven. Així i tot, a Grigori se li va fer un nus a les entranyes a causa del terror.

Una tercera salva i aquest cop les bales no van pujar impunement cap amunt. Grigori va sentir xisclets i va veure que queia gent. Va mirar a un costat i a un altre, confós, i tot d’una la mare el va empènyer amb un gest violent, cridant: «A terra!». Va caure tan llarg com era. Tot seguit, la mare va empènyer Lev cap a terra i ella s’hi va estirar al damunt.

«Morirem», pensava Grigori, i el cor li retrunyia més fort que les armes.

Els trets van continuar implacables, com un soroll de malson que entrava al cervell. La gent fugia presa del pànic i les pesants botes trepitjaren Grigori; sort que la mare protegia el seu cap i també el de Lev. Jeien allà tremolant mentre els trets i els crits s’intensificaven damunt d’ells.

Després el foc es va aturar. La mare es va moure i Grigori va alçar el cap per donar un cop d’ull. La gent corria esperitada en totes direccions, cridant, però els xiscles s’havien anat apagant. «Amunt, vinga», va fer la mare, i tots dos es van aixecar com van poder i van fugir de la via, ensopegant amb cossos immòbils i esquivant gent ferida i ensangonada. Van arribar a un carrer lateral i van alentir el pas. Lev va dir fluixet a Grigori: «M’he fet pipí a sobre! No ho diguis a la mare!».

La mare estava exaltada. «Parlarem amb el tsar!», va exclamar, i la gent es va aturar a contemplar aquella cara ampla de pagesa i aquella mirada intensa. Tenia un pit potent i la seva veu retrunyia al carrer: «No ens ho poden privar. Hem d’anar al palau d’Hivern!». Alguns l’aplaudien, altres assentien. Lev es va posar a plorar.

Escoltant la història, nou anys després, Katerina va preguntar:

—Com és que ho va fer? S’havia d’haver endut els fills a casa perquè no els passés res!

—Deia que no volia que els seus fills haguessin de viure com ho havia fet ella —va respondre Grigori—. Em fa l’efecte que pensava que valia més que moríssim que no pas que abandonéssim l’esperança d’una vida millor.

Katerina estava meditabunda.

—Suposo que això és valentia.

—Més que valentia —va replicar Grigori, categòric—. És heroisme.

—I després, què va passar?

Se n’havien anat caminant cap al centre de la ciutat, juntament amb milers de persones. Quan el sol va arribar al zenit damunt la ciutat nevada, Grigori es va descordar l’abric i es va desfer la bufanda. Era una passejada llarguíssima per a aquelles cames tan curtes de Lev, però el nen estava massa commocionat i espantat per queixar-se.

A la fi van arribar a l’avinguda Nevski, l’ampli bulevard que travessava el centre de la ciutat. Estava atapeïda. Els tramvies i els autobusos anaven amunt i avall, i els cotxes de cavalls de lloguer es precipitaven perillosament en totes direccions: en aquella època, va recordar Grigori, no hi havia taxis.

Van topar amb Konstantin, un operador de torn de la fàbrica Putílov. Va explicar a la mare, en to alarmat, que en altres punts de la ciutat havien mort manifestants. Ella, però, no va canviar el pas, i la resta de la gentada semblava que també estava decidida. Van avançar sense parar mai, passant per davant de botigues que venien pianos alemanys, barrets fets a París i uns bols de plata especials per posar-hi roses d’hivernacle. A les joieries d’allí, segons havien explicat a Grigori, un noble es podia gastar més per una fotesa per a l’amant del que guanyava en tota la seva vida un treballador de la fàbrica. Van passar pel cinema Soleil, que Grigori tenia tantes ganes de veure. Els botiguers feien l’agost venent te dels samovars i globus de colors a les criatures.

Al final del carrer hi havia les tres grans fites de Sant Petersburg alineades a la riba del glaçat riu Neva: l’estàtua eqüestre de Pere el Gran, anomenada de sempre El cavaller de bronze; l’edifici de l’Almirallat, amb la seva agulla, i el palau d’Hivern. La primera vegada que Grigori havia vist aquell palau, a dotze anys, no s’havia pogut creure que un edifici tan gran pogués ser un lloc on visqués gent. Li semblava una cosa inconcebible, com de conte, com una espasa màgica o una capa que et feia invisible.

La plaça del davant del palau era ben blanca de neu. A l’extrem més allunyat davant de l’edificació de color granat s’alineaven la cavalleria, els fusellers amb les llargues casaques i els canons. La gent s’apilava a les cantonades de la plaça, mantenint la distància, temorosa dels militars; però dels carrers dels voltants n’anaven arribant riuades que recordaven els afluents que desguassaven al Neva. A Grigori l’empenyien constantment endavant. No tots els que eren allà eren treballadors, es va fixar, sorprès, el noi: molts portaven els confortables abrics típics de la classe mitjana, gent que tornava cap a casa de l’església, fins i tot alguns tenien aire d’estudiants, i hi havia una minoria amb uniforme d’escola.

La mare els va apartar prudentment de les armes, de camí als jardins Alexandrovski, un parc que hi havia davant del llarg edifici groc i blanc de l’Almirallat. No va ser l’única que va tenir aquesta idea, i la multitud es va anar animant. L’home que organitzava passejades amb trineus tirats per cérvols a les criatures de les classes benestants se n’havia anat a casa. Tothom parlava de matances: a tota la ciutat havien mort manifestants cosits a trets o acoltellats pels sabres dels cosacs. Grigori va parlar amb un vailet de la seva edat i li va explicar el que havia passat al portal de Narva. Com més coses sabien del que havia passat als altres, més s’enfurismaven.

Grigori va alçar la vista cap a la llarga façana del palau d’Hivern, amb els seus centenars de finestres. On era, el tsar?

—Aquell matí no era al palau d’Hivern, després ho vam saber —va explicar Grigori a Katerina, i ell mateix es va notar a la veu l’amarg ressentiment de qui havia cregut i havia quedat decebut—. Ni tan sols era a la ciutat. El pare del poble se n’havia anat al palau de Tsarskoe Selo a passar al cap de setmana passejant pel camp i jugant a dòmino. Però aleshores no ho sabíem, i el cridàvem, suplicant-li que sortís a veure els seus lleials súbdits.

La multitud va anar creixent; la crida al tsar es va fer més insistent; alguns dels manifestants van començar a esbroncar els soldats. Tothom estava nerviós i enrabiat. Tot d’una un destacament de guàrdies es va precipitar cap als jardins, ordenant a tothom que se n’anés. Grigori contemplava, espantat, sense acabar-s’ho de creure, com fustigaven indiscriminadament la gent amb fuets, alguns fins i tot utilitzant la fulla del sabre. Ell es va mirar la mare per saber què havia de fer. Ella va dir: «Ara no podem abandonar!». Grigori no sabia què esperaven exactament que fes el tsar: simplement estava segur, com tothom, que el monarca repararia els greuges si en tenia notícia.

La resta dels manifestants era gent determinada com la mare, i si bé els ferits pels guàrdies es feien enrere, ningú no va abandonar la zona.

Després, els soldats es van col·locar en posició de foc.

Al capdavant, unes quantes persones es van agenollar, es van treure les gorres i es van senyar. «Agenollats!», va exclamar la mare, i tots tres ho van fer, com molta gent del seu voltant, fins que al cap de poc la majoria dels congregats s’havia col·locat en posició de pregària.

Es va fer un silenci que va espantar Grigori. Tenia els ulls clavats en els fusells que l’apuntaven, i els fusellers li mantenien la mirada sense cap expressió, com estàtues.

Llavors Grigori va sentir un toc de corneta.

Era un senyal. Els soldats van disparar. Al voltant de Grigori, la gent xisclava i queia per terra. Un nen que s’havia enfilat en una estàtua per veure millor la panoràmica va deixar anar un crit i va caure daltabaix; un altre, d’un arbre, abatut com un ocell.

Grigori va veure que la mare s’ajeia de cap per avall. Pensant que feia el gest per esquivar els trets, la va imitar. Després, ja a terra, se la va mirar i va veure sang, una sang vermella i brillant a la neu del voltant del seu cap.

—No! —va exclamar—. No!

Lev xisclava.

Grigori va agafar la mare per les espatlles i la va aixecar. El cos era com un pes mort. Li va mirar la cara. De primer, va quedar perplex davant del que van veure els seus ulls. Què era allò que tenia al davant? On hi havia d’haver el front i els ulls només quedava una massa de carn impossible de reconèixer.

Va ser Lev qui va entendre què passava.

—És morta! —va cridar—. La mare és morta, la meva mare és morta!

El foc es va aturar. Al voltant d’ells, la gent corria, fugia ranquejant o arrossegant-se. Grigori va intentar pensar. Què havia de fer? Va decidir endur-se la mare d’allà. Va posar els braços a sota de la seva esquena i la va incorporar. No era un pes lleuger, però ell era fort.

Es va girar, buscant el camí cap a casa. Tenia la vista curiosament entelada; es va adonar que plorava.

—Vinga —va dir a Lev—. Deixa de cridar. Ens n’hem d’anar.

A l’extrem de la plaça, els va aturar un home gran d’ulls plorosos i la pell del voltant ben arrugada. Duia la bata blava de la fàbrica.

—Tu ets jove —va dir a Grigori. Es notava angoixa i ràbia en el seu to—. Això no ho has d’oblidar mai —va continuar—. No oblidis mai els assassinats que ha comès avui el tsar.

Grigori va assentir.

—No ho oblidaré —va dir.

—Tant de bo visquis molts anys —va dir aquell home—. Prou anys per venjar-te del sanguinari tsar per la maldat que ha demostrat avui.





VIII


—La vaig portar a sobre uns dos quilòmetres, després em vaig cansar i vaig agafar un tramvia, sense deixar-la anar ni un moment —va explicar Grigori a Katerina.

Ella li va clavar la vista. Aquell rostre tan bonic i ple de blaus havia empal·lidit de terror.

—Vas portar la teva mare morta a casa amb el tramvia?

Ell va arronsar les espatlles.

—En aquells moments no pensava que fos res estrany. Més ben dit, tot el que havia passat era tan insòlit que res ja no em podia semblar estrany.

—I els que portaven el tramvia?

—El conductor no va dir res. M’imagino que va quedar tan desconcertat que no va poder fer-me baixar, i és clar, tampoc no em va dir de pagar, cosa que no hauria pogut fer.

—O sigui que et vas asseure allà i ja està?

—M’hi vaig asseure, amb el cadàver de la mare a la falda, i Lev al meu costat, plorant. Els passatgers es van limitar a mirar-nos. M’era ben igual el que poguessin pensar. Jo estava concentrat en el que havia de fer: portar-la a casa.

—Així que et vas convertir en cap de família a setze anys.

Grigori va assentir. Malgrat que els records fossin dolorosos, la concentrada atenció d’ella li provocava el plaer més intens del món. Tenia els ulls clavats en ell i se l’escoltava amb la boca oberta i una expressió en què es barrejaven la fascinació i l’horror en aquell preciós rostre.

—El que recordo més d’aquell dia és que ningú no ens va ajudar —va continuar ell, en reviure la sensació de pànic de la soledat en un món hostil.

El record sempre l’omplia d’odi. «Ara ja està», es repetia, «ara tinc casa i feina, i el meu germà ha crescut fort i ben plantat. Ja ha passat la mala època». Així i tot, tenia ganes d’agafar algú pel coll, ja fos un soldat, un policia, un ministre del govern o el mateix tsar, i escanyar-lo fins que no li quedés un alè de vida. Va tancar els ulls, amb un calfred, i va esperar que passés aquella sensació.

—Quan es van haver acabat els funerals, el terratinent ens va fer fora, deia que no podríem pagar, i se’ns va quedar els mobles, per la renda endarrerida, va dir, i això que la mare sempre estava al corrent del pagament. Vaig anar a l’església i vaig dir al capellà que no teníem cap lloc on dormir.

Katerina va fer una rialleta amarga.

—Ja m’imagino què va passar.

Grigori va quedar sorprès.

—Ah, sí?

—El capellà et va oferir un llit, el seu. Això em va passar a mi.

—Més o menys —va respondre Grigori—. Em va donar uns copecs i em va enviar a comprar patates al forn. La botiga no era on em va dir, però jo, en comptes de buscar-la, me’n vaig tornar corrent a l’església, perquè no m’havia agradat el seu aspecte. I, quan vaig entrar a la sagristia, estava baixant els pantalons d’en Lev.

Katerina va fer que sí.

—A mi, això, els capellans m’ho han fet des que tenia dotze anys.

Grigori va quedar parat. Havia donat per fet que aquell capellà en concret era malèvol, però que no n’hi havia cap altre com ell. Katerina, en canvi, estava convençuda que la depravació era la norma.

—Tots són així? —va preguntar, furiós.

—Pel que jo he viscut, la majoria.

Grigori negava amb el cap, amb repugnància.

—I saps què em va sorprendre més? Que quan el vaig pescar, ni tan sols se’n va avergonyir! Només hi va posar un aire contrariat, com si li acabés d’interrompre la meditació sobre la Bíblia.

—I què vas fer?

—Vaig dir a Lev que s’apugés els pantalons i ens en vam anar. El capellà em va dir que li tornés els copecs, però li vaig respondre que eren caritat per als pobres. Em van servir per pagar un llit en una dispesa aquella nit.

—I després?

—Finalment, vaig trobar una feina que estava prou bé, mentint sobre l’edat que tenia, i també una habitació, i a poc a poc vaig aprendre a ser independent.

—I ara ets feliç?

—Ni pensar-hi. La meva mare volia que tinguéssim una vida millor i jo ho he d’aconseguir. Ens n’anem de Rússia. Ja quasi tinc prou diners estalviats. Me’n vaig a Amèrica i, quan sigui allà, enviaré diners per al passatge de Lev. Allà no tenen tsar, ni emperador ni rei de cap mena. L’exèrcit no pot disparar contra qui li ve de gust. El poble és qui governa el país!

Ella es mostrava escèptica.

—I t’ho creus de debò?

—És veritat!

Es va sentir un truc a la finestra. Katerina es va sobresaltar —eren a la primera planta—, però Grigori sabia que era Lev. Tard a la nit, quan la porta de la casa era tancada, Lev havia de travessar les vies, arribar al pati del darrere, enfilar-se al teulat dels safareigs i entrar per la finestra.

Grigori va obrir i Lev va entrar. Anava molt elegant: portava una jaqueta amb botons de nacre i una gorra amb una cinta de vellut. De la butxaca de l’armilla li sortia una cadena de rellotge. Portava els cabells tallats a la moda «polonesa», amb clenxa en un costat, en comptes del mig, com se la feien els pagesos. Katerina va quedar sorpresa i Grigori va pensar que no devia comptar que tingués un germà tan atractiu.

En general, Grigori estava content de veure Lev, el tranquil·litzava que tornés sobri, sa i estalvi. Però aquell dia s’hauria estimat més poder passar més estona sol amb Katerina.

Els va presentar; a Lev, els ulls li brillaven d’interès mentre encaixava amb la noia. Ella es va eixugar unes llàgrimes de les galtes.

—Grigori m’ha explicat la mort de la vostra mare —li va dir.

—Ell m’ha fet de mare i pare nou anys —va respondre Lev. Va decantar el cap ensumant—. I fa uns guisats…

Grigori va treure bols i culleres i va posar una barra de pa moreno a la taula. Katerina va parlar a Lev de la baralla amb Pinski, el policia. Ho va explicar d’una manera que deixava Grigori com si fos més valent del que ell se sentia, però li va agradar que el considerés un heroi.

Lev estava captivat per Katerina. Es feia endavant, se l’escoltava com si mai de la vida no hagués sentit res tan fascinant, somreia, feia que sí amb el cap i posava expressió de sorpresa o de desgrat segons el que digués.

Grigori va repartir el guisat i va acostar la caixa d’embalatge a la taula perquè servís de tercera cadira. El menjar era bo: havia afegit ceba al pot i l’os de pernil donava gust als naps. L’ambient es va distendre quan Lev va començar a tocar temes intranscendents, de coses curioses que havien passat a la fàbrica i de sortides divertides de la gent. Feia riure Katerina.

En acabat, Lev va preguntar a Katerina com era que havia decidit d’anar a la ciutat.

—Es va morir el meu pare i la meva mare es va tornar a casar —va dir—. Per desgràcia, sembla que al meu padrastre li agradava més jo que no pas la meva mare. —Va sacsejar el cap i Grigori no va saber si el gest mostrava avergonyiment o desafiament—. Sigui com sigui, la meva mare ho va veure així i em va fer fora.

—La meitat de la població de Sant Petersburg ha vingut d’algun poble. Aviat no quedarà ningú que treballi la terra —va dir Grigori.

—Com et va anar el viatge? —va preguntar Lev.

Va explicar un conegut conte de bitllets de ferrocarril de tercera i de camí fet demanant lloc en algun carro, però Grigori estava hipnotitzat per aquell rostre mentre ella s’explicava.

Aquest cop, Lev també se la va escoltar embadalit, va fer comentaris divertits i de tant en tant alguna pregunta.

Al cap de poc, Grigori es va fixar que Katerina s’havia girat en el seient i només parlava a Lev.

Quasi, va pensar, com si ell no hi fos.





4


Març de 1914





I


—O sigui —va dir Billy al seu pare— que tots els llibres de la Bíblia es van escriure primer en diferents llengües i després es van traduir a l’anglès.

—Sí —va respondre el pare—. I l’Església catòlica va intentar prohibir les traduccions: no volia que gent com nosaltres llegís la Bíblia pel seu compte i en discutís amb els sacerdots.

El pare era un pèl anticristià quan parlava dels catòlics. Hauries dit que odiava més el catolicisme que no pas l’ateisme. Però la polèmica era el seu fort.

—I doncs —va fer Billy—, on són els originals?

—Quins originals?

—Els llibres originals de la Bíblia, escrits en hebreu i en grec. On es guarden?

Seien cara a cara a la taula quadrada de la cuina de Wellington Row. Era mitja tarda. Billy havia arribat de la mina, s’havia rentat les mans i la cara, però encara duia la roba de treball. El pare havia penjat l’americana i anava en mànigues de camisa, amb coll fort i corbata, i armilla; havent dinat, se n’havia d’anar a una reunió sindical. La mare escalfava el guisat. L’avi també estava entaulat i escoltava la conversa fent un lleu somriure, com si tot allò ja ho hagués sentit moltes vegades.

—Els originals, no els tenim —va respondre el pare—. Fa segles que es van fer malbé. En tenim còpies.

—I on són, aquestes còpies?

—A diferents llocs…, monestirs, museus…

—S’haurien de guardar juntes.

—És que hi ha més d’una còpia de cada llibre, i algunes són millors que les altres.

—Com pot ser que una còpia sigui millor que una altra? Deuen ser iguals.

—No. Amb els anys es van arrossegant els errors humans.

Això va sorprendre Billy.

—I com podem saber quina és la bona?

—D’aquest estudi, se’n diu crítica de textos, i s’hi comparen diferents versions i s’arriba a un text consensuat.

El noi havia quedat parat.

—De manera que no hi ha un llibre indiscutible amb la veritable paraula de Déu? Els homes discuteixen una qüestió i n’emeten un judici?

—Sí.

—I com sabem que l’encerten?

El pare va somriure amb aire còmplice, el senyal clar que l’havia posat en un compromís.

—Considerem que, si treballen amb pietosa humilitat, Déu guiarà la seva feina.

—I si no ho fan?

La mare va posar quatre bols a taula.

—No discuteixis amb el pare —va dir. Després va llescar el pa.

Aleshores hi va intervenir l’avi:

—Deixa’l estar, nena. Que faci les preguntes que vulgui.

—Tenim fe en el poder de Déu de garantir que la seva paraula ens arribarà tal com ell desitja.

—Això que dius no té cap lògica!

La mare els va tornar a interrompre.

—No parlis d’aquesta manera al teu pare! Encara ets una criatura. No saps res.

Billy no en va fer cas.

—Com és que Déu no va orientar la feina dels copistes i els va impedir que cometessin errors si és que de debò volia que ens arribés la seva paraula?

—Hi ha coses que no ens ha estat donat de conèixer.

Aquella resposta va ser la que menys va convèncer Billy, i la va passar per alt.

—Si els copistes podien cometre errors, els estudiosos dels textos també.

—Hem de tenir fe, Billy.

—Fe en la paraula de Déu, sí, però no pas fe en un grapat de professors de grec!

La mare es va asseure a taula i, apartant-se un ble grisenc dels ulls, va dir:

—Vaja, que el que té raó ets tu i els altres van errats com sempre, oi?

Aquella astúcia a què solia recórrer la mare li feia mal, perquè li semblava justificada. No podia ser que ell fos més savi que la resta.

—No es tracta de mi —va protestar—, sinó de lògica!

—Tu i la teva lògica, sempre igual! —va exclamar ella—. Va, vinga, sopa!

Es va obrir la porta i va entrar la dona de Dai el Ponis. Això era la cosa més normal del món a Wellington Row: els únics que trucaven eren els forasters. La dona de Dai anava amb davantal i botes d’home. El que havia de dir devia ser molt urgent, perquè ni s’havia cobert el cap per sortir al carrer. Se la veia esverada i agitava un full de paper.

—Em fan fora! —va exclamar—. Què haig de fer?

El pare es va aixecar i li va cedir la cadira.

—Seu i tranquil·litza’t —li va dir, tot calmat—. Vejam…, llegirem aquesta carta. —Va agafar el paper d’aquella mà envermellida i bonyeguda i el va posar damunt la taula.

Billy es va fixar que duia la capçalera de Celtic Minerals.

—«Apreciada senyora Evans» —va llegir el pare en veu alta—: «Un miner en actiu necessita la casa que correspon a l’adreça que figura al capdamunt d’aquest escrit». —Celtic Minerals havia fet construir bona part de les cases d’Aberowen. Amb els anys, n’havien venut algunes als seus ocupants, com era el cas de la dels Williams, però, en general, les llogaven als miners—. «D’acord amb les estipulacions del contracte» —el pare va fer una pausa, i Billy va veure que estava escandalitzat—, «li comunico que té quinze dies per desallotjar la casa!» —va concloure.

—Desnonament…, i fa poc més d’un mes que va enterrar el marit? —va exclamar la mare.

—On he d’anar, amb cinc fills? —va dir la dona de Dai.

Billy també va quedar de pedra. Com podia l’empresa fer això a aquella dona si el seu marit havia mort a la mina?

—Ho signa Perceval Jones, president de la junta —va acabar el pare.

—Quin contracte? —va preguntar Billy—. No ho sabia, que els miners tinguessin contracte.

—No hi ha contracte escrit —li va respondre el pare—, però, segons la llei, hi ha un contracte implícit. Una batalla que ja hem lliurat i perdut en altres ocasions. —Després, girant-se cap a la dona de Dai, va afegir—: La casa, en teoria, va amb la feina, però en general es permet que les viudes s’hi quedin. N’hi ha que la deixen per anar-se’n a viure amb els seus pares o altres parents. En altres casos, la dona es torna a casar amb un miner, que és qui n’assumeix l’arrendament. Quasi sempre hi ha com a mínim un dels fills que entra a la mina quan en té l’edat. En principi, a l’empresa no li interessa fer fora les viudes.

—I doncs, per què m’ho fan a mi i als meus fills? —gemegava la viuda.

—Perceval Jones té pressa —va fer l’avi—. Deu pensar que puja el preu del carbó. Per això mateix ha començat els torns de diumenge.

El pare va assentir.

—El que sí que és clar és que, per la raó que sigui, volen augmentar la producció. Però no ho aconseguiran pas desnonant viudes. —Es va aixecar—. Si jo hi puc fer alguna cosa, no se’n sortiran pas.





II


Feien fora de casa vuit dones, totes viudes de miners que havien mort en l’explosió. Havien rebut cartes idèntiques de Perceval Jones, tal com va constatar el pare aquella tarda, en anar-les a veure una per una amb Billy. Les reaccions de les viudes anaven de la histèria de la dona de Haywell Jones, que no podia parar de plorar, al lúgubre fatalisme de la de Roley Hughes, que repetia que, en aquell país, hi feia falta una guillotina com la que havien fet servir a París per a homes com Perceval Jones.

Billy estava encès de ràbia. No en tenien prou aquelles dones d’haver perdut el marit a la mina? S’havien de quedar sense casa, a més de sense home?

—Ho pot fer, això, l’empresa, pare? —va preguntar Billy mentre baixaven per aquelles humils fileres de cases grises en direcció a la mina.

—Només ho farà si l’hi deixem fer. La classe obrera és més nombrosa que la dirigent, i més forta. Depenen de nosaltres per a tot. Nosaltres els proporcionem el menjar, els edifiquem les cases i els fem la roba; sense nosaltres, es moririen. No poden fer res que no els deixem fer nosaltres. Ho has de tenir sempre present.

Van entrar al despatx de l’encarregat, ficant-se la gorra a la butxaca.

—Bona tarda, senyor Williams —va fer Llewellyn el Granellut, nerviós—. Esperin un minut que preguntaré al senyor Morgan si els pot rebre.

—No diguis ximpleries, vailet, i tant que em rebrà —va fer el pare, i, sense esperar ni un moment, va entrar al despatx del fons. Billy el va seguir.

Maldwyn Morgan es mirava un llibre de comptabilitat, però Billy va tenir la impressió que només ho feia veure. Va alçar la vista, mostrant aquelles galtes rosades, perfectament afaitades com sempre.

—Endavant, Williams —va dir en va. A diferència de molts altres, el pare no li feia por. Morgan havia nascut a Aberowen, era fill d’un mestre d’escola i havia estudiat enginyeria. Billy va comprovar que aquell home i el seu pare s’assemblaven: intel·ligents, amb aires de superioritat i tossuts.

—Ja sap per què he vingut, senyor Morgan —va dir el pare.

—M’ho imagino, però de totes maneres digui-m’ho.

—Ha de retirar aquests avisos de desnonament.

—L’empresa necessita les cases per als miners.

—Hi haurà problemes.

—M’amenaça?

—Pot ser que abaixin el cap —va respondre el pare, sense alterar-se—. Aquestes dones han perdut els marits a la mina. No se’n sent responsable?

Morgan va decantar la barbeta, a la defensiva.

—La investigació oficial va demostrar que l’explosió no s’havia produït per negligència de l’empresa.

Billy tenia ganes de preguntar-li com podia dir una cosa així un home intel·ligent i no sentir-se’n avergonyit.

—La investigació va trobar una llista d’infraccions més llarga que el tren d’aquí a Paddington… Equip elèctric sense protecció, manca d’aparells de respiració, estris de bombers inadequats…

—Però les infraccions no van provocar l’explosió, ni les morts dels miners.

—No es va poder demostrar que les infraccions provoquessin ni l’explosió ni les morts.

Morgan, incòmode, va canviar de posició al seient.

—No deu pas haver vingut aquí a discutir sobre la investigació.

—He vingut aquí per fer-lo entrar en raó. Mentre parlem, tot Aberowen va ple d’aquestes cartes. —El pare va assenyalar cap a la finestra amb un gest, i Billy va veure que el sol d’hivern s’amagava darrere la muntanya—. Els homes són als assaigs dels cors, a fer un trago pels pubs, a les reunions de l’església o juguen a escacs, i no parlen de res més que del desnonament de les viudes. Es pot jugar el que vulgui que estan enfurismats.

—Li haig de tornar a preguntar: intenta intimidar l’empresa?

A Billy li van venir ganes d’escanyar aquell home, però el pare va deixar anar un sospir.

—Escolti’m, Maldwyn: ens coneixem d’ençà que anàvem a l’escola. Sigui raonable. Sap que al sindicat n’hi ha que són més agressius que no pas jo.

Parlava del pare de Tommy Griffiths. Len Griffiths creia en la revolució i sempre esperava que el següent conflicte fos la guspira que encengués el foc. També volia la feina del pare. Era segur que proposaria mesures dràstiques.

—El que em diu és que convocaran una vaga? —va preguntar Morgan.

—Li dic que els homes agafaran una bona enrabiada. El que faran, ja no ho puc predir. Però jo no vull problemes i vostè tampoc. Estem parlant de vuit cases d’un total de quantes? Vuit-centes? Jo li he vingut a preguntar si val la pena.

—L’empresa ja ha pres la decisió —va dir Morgan, i Billy va intuir que no estava d’acord amb l’empresa.

—Faci-ho reconsiderar a la junta. Quin mal hi ha?

Aquelles paraules suaus del pare feien impacientar Billy. Hauria d’haver alçat la veu i assenyalat Morgan amb el dit, bo i acusant-lo de crueltat implacable, que era el que havia demostrat clarament l’empresa? Len Griffiths ho hauria fet.

Morgan continuava impassible.

—Jo sóc aquí per tirar endavant les decisions de la junta, no per qüestionar-les.

—De manera que la junta ha aprovat els desnonaments —va dir el pare.

Semblava que Morgan s’atabalava.

—Jo no ho he dit pas, això.

Però ho havia donat per fet, va pensar Billy, gràcies a les hàbils preguntes del pare. Potser la moderació no era tan mala idea.

El pare va canviar de tàctica.

—I si trobo vuit cases disposades a admetre nous miners com a llogaters?

—Aquests homes tenen família.

El pare va respondre a poc a poc, amb parsimònia:

—Podríem arribar a un compromís, sempre que vostès hi estiguessin disposats.

—L’empresa ha de tenir poder per gestionar els seus assumptes.

—Independentment de les conseqüències que tinguin per als altres?

—És la nostra mina. L’empresa va fer la inspecció dels terrenys, va negociar amb el comte, va obrir la mina, va adquirir la maquinària i va aixecar les cases perquè hi visquessin els miners. Tot això ho hem pagat i és nostre, i no permetrem que ningú ens digui què n’hem de fer.

El pare es va posar la gorra.

—Però no van pas ser vostès els qui van posar el carbó a la terra, oi, Maldwin? —li va dir—. Això és obra de Déu.





III


El pare va preguntar si li podien reservar la sala de reunions de l’ajuntament per a l’endemà a dos quarts de vuit, però la tenia emparaulada el club de teatre d’aficionats d’Aberowen, que assajava la primera part d’Enric IV, de manera que va decidir que la reunió dels miners es fes al local de la capella de Bethesda. Billy, el pare, amb Len i Tommy Griffiths i algun altre militant sindicalista van recórrer Aberowen anunciant la reunió i deixant fullets informatius escrits a mà pels pubs i pels locals parroquials.

El vespre següent, a un quart de vuit, el local ja era ple de gom a gom. Les viudes es van asseure al davant i la resta es va quedar dempeus. Billy es va situar en un costat, força endavant, per poder veure bé les cares de tothom. Tommy Griffiths se li va posar al costat.

Billy estava orgullós del seu pare, perquè el veia valent i intel·ligent i també perquè s’havia tornat a posar la gorra abans de sortir del despatx de Morgan. Així i tot, li hauria agradat que fos una mica més agressiu. Havia d’haver parlat amb Morgan tal com ho feia a la missa de Bethesda, amb la predicció del foc de l’infern per als qui es neguessin a veure la veritat.

A dos quarts en punt, el pare va demanar silenci. Amb la seva veu de predicador, que imposava, va llegir la carta que havia adreçat Perceval Jones a la dona de Dai el Ponis. Se n’havien enviat d’idèntiques a vuit viudes dels homes que havien mort a l’explosió de la mina feia ja un mes i mig.

Uns quants homes van exclamar:

—Quin escàndol!

—Seguirem la norma de parlar quan ens doni la paraula el que presideix la reunió, així cadascú s’expressarà quan li toqui. Agrairia que ningú no se saltés aquest ordre, encara que sigui una ocasió en què tothom té els sentiments a flor de pell.

—Una puta vergonya, és això! —va cridar un dels assistents.

—Ep, ep, Griff Pritchard, aquestes paraulotes, si us plau! Som a l’església i, a més, a la reunió hi ha senyores.

N’hi va haver dos o tres que van cridar: «Això, això!», pronunciant-ho com «Xo, xo».

Griff Pritchard, que s’havia passat l’estona al Two Crowns des de la sortida de la mina, va respondre:

—Perdó, senyor Williams.

—Ahir vaig anar a veure el director de la mina i li vaig demanar que retirés les peticions de desnonament, però s’hi va negar. Va venir a dir que havia estat la junta la que havia pres la decisió i que ell no la podia canviar, ni qüestionar. Vaig mirar de discutir alguna alternativa, però ell va dir que l’empresa tenia dret de gestionar els seus assumptes sense interferències. Aquesta és tota la informació que us puc donar.

A Billy, això li va semblar moderat. Hauria volgut que el seu pare cridés a la revolta, però es va limitar a assenyalar-ne un que havia alçat el braç.

—John Jones el Botigues.

—Tota la vida que he viscut al 23 de Gordon Terrace —va dir Jones—. Hi vaig néixer i encara hi sóc. El meu pare es va morir quan jo tenia onze anys. La meva mare les va passar molt magres, però li van permetre que es quedés a casa. Quan en vaig fer tretze, vaig començar a la mina, i ara jo pago el lloguer. Les coses sempre han anat així. Mai ningú va parlar de fer-nos fora de casa.

—Gràcies, John Jones. Cap proposta?

—No, només ho volia dir.

—Jo sí que tinc una proposta —va saltar una altra veu—. Vaga!

Hi va haver moltes veus d’assentiment.

El pare de Billy va dir:

—Dai el Ploramiques.

—Us diré què en penso —va fer el capità de l’equip de rugbi d’Aberowen—. No podem permetre que l’empresa se surti amb la seva. Si són capaços de desnonar unes viudes, ningú no pot pensar que la seva família està segura. Un home pot treballar tota la vida per a Celtic Minerals, morir a la feina i quinze dies després la seva família se’n va al carrer. En Dai Sindicats va anar al despatx, va intentar fer entrar en raó en Morgan, el desaparegut a Merthyr, però no hi va haver res a fer, o sigui que no tenim cap altra sortida que la vaga.

—Gràcies, Dai —va dir el pare—. Ens ho prenem com una proposta formal de vaga?

—Sí.

Billy va quedar sorprès que el seu pare ho acceptés tan de pressa. Sabia que volia evitar la vaga.

—Votació! —va cridar algú.

—Abans de votar la proposta —va intervenir el pare—, hauríem de decidir quan es faria la vaga.

«Ah», va pensar Billy, «no ho accepta».

El pare va continuar:

—Ens podríem plantejar de començar dilluns. Entre ara i llavors, mentre la preparem, l’amenaça d’una vaga pot aconseguir que la direcció entri en raó, i nosaltres tindríem el que volem sense perdre-hi calés.

Billy es va adonar que el pare defensava l’ajornament com a segona opció.

Len Griffiths, però, havia arribat a la mateixa conclusió.

—Puc parlar, senyor president? —va dir. El pare de Tommy tenia el cap pelat, amb quatre blens de cabells foscos i un bigoti també fosc. Va avançar i es va situar al costat del pare, encarat amb els reunits, de manera que feia la sensació que tots dos tenien la mateixa autoritat. Tothom va callar. Len, com Williams i Dai el Ploramiques, eren dels pocs a qui tothom escoltava amb un silenci respectuós—. Jo em pregunto: seria assenyat concedir quatre dies de respir a l’empresa? Suposem que no canvien de parer, que sembla el més segur si tenim en compte la tossudesa que han demostrat fins avui. Ens plantem a dilluns sense haver aconseguit res, i a les viudes els quedarà molt menys temps. —Va alçar una mica la veu per donar-hi un efecte retòric—. Camarades, jo dic que no s’ha de cedir ni un mil·límetre!

Hi va haver una aclamació, a la qual es va afegir Billy.

—Gràcies, Len —va dir Williams—. Doncs tinc dues propostes sobre la taula: vaga demà o vaga dilluns. Qui més té res a dir?

Billy observava com dirigia la reunió el seu pare. El següent que va parlar va ser Giuseppe Ponti, Joey, principal solista del cor masculí d’Aberowen, germà gran de Johnny, excompany de classe de Billy. Malgrat el cognom italià, havia nascut a Aberowen i tenia el mateix accent que la resta dels reunits allí. Ell també va optar per la vaga immediata.

Llavors, el pare va dir:

—En honor de la imparcialitat, algú podria parlar a favor de fer la vaga dilluns?

Billy es preguntava per què el pare no recorria a la seva autoritat personal. Si ell defensava el dilluns, potser els faria canviar de parer. És clar que, si fracassava, quedaria en una situació delicada, li tocaria dirigir una vaga tot i haver opinat en contra. Billy es va adonar que no era del tot lliure per expressar el que pensava.

La discussió va tocar molts temes. Els estocs de carbó eren considerables, de manera que l’empresa podia aguantar; de tota manera, també hi havia prou demanda i voldrien vendre mentre poguessin. S’acostava la primavera i les famílies dels miners aviat podrien tirar endavant sense la part de carbó gratuït que els corresponia. El parer dels miners estava prou justificat amb una pràctica molt arrelada, però la lletra de la llei abonava la direcció.

El pare va deixar que la discussió s’anés desgranant, i alguns dels parlaments es van fer pesats. Billy es preguntava quina era la motivació del seu pare i va decidir que volia que es calmessin els ànims. A la fi, però, ho va haver de posar a votació.

—Primer, els que estiguin a favor de no fer vaga.

Uns quants van alçar la mà.

—Ara, els que estiguin a favor de començar la vaga dilluns.

N’hi va haver uns quants que s’hi van decantar, però Billy no estava segur si n’hi hauria prou per guanyar. Tot dependria de les abstencions.

—Finalment, els que estiguin a favor de començar la vaga demà.

Hi va haver una gran aclamació i un bosc de braços es va començar a agitar. No hi havia cap dubte sobre el resultat.

—Aprovada la proposta de vaga per a demà —va dir el pare. Ningú no va parlar de recompte.

Es va acabar la reunió. Mentre sortien, Tommy va dir, animat:

—Així que demà dia lliure.

—Sí —va respondre Billy—. I ni cinc per gastar.





IV


La primera vegada que Fitz havia anat amb una prostituta, havia intentat besar-la, però no pas perquè en tingués ganes, sinó perquè es pensava que era el que s’havia de fer. «Res de petons», li havia dit ella de sobte amb el seu típic accent cockney, i a partir d’aquell dia, no ho va intentar més. Bing Westhampton deia que hi havia moltes prostitutes que rebutjaven els petons, fet curiós tenint en compte les altres coses que permetien. Potser aquella prohibició insignificant els permetia conservar una escletxa de dignitat.

Es donava per fet que les noies de la classe social de Fitz no besaven ningú abans del matrimoni. Ho feien, evidentment, però només en moments excepcionals de breu intimitat, en un annex de la sala de ball que tot d’una havia quedat desert o al costat d’un rododendre en un jardí d’una casa de camp. No hi havia mai temps per donar corda a la passió.

L’única dona que Fitz havia besat com cal era la seva esposa Bea. Ella li oferia el seu cos de la mateixa manera que un cuiner podia presentar un pastís especial, perfumat, dolç i decorat amb tots els detalls per al seu gaudi. Li deixava fer el que volgués, però no demanava res. Li oferia els llavis perquè els besés, obria la boca a la seva llengua, però Fitz no va veure mai que desitgés les seves carícies.

Ethel besava com si només li quedés un minut de vida.

Eren a la suite Gardènia, a tocar del llit cobert amb la funda, embolcallats l’un en braços de l’altre. Ethel li xuclava la llengua, li mossegava els llavis, li llepava la gola, i mentrestant li amanyagava els cabells, li subjectava la nuca i li passava l’altra mà a sota de l’armilla per poder-li acariciar el pit. Quan a la fi es van separar, quasi sense alè, li va agafar la cara amb les mans, se’l va mirar fixament i li va dir:

—Ets tan guapo!

Fitz seia a la vora del llit, agafant les mans d’ella, que s’estava dreta davant seu. Sabia que hi havia homes que seduïen tot sovint les serventes, però ell no era pas d’aquells. Quan tenia quinze anys s’havia enamorat d’una cambrera de la casa de Londres: la seva mare ho havia intuït de seguida i havia despatxat immediatament la noia. El seu pare havia comentat, somrient: «De tota manera, no tens mal gust». D’aleshores ençà, no havia tocat cap més noia del servei. Però, amb Ethel, no se n’havia pogut estar.

—Com és que has tornat? —va dir ella—. Si t’havies d’estar a Londres tot el maig.

—Et volia veure. —Li va semblar que a la noia li costava de creure-s’ho—. Pensava en tu, tot el dia, cada dia, i he hagut de tornar.

Ella es va inclinar i el va tornar a besar. Sense apartar la boca de la d’Ethel, ell es va anar tombant enrere, estirant-la fins que va quedar ajaguda damunt seu. Era tan prima que pesava com una nena. Els cabells se li escapaven dels clips i ell ho va aprofitar per enfonsar els dits en aquells rínxols tan brillants.

Al cap d’una estona, la noia es va girar i es va ajaure al seu costat, bleixant. Ell es va incorporar amb l’ajuda del colze i se la va mirar. Ella havia dit que el trobava guapo, però Fitz en aquell moment pensava que era la cosa més preciosa que havia vist mai. Tenia les galtes envermellides, els cabells embullats i els llavis encesos, humits i entreoberts. Aquells ulls tan foscos se’l miraven amb adoració.

Li va posar les mans al maluc i li va acaronar la cuixa. Ella va col·locar la seva mà al damunt, aturant la de Fitz, com si tingués por que anés massa lluny.

—Com és que et diuen Fitz? —li va preguntar—. Que no et dius Edward?

Ell va veure que li parlava en un intent de refredar la passió.

—Va començar al col·legi —va dir ell—. Tots els nois tenien motius. Llavors, Walter von Ulrich va venir a casa a passar unes vacances i Maud l’hi va sentir dir.

—I abans d’això, com et deien els teus pares?

—Teddy.

—Teddy —va fer ella, repetint-ho a la seva manera—. M’agrada més que Fitz.

Ell li va tornar a acariciar la cuixa i aquest cop Ethel el va deixar fer. Mentre la besava, aixecava a poc a poc la llarga faldilla del vestit negre de majordoma. Portava mitges fins a mitja cama i ell li acariciava els genolls nus. Més amunt, hi va trobar unes calces de cotó llargues, que va resseguir amb la mà fins a arribar a l’entrecuix. En tocar aquell punt, la noia va deixar anar un gemec i va empènyer amunt, responent al tacte de la mà.

—Treu-te-les —li va murmurar ell.

—No!

Va trobar la veta de la cintura. Estava lligada amb un llaç. El va desfer amb una estrebada.

Ethel va tornar a posar la mà damunt de la seva.

—Para.

—Només volia acariciar-te aquí.

—Jo en tinc més ganes que tu —va respondre ella—. Però no.

Fitz es va agenollar al llit.

—No farem res que tu no vulguis —va dir—. T’ho prometo.

Tot seguit, va agafar la trinxa de les calces amb totes dues mans i va esquinçar la roba. Ella va sospirar, sorpresa, però no es va queixar. Fitz es va estirar altre cop i va explorar aquell cos amb la mà. Ethel va obrir les cames. Tenia els ulls tancats i respirava amb dificultat, com si hagués estat corrent. Fitz es va imaginar que encara mai ningú no li havia fet allò; una veueta li suggeria que no s’aprofités de la innocència de la noia, però el desig era massa fort per escoltar-la.

Es va descordar els pantalons i es va ajeure damunt seu.

—No —va fer Ethel.

—Si us plau.

—I si tinc una criatura?

—Em retiraré abans d’acabar.

—M’ho promets?

—T’ho prometo —va respondre Fitz, i es va introduir dins seu.

Va notar una obstrucció. Era verge. La consciència de Fitz es va tornar a manifestar, i aquest cop, la veu ja no era tan feble. Es va aturar. Però aleshores era ella qui en volia més. Li va agafar els malucs i el va prémer contra el seu cos mentre s’alçava tota ella una mica. Fitz va notar que alguna cosa s’esquinçava, la noia va deixar anar un crit agut de dolor i l’obstrucció va desaparèixer. Ell entrava i sortia, i Ethel seguia el seu ritme, impacient. Va obrir els ulls i li va mirar la cara.

—Oh, Teddy, Teddy —va exclamar. Ell es va adonar que la noia se n’havia enamorat.

Aquella idea quasi li va fer venir llàgrimes als ulls i el va excitar encara més. El clímax va arribar sense preveure’l, de seguida. Amb una pressa desesperada es va retirar i, amb un gemec de passió barrejada amb decepció, va escampar l’esperma per les cuixes d’Ethel. Ella el va agafar pel coll, acostant-se als seus llavis i el va besar amb frisança. Tot seguit va tancar els ulls, va deixar anar un crit que tant podia ser de sorpresa com de plaer i al cap de poc tot es va acabar.

«Tant de bo hagi sortit a temps», va pensar ell.





V


Ethel va continuar fent la seva feina com si res, però tenia constantment la sensació de portar un diamant secret a la butxaca, una cosa que podia tocar de tant en tant, resseguir-ne la llisquent superfície i els afilats cantells quan ningú no la veia.

Quan recuperava el seny, s’amoïnava rumiant què significava aquell amor, cap a on la portava i, de tant en tant, sentia el terror de pensar què en diria el seu pare, socialista i temorós de Déu, si mai ho sabia. Però, en general, la impressió era la d’una caiguda lliure sense res que la pogués aturar. Li tenia el cor robat el seu caminar, la seva olor, la roba que duia, les seves delicades maneres, l’aire d’autoritat que exhalava. Fins i tot l’encisava aquell desconcert que veia algun cop al seu rostre. I quan sortia de l’habitació de la seva esposa amb expressió adolorida li venien ganes de plorar i tot. Ethel estava enamorada i no es podia controlar.

Gairebé cada dia hi parlava un moment o altre, i solien trobar un moment per estar sols i fer-se un llarg i delerós petó. El sol fet de besar-se la deixava ben humida, fins al punt que de vegades s’havia de canviar les calces de dia. Quan es presentava l’ocasió, Fitz també es prenia altres llibertats, com ara tocar-li tot el cos, i això encara l’excitava més. Se les van compondre per trobar-se dos dies més a la suite Gardènia i ajaure’s al llit junts.

Hi havia una cosa que tenia Ethel desconcertada: els dos cops que s’havien ficat al llit, Fitz l’havia mossegada, en una ocasió a l’entrecuix i a l’altra en un pit. Això li havia desencadenat un crit de dolor, ofegat. La queixa semblava que encara acabava d’encendre Fitz. I tot i que li feia mal, el mossec també excitava la noia, si més no la idea que la desitjava fins al punt d’expressar-ho d’aquella manera. No sabia si això era normal i tampoc no tenia ningú a qui preguntar-ho.

El que la preocupava més, però, era pensar que algun dia no aconseguís retirar-se en el moment crucial. Passava tants nervis que fins i tot la va tranquil·litzar que Fitz i la princesa Bea se n’haguessin de tornar a Londres.

Abans no se n’anessin, però, el va convèncer perquè donés menjar als fills dels miners que feien vaga.

—Als pares no, perquè ningú no ha de veure que prens partit —li va dir—, només als nens i les nenes. La vaga ja fa quinze dies que dura i, amb les racions que els donen, passen gana. No et costarà pas tant. N’hi deu haver uns cinc-cents. T’apreciaran molt si ho fas, Teddy.

—Podríem muntar un envelat al jardí —va fer ell, estirat al llit de la suite Gardènia amb els pantalons descordats i el cap recolzat a la falda d’Ethel.

—I podem fer el menjar aquí, a la cuina —va respondre ella, entusiasmada—. Un estofat de carn i patates i tot el pa que vulguin.

—I púding amb sagí i panses, oi?

L’estimava?, es preguntava Ethel. En aquell moment tenia la sensació que hauria fet el que ella li hagués demanat: regalar-li joies, portar-la a París, comprar una casa bonica als seus pares. Ella no volia res de tot això; però, què volia en realitat? No ho sabia i tampoc no volia que les preguntes sense resposta sobre el futur li espatllessin aquell sentiment de felicitat.

Al cap d’uns quants dies, un dissabte al migdia, contemplava des de la gespa de la banda de llevant de la casa com menjaven les criatures d’Aberowen. Fitz ni sabia que aquell àpat era molt millor que el que els podien donar els seus pares quan treballaven. Púding amb sagí i panses, Déu n’hi do! No hi van deixar entrar les famílies, però moltes mares s’estaven a tocar dels portals observant els seus afortunats fills. En mirar cap allà, Ethel va veure que algú la saludava amb el braç i se n’hi va anar.

En aquell grup quasi tot eren dones: els homes no es cuidaven de la mainada ni en temps de vaga. Es van apinyar al voltant d’Ethel i ella les va veure esverades.

—Què ha passat? —va preguntar.

—Han desnonat a tothom! —li va respondre la dona de Dai el Ponis.

—Tothom? —va fer Ethel, sense entendre res—. Qui?

—Tots els miners llogaters de Celtic Minerals.

—Valga’m Déu! —va exclamar Ethel, esgarrifada—. Que Déu ens empari. —Després del desconcert va venir l’espant—. Però, per què? I què en treu, l’empresa? Es quedarà sense miners.

—Aquests homes —va fer la dona de Dai—, un cop ha començat la lluita, només tenen al cap guanyar. No pararan, costi el que costi. Tots són iguals. I amb això no vull dir que no voldria recuperar el meu Dai, si pogués.

—És terrible!

Com s’ho podia fer l’empresa per trobar prou esquirols per fer funcionar la mina?, es demanava Ethel. I si la tancaven, Aberowen es moriria. Les botigues es quedarien sense clientela, no hi hauria canalla al col·legi, ni pacients a cal metge… El seu pare també es quedaria sense feina. Ningú no havia comptat que Perceval Jones fos tan obstinat.

—M’agradaria saber què en pensaria el rei, si ho sabés —va dir la dona de Dai.

Ethel també ho rumiava. Semblava que el rei havia demostrat una compassió sincera. Però segur que no sabia que havien fet fora de casa les viudes.

Tot de sobte, se li va acudir una idea.

—Potser l’hi hauria de dir —va fer.

La dona de Dai es va posar a riure.

—Ja ho faré, la pròxima vegada que el vegi.

—Li podria escriure una carta.

—No diguis bestieses, Eth.

—De debò. Ho hauria de fer. —Es va mirar el grup—. Una carta signada per les viudes que el rei va visitar on se li digui que les han fet fora de casa i que Aberowen està en vaga. Segur que els farà cas.

La dona de Dai semblava espantada.

—Jo no em voldria ficar en problemes.

Minnie Ponti, una rossa primeta amb sòlides opinions, va saltar:

—No tens marit, ni casa, ni lloc on anar, en quins problemes més et pots ficar?

—És veritat. Però no sabria com fer-ho. Què s’hi ha de posar, «Apreciat rei», «Apreciat Jordi V», o què?

Ethel va respondre:

—Hi poses: «Excel·lència, amb tota la humilitat». Jo en sé tots els detalls de treballar aquí. Ho podem fer ara, si voleu. Anem a la sala del servei.

—I no ens diran res?

—Ara sóc la majordoma. Seria jo qui hauria de dir alguna cosa.

Les dones la van seguir camí amunt. Van donar la volta a la casa i es van ficar a la cuina. Es van instal·lar a la taula del menjador del servei i la cuinera els va fer un te. Ethel tenia una pila de papers d’escriure dels que feia servir per a la correspondència amb els proveïdors.

—«Excel·lència, amb tota la humilitat» —va escriure—. Què més?

La dona de Dai Ponis va dir:

—Dispensi la barra d’adreçar-nos a Sa Majestat.

—No —va dir Ethel amb determinació—. Res de disculpes. És el nostre rei, tenim dret a fer-li una petició. Posem-hi: «Som les viudes que Sa Majestat va visitar a Aberowen després de l’explosió de la mina».

—Molt bé —va dir la dona de Ponti.

Ethel va continuar:

—«Ens va honrar la vostra visita i consolar el vostre amable condol, així com la gentil comprensió de Sa Majestat la reina».

—Hi tens un do, com el teu pare —va fer la dona de Dai.

—Prou sabó, eh? —va intervenir la dona de Ponti.

—Molt bé. Ara: «Us demanem la vostra ajuda com a rei que sou. Com que han mort els nostres marits, ens desnonen».

—Celtic Minerals ens desnona —va puntualitzar la dona de Ponti.

—«Celtic Minerals ens desnona. Tota la mina ha fet vaga per nosaltres, però ara fan fora tothom».

—No t’allarguis tant —va intervenir la dona de Dai—. Potser tindrà massa feina per llegir-ho.

—Doncs bé. Acabarem dient: «S’haurien de tolerar aquestes coses al vostre regne?».

—Ho trobo una mica insuls.

—No, està bé —va respondre la dona de Dai—. Recórrer al seu sentit del bé i del mal.

—«Tenim l’honor de ser, Majestat, les vostres serventes més humils i obedients» —va afegir Ethel.

—Això hi hem de posar? —va saltar la dona de Ponti—. Jo no sóc serventa de ningú. Sense cap intenció d’ofendre’t, Ethel.

—És el que es posa normalment. Així ho fa el comte quan escriu una carta a The Times.

—Doncs vinga.

Ethel va passar la carta a les de la taula:

—S’hi ha de posar l’adreça al costat de la signatura.

—Jo tinc una lletra terrible, signa tu per mi.

Ethel estava a punt de protestar, però després va pensar que podia ser que la dona de Ponti fos analfabeta, de manera que es va limitar a posar: Minnie Ponti, Wellington Row, 19.

Va adreçar el sobre a:


SA MAJESTAT EL REI

PALAU DE BUCKINGHAM

LONDRES



Va tancar la carta i hi va enganxar un segell.

—Doncs ja estem —va dir. Les reunides li van dedicar un aplaudiment.

Va tirar la carta l’endemà.

No va rebre cap resposta.





VI


L’últim dissabte de març va ser un dia gris al sud de Gal·les. Els núvols baixos amagaven els cims de les muntanyes i a Aberowen queia un plugim persistent. Ethel i bona part del servei de Ty Gwyn abandonaven el seu lloc de treball —el comte i la princesa se n’havien anat a Londres— i sortien a peu cap a casa.

De Londres havien enviat policia per fer complir el desnonament i a cada carrer es veien agents amb les gavardines ben xopes. La vaga de les viudes era una notícia nacional i amb el primer tren havien arribat periodistes de Cardiff i de Londres, que es passaven l’estona fumant i prenent notes. Fins hi havia per allí una gran càmera en un trípode.

Ethel era a fora de casa seva, amb la seva família, observant el panorama. El pare treballava per al sindicat, i no per a Celtic Minerals, i la casa era seva; però la majoria dels seus veïns havia rebut l’ordre de desnonament. Durant el matí havien anat posant les pertinences al carrer: llits, taules i cadires, olles, cassoles, orinals, un quadre emmarcat, un rellotge, una caixa taronja amb vaixella i coberteria, unes quantes peces de roba embolicades amb paper de diari i lligades amb cordill. Davant de cada porta hi havia una petita pila d’objectes de poc valor disposada com una ofrena de sacrifici.

L’expressió del pare denotava la ràbia reprimida. Billy hi posava l’aire d’estar disposat a barallar-se amb algú. L’avi sacsejava el cap i deia:

—Tinc setanta anys i això no ho havia vist mai.

La mare tenia un posat lúgubre.

Ethel no podia parar de plorar.

Alguns dels miners havien trobat una altra feina, però no era fàcil: costava que un home que sempre havia fet aquella feina s’adaptés a treballar de dependent en una botiga o de conductor d’autobús, i qualsevol amo els negava la feina quan els veia la negror del carbó a les ungles. Uns quants se n’havien anat a treballar de mariners mercants, a les calderes, i havien rebut una paga per endavant, que havien pogut deixar a les dones abans d’anar-se’n. Uns altres se n’havien anat a Cardiff o a Swansea amb l’esperança de trobar feina al ram siderúrgic. Una bona colla es traslladava a casa de familiars a les poblacions del voltant. La resta, fins que se solucionés la vaga, acabava d’atapeir alguna altra casa d’Aberowen en la qual ningú no treballava a la mina.

—El rei no ha contestat la carta de les viudes —va dir Ethel al pare.

—Això, ho vas enfocar malament —va respondre ell sense embuts—. Pensa en la teva senyora Pankhurst. Jo no crec en el vot per a la dona, però aquesta sí que sap fer-se veure.

—Què hauria d’haver fet, que em detinguessin?

—No cal anar tan lluny. Si hagués sabut el que feies, t’hauria dit que n’enviessis una còpia al Western Mail.

—Ni se’m va ocórrer.

Ethel estava desanimada de pensar que havia pogut fer alguna cosa per evitar els desnonaments i havia fallat.

—El diari hauria preguntat a palau si havien rebut la carta i el rei ho hauria tingut pelut per respondre que li havia passat per alt.

—Cagondena! Tant de bo t’hagués demanat el parer.

—Aquesta llengua, nena! —va fer la mare.

—Perdona, mare.

Els policies de Londres s’ho miraven astorats, sense comprendre el ridícul orgull i la tossudesa que havia desencadenat tot allò. Perceval Jones havia desaparegut del mapa. Un periodista del Daily Mail va preguntar si podia fer una entrevista al pare, però, com que el diari anava contra els treballadors, va dir que no.

No hi havia prou carretons a Aberowen, així que la gent havia de traslladar les seves pertinences per torns. El procés va durar hores, però a mitja tarda ja havia desaparegut l’última pila d’objectes i les claus de les cases penjaven als panys de fora. La policia se’n va tornar cap a Londres.

Ethel es va quedar una estona més al carrer. Les finestres de les cases buides se la miraven, inexpressives, i l’aigua de la pluja corria en va carrer avall. Més enllà de la pissarra grisa i molla dels teulats veia, turó avall, els edificis de la mina al fons de la vall. A part d’un gat que es passejava per un dels rails, no es veia cap moviment per allà a baix. No sortia fum de la sala de màquines i les dues grans rodes del cabrestant es mantenien dalt de tot de la torre, immòbils, inútils, sota el suau plugim que no cessava.





5


Abril de 1914





I


L’ambaixada alemanya era en una magnífica mansió de Carlton House Terrace, un dels carrers més elegants de Londres. A través d’un jardí frondós, donava al pòrtic amb columnes de l’Athenaeum, el club dels intel·lectuals selectes. A la part del darrere, els estables s’obrien a The Mall, l’àmplia avinguda que anava de Trafalgar Square al palau de Buckingham.

Walter von Ulrich no vivia allí…, més ben dit, encara. Només tenia aquest privilegi el príncep Litxnowski. Walter, un simple agregat militar, tenia l’habitatge en un pis de solter a deu minuts de Piccadilly. Això sí, comptava que algun dia es podria instal·lar al luxós pis que hi havia a l’ambaixada. Ell no era príncep, però el seu pare era un íntim amic del kàiser Guillem II. Walter parlava anglès com els veterans d’Eton, justament el que ell era. Abans d’entrar al servei diplomàtic havia passat dos anys a l’exèrcit i tres a l’Acadèmia de la Guerra. Tenia vint-i-vuit anys i estava despuntant.

No se sentia atret només pel prestigi i la glòria del càrrec d’ambaixador. Opinava, enardit, que no hi havia ocupació més digna que servir el seu país. El seu pare era del mateix parer.

No estaven d’acord en res més.

Tots dos eren al vestíbul de l’ambaixada, mirant-se. Tenien la mateixa alçada, si bé Otto era més corpulent, a més de calb, i duia un bigoti antiquat d’aquells tan llargs, mentre que Walter en portava un de més retallat i modern. Aquell dia anaven idèntics: amb vestit de vellut, bombatxos, mitges de seda i sabates amb sivella. Tots dos portaven espasa i barret de tres puntes. Curiosament, aquella era la vestimenta habitual per presentar-se a la cort reial britànica.

—Sembla que hàgim de pujar a un escenari —va dir Walter—. Que ridícul!

—Què dius ara! —va exclamar el seu pare—. És una vestimenta antiga esplèndida.

Otto von Ulrich s’havia passat bona part de la vida a l’exèrcit alemany. Havia estat un jove oficial a la guerra Francoprussiana, on havia comandat la seva companyia en el pas d’un pontó a la batalla de Sedan. Més tard, havia format part del cercle d’amistats del jove kàiser Guillem, després que aquest renyís amb Bismarck, el canceller de ferro. En aquells moments se li havien assignat àrees de competència variables, visitava capitals europees: com una abella de flor en flor, xuclava el nèctar de la intel·ligència diplomàtica i se l’enduia cap al rusc. Era un home que creia en la monarquia i en la tradició militar prussiana.

Walter era patriòtic com ell, però considerava que Alemanya s’havia de modernitzar i fer més igualitària. Com el seu pare, estava orgullós del que havia aconseguit el seu país en ciència i tecnologia, i també del poble alemany, treballador i eficient; però creia que havien d’aprendre moltes coses: la democràcia dels nord-americans liberals, la diplomàcia dels astuts britànics i l’art i l’estil de vida refinat dels elegants francesos.

Pare i fill van sortir de l’ambaixada i van agafar l’àmplia escalinata que baixava a The Mall. Havien de presentar Walter al rei Jordi V, un ritual que es considerava un privilegi, encara que no comportés cap profit concret. Els diplomàtics joves com ell no solien tenir aquell honor, però el seu pare no havia tingut manies a l’hora de moure fils per promoure la carrera de Walter.

—Les metralladores converteixen en obsoletes les armes de mà —deia Walter, continuant la conversa que havien començat abans. L’armament era la seva especialitat i era partidari que l’exèrcit alemany disposés de la potència de foc més moderna.

Otto ho veia d’una altra manera.

—S’encasqueten, se sobreescalfen i fallen. Un home amb un fusell apunta amb cura. Però li dónes una metralladora i l’empunya com si fos una mànega de jardí.

—Quan se’t crema la casa, no tires aigua al foc de tassa en tassa, per molta punteria que tinguis. Et fa falta una mànega.

Otto va alçar el dit.

—No has estat mai en una batalla, no tens ni idea de com és. Tu escolta’m, que jo hi entenc.

Les seves discussions gairebé sempre acabaven així.

Walter trobava que la generació del seu pare era arrogant. Comprenia d’on venia el mal. Havien guanyat una guerra, creat l’Imperi alemany a partir de Prússia i d’un grup de monarquies independents més petites i després havien convertit Alemanya en un dels països més pròspers del món. És clar que es consideraven meravellosos. Però això els feia imprudents.

Després de recórrer uns centenars de metres de The Mall, Walter i Otto van girar cap al palau de Saint James. Aquella pila de rajols del segle XVI era més antiga i menys impressionant que l’edifici del costat, el palau de Buckingham. Van donar el nom a un porter que anava vestit com ells.

Walter estava una mica nerviós. Era molt fàcil cometre un error de protocol, i en el tracte amb la monarquia no hi podia haver errors menors.

—Hi ha el senyor Díaz? —va preguntar Otto en anglès al porter.

—Sí, senyor, ha arribat fa un moment.

Walter va arrugar el front. Juan Carlos Diego Díaz era un representant del govern mexicà.

—Com és que t’interessa Díaz? —va preguntar el fill en alemany mentre travessaven un seguit d’estances adornades amb vitrines plenes d’espases i armes.

—L’Armada Reial Britànica canvia el combustible dels seus vaixells: passarà del carbó al petroli.

Walter va assentir. Els països més avançats feien el mateix. El petroli era més econòmic, net i fàcil de manipular. Només calia bombar-lo, en comptes d’haver d’utilitzar un bé de Déu de carboners caranegres.

—I els britànics treuen el petroli de Mèxic.

—Han comprat els pous de petroli mexicans per garantir el proveïment de la seva Armada.

—Però si nosaltres fem tractes amb Mèxic, què en pensaran els nord-americans?

Otto es va donar uns copets a un costat del nas.

—Tu escolta i aprèn. I, facis el que facis, no obris la boca.

Els homes que esperaven que els presentessin eren en una avantsala. La majoria anaven vestits de vellut a l’estil de la cort, però n’hi havia algun amb roba de general d’òpera còmica del segle XIX, i un —escocès, segur— duia l’uniforme de gala amb el kilt. Walter i Otto van avançar per l’estança, saludant amb el cap els rostres dels membres que coneixien dels cercles diplomàtics, fins a arribar a Díaz, un home cepat amb un bigoti refistolat.

Després dels compliments de rigor, Otto va dir:

—Deu estar content que el president Wilson hagi aixecat la prohibició de la venda d’armament a Mèxic.

—Venda d’armament als rebels —va respondre Díaz, com si el volgués corregir.

El president nord-americà, sempre inclinat a adoptar una posició moral, s’havia negat a reconèixer el general Huerta, que havia arribat al poder després de l’assassinat del seu predecessor. Titllant d’assassí Huerta, Wilson donava suport a un grup rebel, els constitucionalistes.

—Si es poden vendre armes als rebels, també se’n podran vendre al govern, oi?

Díaz semblava sorprès.

—El que em diu és que Alemanya hi estaria disposada?

—Què li cal?

—Segur que ja sap que necessitem desesperadament fusells i munició.

—D’això, en podem parlar després.

Walter estava tan sorprès com Díaz. Aquell assumpte portaria problemes.

—Però, pare, els Estats Units… —va començar.

—Un moment! —El seu pare va alçar la mà per fer-lo callar.

—Si us plau, ja en parlarem després —va respondre Díaz—. Però digui’m una cosa: quins altres temes poden sortir? —S’havia imaginat que Alemanya voldria alguna cosa a canvi.

Es va obrir la porta que donava a la sala del tron i en va sortir un lacai amb una llista a la mà. Estava a punt de començar la presentació. Otto, però, continuava la conversa sense presses.

—En temps de guerra, un país sobirà té dret a mantenir una reserva estratègica.

—Parlem de petroli? —va preguntar Díaz. Era l’única reserva estratègica que tenia Mèxic.

Otto va assentir.

—De manera que ens donarien armes… —va dir Díaz.

—Donar no, vendre —va murmurar Otto.

—Ens vendrien armes ara mateix a canvi d’una promesa de reservar petroli dels britànics en cas de guerra. —Era clar que Díaz no estava acostumat a fer servir les típiques floritures del llenguatge diplomàtic normal.

—Se’n podria parlar. —En el llenguatge de la diplomàcia, allò era un sí.

—Monsieur Honoré de Picard de la Fontaine! —va cridar un lacai, i van començar les presentacions.

Otto va mirar Díaz de fit a fit.

—El que voldria saber és com rebrien una proposta així a la ciutat de Mèxic.

—Crec que interessaria al president Huerta.

—De manera que si l’almirall Paul von Hintze, de l’ambaixada alemanya a Mèxic, fes una proposta formal al seu president, no la rebutjaria.

Walter hauria jurat que el seu pare estava decidit a obtenir una resposta rotunda. No volia que el govern alemany passés per la vergonya de veure com li donaven carpetada.

Segons el punt de vista de Walter, en la seva inquietud, la vergonya no era el pitjor perill que corria Alemanya en aquell estratagema diplomàtic. Hi havia el risc de convertir els nord-americans en enemics. Però era terriblement difícil assenyalar-ho en presència de Díaz.

—No la rebutjarien pas —va respondre Díaz, responent a la pregunta.

—Segur? —va insistir Otto.

—L’hi garanteixo.

—Puc intervenir, pare? —va fer Walter, però el lacai va anunciar:

—Herr Walter von Ulrich!

Walter va dubtar i el seu pare li va dir:

—Et toca. Endavant.

Walter se’n va anar cap a la sala del tron.

Als britànics, els agradava intimidar els convidats. L’alt sostre enteixinat presentava uns arcs amb dibuixos de diamants, damunt de les parets revestides de tela vermella penjaven un retrats enormes, i al fons es veia el tron amb un elevat dosser cobert amb uns cortinatges de vellut fosc. Davant del tron, el rei, dret, anava vestit amb uniforme naval. Walter es va alegrar de veure el rostre familiar de sir Alan Tite al costat del monarca; sens dubte, li anava dient els noms a cau d’orella.

Walter s’hi va acostar i va inclinar el cap.

—M’alegro de tornar-lo a veure, Von Ulrich —va dir el rei.

Walter havia assajat què diria.

—Espero que Sa Majestat trobés interessants les discussions de Ty Gwyn.

—Molt! Llàstima que la festa quedés tan eclipsada pel terrible succés.

—Per la catàstrofe de la mina. Un fet realment tràgic.

—Ja espero amb il·lusió la pròxima trobada.

Walter es va adonar que amb això l’acomiadava. Va anar reculant i inclinant el cap tal com marcava el protocol fins que va arribar a la porta.

El seu pare l’esperava a l’avantsala.

—Que ràpid! —va exclamar Walter.

—Al contrari, s’ha allargat més del compte —va respondre Otto—. En general diu: «M’alegro de veure’l a Londres», i aquí s’acaba la conversa.

Van sortir del palau junts.

—Un poble admirable, el britànic, en molts sentits, però moderat —va fer Otto mentre anaven de Saint James’s Street a Piccadilly—. El rei està dominat pels ministres, que alhora estan subjectes al Parlament, i són els homes normals i corrents els que elegeixen els parlamentaris. Què és aquest sistema de governar un país?

Walter no va saltar davant de la provocació. Estava convençut que el sistema polític alemany havia quedat antiquat, amb el seu feble Parlament incapaç d’enfrontar-se al kàiser o als generals; però havia tingut aquella discussió amb el seu pare moltes vegades i, a més, encara estava amoïnat per la conversa amb l’enviat de Mèxic.

—El que has dit a Díaz és perillós —va fer—. Al president Wilson, no li agradaria que venguéssim fusells a Huerta.

—I quina importància té el que pensi Wilson?

—El perill és que ens farem amics d’una nació feble, Mèxic, i enemics d’una de forta, els Estats Units d’Amèrica.

—A Amèrica, no hi haurà guerra.

Walter suposava que això era cert, però tot i així estava inquiet. No li agradava la idea que el seu país estigués enfrontat amb els Estats Units d’Amèrica.

Un cop al seu pis, es van treure aquella roba tan antiquada i es van posar un vestit de llana, camisa i barret de feltre. Van tornar a Piccadilly i van agafar un transport que anava cap a l’est.

Otto estava impressionat per la invitació que havia rebut Walter per conèixer el rei a Ty Gwyn al gener.

—El comte Fitzherbert és un bon contacte —va dir—. Si arriba al poder el Partit Conservador, potser algun dia serà ministre, fins pot ser ministre d’Afers Exteriors. Has de mantenir aquesta amistat.

Walter estava inspirat.

—Hauria de fer una visita al seu consultori benèfic i fer-hi una petita donació.

—Una idea excel·lent.

—No m’hi vols pas acompanyar?

El seu pare va picar l’ham.

—Encara millor.

Walter tenia una intenció oculta, però el seu pare no sospitava res.

Van passar al llarg dels teatres de l’Strand, de les seus dels diaris de Fleet Street i dels bancs del districte financer. A partir d’aquí, els carrers ja eren més estrets i bruts. Els copaltes i els barrets forts desapareixien i apareixien les gorres. Allí dominaven els vehicles tirats per cavalls i els cotxes amb motor eren escadussers. Havien arribat a l’East End.

Van baixar a Aldgate. Otto va donar-hi un cop d’ull amb expressió de menyspreu.

—No sabia que em portaves a una barriada —va dir.

—Anem a un consultori per als pobres —va respondre Walter—. Com t’ho imaginaves?

—I el comte Fitzherbert ve aquí?

—Sospito que només paga. —Walter sabia molt bé que Fitz no hi havia posat mai els peus—. Però segur que estarà al corrent de la nostra visita.

Van avançar en ziga-zaga per aquells carrerons fins a arribar a una església protestant. Al davant, un senyal fet de fusta i pintat a mà deia: «Saló de l’Evangeli del Calvari». Enganxat a la fusta, un full de paper precisava:


CONSULTORI INFANTIL

GRATUÏT

AVUI I ELS DIMECRES



Walter va obrir la porta i hi van entrar.

Otto va deixar anar un so d’angúnia, va agafar un mocador i se’l va acostar al nas. Walter ja hi havia estat abans; per tant, coneixia aquella olor, però, malgrat tot, li va tornar a semblar sorprenentment desagradable. La sala era plena de dones vestides amb quatre parracs i de criatures mig nues; tothom anava brut. Les dones seien en uns bancs i la canalla jugava a terra. A l’extrem de la sala hi havia dues portes, i, a cadascuna, un paper provisional: en un posava «Metge» i a l’altre «Patrocinadora».

Al costat de la porta, hi havia Herm, la tia de Fitz, que apuntava noms en una llibreta. Walter li va presentar el seu pare.

—Lady Hermia Fitzherbert, el meu pare, Otto von Ulrich.

De l’altra banda, i de la porta on hi havia escrit «Metge», va sortir una dona malgirbada que portava un nen molt petit a coll i un flascó de medecina a la mà. Una infermera va treure el cap i va dir:

—El següent, si us plau.

Lady Hermia va consultar la llista i va cridar:

—Senyora Blatsky i Rosie!

Van anar cap a la consulta una dona gran i una nena.

—Espera’m un moment, si us plau, pare, mentre vaig a buscar la persona que porta tot això —va dir Walter.

Se’n va anar de pressa cap a l’altre extrem, i ensopegant amb les criatures que eren a terra, va arribar a la porta on deia «Patrocinadora», va tustar-hi i va passar.

Era una estança que semblava un armari, més encara tenint en compte que en un cantó hi havia una baieta i una galleda. En una petita taula, lady Maud Fitzherbert escrivia en un llibre de comptabilitat. Portava un vestit senzill de color gris perla i un barret d’ala ampla. Va alçar la vista i en veure Walter va fer un somriure que li va il·luminar la cara; un somriure tan sincer que a Walter se li van negar els ulls. La noia es va aixecar d’un salt i se li va llançar al coll.

Tot el dia havia esperat aquell moment. Li va fer un petó a la boca, que ella li va oferir a l’instant. Havia besat unes quantes dones, però mai no n’havia conegut cap que se li arrapés d’aquella manera al cos. El va violentar, li va fer por que notés l’erecció, i per això va arquejar el cos enrere. Però Maud l’estrenyia amb més força, com si en realitat allò fos el que volgués notar, i ell es va abandonar al plaer.

Tot apassionava Maud: la pobresa, els drets de la dona, la música…, i Walter. El meravellava i el feia sentir privilegiat que se n’hagués enamorat.

Va apartar els llavis dels d’ell, bleixant.

—La tia Herm sospitarà —va dir.

Walter va fer que sí amb el cap.

—El meu pare és aquí a fora.

Maud es va posar bé els cabells i el vestit.

—Entesos.

Walter va obrir la porta i se’n van anar cap a la sala. Otto parlava amistosament amb Hermia: li agradaven les senyores respectables.

—Lady Maud Fitzherbert, li presento el meu pare, herr Otto von Ulrich.

Otto va fer una reverència mentre li agafava la mà. Havia après a no fer picar els talons: els anglesos ho trobaven ridícul.

Walter va veure que s’examinaven mútuament. Maud somreia, com si allò la divertís, i Walter rumiava que ella es devia preguntar si amb els anys ell tindria aquell mateix aspecte. Otto es va fixar en el vestit car de caixmir de Maud i amb aquell barret de moda que duia, i li van semblar adients. Fins aquí, perfecte.

Otto no sabia que estaven enamorats. Walter havia pensat que primer l’havia de presentar al seu pare. Otto trobava bé que les dones benestants es dediquessin a la beneficència i insistia que la mare i la germana de Walter anessin a veure famílies pobres de Zumwald, la propietat que tenien a l’est de Prússia. Walter pensava que l’home descobriria que Maud era una noia meravellosa, excepcional, de manera que hauria abaixat les defenses quan s’assabentés que ell s’hi volia casar.

Walter veia que era una bestiesa posar-se nerviós. Tenia vint-i-vuit anys, i tot el dret a triar la dona que estimava. És clar que vuit anys enrere s’havia enamorat d’una altra. Tilde era una noia apassionada i intel·ligent, com Maud, però tenia disset anys i era catòlica. Els Von Ulrich eren protestants. Uns pares i altres s’havien oposat amb vehemència a aquell festeig, i Tilde no havia pogut desobeir el seu pare. En aquells moments, s’havia enamorat per segona vegada de la dona que no li convenia. Al seu pare li costaria molt acceptar una feminista i una estrangera. Però Walter ja era més gran i astut, i Maud més forta i independent que Tilde.

Malgrat tot, tenia molta por. Mai no havia sentit res igual per una dona, ni tan sols per Tilde. Es volia casar amb Maud i passar tota la vida amb ella; en realitat, no s’imaginava l’existència sense ella. I no volia que el seu pare hi posés impediments.

Maud es comportava a la perfecció.

—Un gran detall que ens hagi fet una visita, herr Von Ulrich —va dir—. Deu estar ocupadíssim. M’imagino que l’assessor de confiança d’un monarca, en el seu cas, del kàiser, no ha d’acabar mai la feina.

Otto se sentia afalagat: justament era el que ella pretenia.

—Doncs té prou raó —va respondre—. Però com que el seu germà, el comte, fa tant temps que és amic de Walter, em feia molta il·lusió venir.

—Li presentaré el nostre metge. —Maud els va portar cap a l’altra porta i hi va trucar. Walter estava encuriosit: mai no havia vist aquell metge—. Podem passar? —va preguntar.

Van entrar en una estança que podria haver estat el despatx del pastor, on hi havia un petit escriptori i un prestatge amb llibres de comptes i de càntics. El metge, un jove ben plantat, de celles fosques i boca sensual, examinava la mà de Rosie Blatsky. Walter va sentir un punt de gelosia: Maud es passava dies sencers amb aquell jove tan atractiu.

—Doctor Greenward, aquí tenim una visita de les més distingides —va dir Maud—. Em permet que li presenti herr Von Ulrich?

—Molt de gust —va fer Otto amb fredor.

—El doctor treballa aquí gratuïtament —va precisar Maud—. Li estem molt agraïts.

Greenward va inclinar el cap fent un gest de cortesia. Walter es va preguntar què podia causar aquella tensió tan evident entre el seu pare i el metge.

Aquest va tornar a centrar l’atenció en la seva pacient. La nena tenia un tall infectat al palmell i tota la mà i el canell inflats.

—Com s’ho ha fet? —va preguntar, mirant-se la mare.

Va respondre la nena:

—La meva mare no parla anglès —va dir—. Em vaig tallar la mà a la feina.

—I el teu pare?

—El meu pare és mort.

—L’ambulatori està pensat per a famílies sense pare, encara que en realitat no rebutgem mai ningú —va dir Maud, fluixet.

Greenward va preguntar a Rosie:

—Quants anys tens?

—Onze.

—Em pensava que abans dels tretze anys no els deixaven treballar —va murmurar Walter.

—Sempre hi ha alguna fissura a la llei —va respondre Maud.

—De què treballes? —va preguntar Greenward.

—Netejo al taller de confecció de Mannie Litov. A les escombraries hi havia un ganivet.

—Sempre que et facis un tall, t’has de netejar la ferida i posar-hi una bena neta i cal canviar-la cada dia perquè no s’embruti massa. —L’aire de Greenward era enèrgic, però no pas antipàtic.

La mare va saltar amb una pregunta a la filla en rus, amb un accent molt marcat. Walter no la va entendre, però va copsar l’essència en la resposta de la nena, que li va traduir el que li havia dit el metge.

Greenward es va adreçar a la infermera.

—Netegi-li la mà i embeni-l’hi, si us plau. —Després es va dirigir a Rosie dient—: Et donaré un ungüent. Si el braç se t’infla més, em véns a veure dilluns. Entesos?

—Sí, senyor.

—Si no fas el que t’he dit, podries quedar-te sense mà.

A Rosie se li van negar els ulls.

—Em sap greu espantar-te, però vull que entenguis que és important que sempre tinguis la mà neta.

La infermera va preparar un gibrell amb un líquid, que devia ser un antisèptic.

—Em permet que li expressi la meva admiració i el meu respecte per la seva feina, doctor? —va dir Walter.

—Moltes gràcies. Em complau dedicar-hi temps, però ens cal comprar més material mèdic. Agrairem qualsevol cop de mà que ens puguin oferir.

—Hem de deixar treballar el doctor —va dir Maud—. Encara l’esperen vint pacients com a mínim.

Les visites van sortir de la consulta. Walter estava d’allò més cofoi. La compassió no era l’única virtut de Maud. Moltes dames de l’aristocràcia sentien a dir que hi havia criatures que treballaven i les explotaven, i tot el que feien era eixugar-se una llàgrima amb un mocador brodat; en canvi, Maud tenia la determinació i el valor d’ajudar de manera efectiva.

«I a més», pensava ell, «m’estima!».

—Puc oferir-li una copeta, herr Von Ulrich? —va fer Maud—. Tinc el despatx atapeït, però també hi guardo una ampolla del millor xerès del meu germà.

—És molt amable, però ens n’hem d’anar.

Un pèl precipitat, va pensar Walter. L’encant de Maud havia deixat de fer efecte en Otto. Va tenir l’espantosa sensació que alguna cosa no funcionava.

Otto va agafar la cartera i en va treure un bitllet.

—Accepti, si us plau, una modesta contribució a l’excel·lent feina que fa aquí, lady Maud.

—És molt generós! —va exclamar ella.

Walter n’hi va lliurar un altre.

—Potser em permetrà de contribuir-hi…

—Agraeixo tot el que ens pugui oferir —va respondre Maud.

Walter va pensar que tant de bo ell hagués estat l’únic de captar la mirada maliciosa que li va dirigir en dir allò.

—Presenti els meus respectes al comte Fitzherbert —li va dir Otto.

Van sortir. Walter estava amoïnat per la reacció del seu pare.

—No trobes que lady Maud és una meravella? —va preguntar com aquell que res mentre se’n tornaven cap a Aldgate—. És veritat que Fitz ho paga tot, però qui fa la feina és Maud.

—Una vergonya —va respondre Otto—. Una vergonya espantosa.

Walter havia vist que estava de mal humor, però això el va deixar glaçat.

—Què carai vols dir? Estàs d’acord que les dames de família il·lustre facin alguna cosa per ajudar els pobres, oi?

—Anar a veure pagesos que estan malalts i portar-los menjar amb un cistell és una cosa —va respondre Otto—, però m’ha horroritzat veure la germana d’un comte en un lloc així, i amb un metge jueu!

—Valga’m Déu! —va remugar Walter. El doctor Greenward era jueu, evidentment. Ben segur que els seus pares eren alemanys i es deien Grunwald. Era el primer cop que Walter veia el metge, però encara que no hagués estat així, ni s’hauria fixat en la seva raça, ni li hauria importat. Però Otto, com la majoria de la seva generació, considerava que aquestes coses eren importants—. Aquest home treballa de franc, pare —va continuar Walter—. Lady Maud no es pot permetre rebutjar l’ajuda d’un metge com cal pel sol fet que sigui jueu.

Otto no se l’escoltava.

—Famílies sense pare…, on s’és vist! —va exclamar amb repugnància—. Això vol dir que és la prole de les prostitutes.

Walter estava desfet. El seu pla havia anat a mal borràs.

—Però, no veus el valor que té? —li va preguntar, abatut.

—És clar que no el veig —va respondre Otto—. Si fos la meva germana, li clavaria una bona surra.





II


Hi havia crisi a la Casa Blanca.

La matinada del 21 d’abril, Gus Dewar era a l’ala oest. Aquell edifici nou proporcionava un espai que cada cop era més necessari i permetia la utilització de la Casa Blanca primigènia com a residència. Gus seia al despatx del president, a prop del Despatx Oval, una estança petita il·luminada amb una tènue bombeta. Damunt la taula hi havia la màquina d’escriure Underwood portàtil que feia servir Woodrow Wilson per redactar els seus discursos i les notes de premsa.

Gus estava més pendent del telèfon que de res més. Si sonava, havia de decidir si despertava el president o no.

El telefonista no podia prendre una decisió com aquella. D’altra banda, els principals assessors del president havien de reposar. Gus era el més modest dels assessors de Wilson, o el més ben situat dels seus secretaris, segons com es mirés. Fos com fos, li havia tocat a ell de seure al costat del telèfon i decidir si interrompia el son del president, o de la primera dama, Ellen Wilson, que patia una misteriosa malaltia. Gus estava nerviós pensant que podia dir o fer alguna cosa que no fos adient. De sobte, la cara educació que havia rebut li va semblar inútil: ni a Harvard havia assistit mai a una classe on s’expliqués quan calia despertar el president. Esperava que no sonés el telèfon.

Gus era allà per una carta que havia escrit al seu pare en la qual li explicava la festa amb la reialesa a Ty Gwyn i també la conversa que havien tingut després de sopar sobre el perill de la guerra a Europa. El senador Dewar la va trobar tan interessant i divertida que la va ensenyar al seu amic, que li va dir: «Voldria aquest jove al meu despatx». Gus s’havia pres un any sabàtic entre Harvard, on havia estudiat Dret Internacional, i la seva primera feina en un bufet de Washington. Havia fet mitja volta al món, però l’havia interromput per tornar de seguida al seu país i posar-se al servei del president.

No hi havia res que fascinés tant Gus com les relacions entre països: les amistats, els odis, les aliances i les guerres. D’adolescent havia assistit a sessions del Comitè del Senat sobre Relacions Exteriors —el seu pare n’era membre—, i allò li havia semblat més captivador que veure una obra de teatre. «Així és com els països generen pau i prosperitat, o guerra, devastació i fam», li havia dit el seu pare. «Si vols canviar el món, les relacions exteriors són el camp on pots fer més bé…, o més mal».

I en aquells moments, Gus estava immers en la seva primera crisi internacional.

Un funcionari governamental mexicà, en un excés de zel per la feina, havia detingut vuit mariners nord-americans al port de Tampico. Ja havien alliberat els homes, el funcionari s’havia disculpat i l’incident, insignificant, podria haver quedat només en això, un incident, però el comandant de l’esquadró, l’almirall Mayo, havia exigit una salva de vint-i-una canonades. El president Huerta s’hi havia negat. I, per acabar-ho d’adobar, Wilson amenaçava d’envair Veracruz, el port més gran de Mèxic.

Així doncs, els Estats Units d’Amèrica estaven a un pas de la guerra. Gus sentia una gran admiració per Woodrow Wilson, aquell home tan íntegre. El president no en tenia prou amb la cínica perspectiva que els malfactors mexicans són tots iguals. Huerta era un reaccionari que havia matat el seu predecessor, i Wilson buscava una excusa per enderrocar-lo. Gus s’emocionava només de pensar que un dirigent mundial digués que no es podia acceptar que els homes assolissin el poder per mitjà d’un assassinat. Arribaria el dia en què tots els països acceptessin aquest principi?

Els alemanys havien atiat la crisi. Un vaixell alemany anomenat Ypiranga s’acostava a Veracruz amb un carregament de fusells i munició per al govern de Huerta.

S’havia viscut una gran tensió tot el dia, però en aquell moment Gus feia tot el que podia per mantenir-se despert. Damunt la taula, davant seu, il·luminat per un llum de pantalla verda, hi havia un informe mecanografiat del servei d’intel·ligència de l’exèrcit sobre la força dels rebels de Mèxic. El d’intel·ligència era un dels departaments més petits a l’exèrcit, disposava tan sols de dos oficials i dos administratius, i aquell informe era força rudimentari. El cap de Gus, però, continuava divagant sobre Caroline Wigmore.

Quan va arribar a Washington havia anat a veure el professor Wigmore, un dels professors de Harvard que s’havia traslladat a la Universitat de Georgetown. Aquell dia no hi va trobar Wigmore, però el va rebre la seva segona esposa, una noia jove. Gus havia coincidit amb Caroline unes quantes vegades en actes del campus i havia sentit una forta atracció pel tarannà seriós i tranquil d’aquella noia, i també per la seva agudesa.

—M’ha dit que havia d’anar a encarregar unes camises —li va explicar ella, però Gus li va notar certa tensió al rostre. Després va afegir—: Però ja sé que se n’ha anat a veure la seva amant. —Gus li va eixugar les llàgrimes amb el seu mocador i Caroline li va fer un petó als llavis, dient—: Tant de bo m’hagués casat amb una persona digna de confiança.

Va resultar que Caroline era una noia sorprenentment apassionada. Si bé mai no accedia a tenir relacions sexuals completes amb ell, va arribar a tenir una gran intimitat. Els seus orgasmes feien estremir, i això que ell només l’acariciava.

Només feia un mes que durava aquell afer, però Gus ja estava convençut del que volia: que es divorciés de Wigmore i es casés amb ell. Ara bé, Caroline no en volia ni sentir a parlar, encara que no tinguessin fills. Deia que amb això arruïnaria la carrera de Gus, i probablement tenia raó. No es podia fer amb discreció, perquè l’escàndol seria massa picant: l’esposa atractiva deixava un professor de renom i tot seguit es casava amb un jove que prometia molt. Gus sabia perfectament què diria la seva mare sobre un casament així: «És comprensible que el professor li fos infidel, però, evidentment, no es pot presentar aquesta noia en societat». El president se sentiria violent i el mateix passaria a la mena de persones que un advocat vol com a clients. Sens dubte enviaria en orris totes les esperances de Gus de seguir els passos del seu pare en el Senat.

Gus va pensar que li era igual. Estimava Caroline i la rescataria de les mans del seu marit. Tenia molts diners i quan morís el seu pare, seria milionari. Trobaria alguna altra ocupació. Es podia fer periodista i escriure des d’alguna capital estrangera.

Així i tot, notava aquell rau-rau del pesar. Acabava d’aconseguir una feina a la Casa Blanca, cosa amb què somiaven tots els joves. Seria terriblement dur abandonar-la i també renunciar a tot el que allò podria comportar.

Va sonar el telèfon i el sobtat so metàl·lic el va sobresaltar en la quietud nocturna de l’ala oest.

—Déu meu! —va exclamar, mirant-se fixament l’aparell—. Déu meu, és el telèfon! —Va dubtar uns segons i a la fi el va despenjar. Va sentir la veu sonora del secretari d’Estat William Jennings Bryan.

—Gus, tinc a la línia Joseph Daniels. —Daniels era secretari de l’Armada—. I el secretari del president ens escolta a través d’un supletori.

—D’acord, senyor secretari —va fer Gus. Va aconseguir parlar amb veu tranquil·la, però el cor se li accelerava.

—Desperti el president, si us plau —va dir el secretari Bryan.

—De seguida.

Gus va travessar al Despatx Oval i va sortir al jardí de roses, on bufava l’aire fred de la nit. Va anar corrent cap a l’edifici antic. Un guàrdia l’hi va deixar entrar. Va pujar de pressa l’escala principal, va travessar el vestíbul i es va plantar davant la porta del dormitori. Va aspirar profundament i va tustar tan fort a la porta que fins i tot es va fer mal als artells.

Al cap d’un moment va sentir la veu de Wilson:

—Qui hi ha?

—Sóc Gus Dewar, senyor president —va cridar—. El secretari Bryan i el secretari Daniels són al telèfon.

—Un minut.

El president Wilson va sortir de l’habitació posant-se les ulleres sense muntura, tenia un aspecte desprotegit, en pijama i bata. Era alt, encara que no tant com Gus. Amb cinquanta-set anys, tenia els cabells d’un gris fosc. Va pensar que era lleig, i no anava pas errat. Tenia un bec per nas i les orelles tirades cap endavant; sort que la prominència de la barbeta li donava l’aire de determinació que reflectia aquell caràcter fort que Gus respectava tant. Quan parlava, però, ensenyava una dentadura massa deteriorada.

—Bon dia, Gus —li va dir, afable—. Què passa amb tant d’esverament?

—No m’ho han dit.

—Doncs valdrà més que ho escolti des del supletori de l’habitació del costat.

Gus hi va entrar i va agafar el telèfon.

Va sentir el to sonor de Bryan:

—L’Ypiranga atracarà a les deu del matí.

Gus va notar una esgarrifança de por. No cediria, el president mexicà? Altrament, allò faria vessar molta sang.

Bryan va llegir un telegrama del cònsol nord-americà a Veracruz:

—El vaixell de vapor Ypiranga, propietat de la línia Hamburg-Amerika, arribarà demà procedent d’Alemanya amb dues-centes metralladores i quinze milions de bales. Fondejarà al moll quatre i començarà a descarregar a dos quarts d’onze.

—S’adona del que significa això, senyor Bryan? —va dir Wilson, i a Gus li va semblar que ho feia en un to de queixa—. Em sent, Daniels? Vostè què en pensa?

—No s’hauria de permetre que la munició arribi a mans de Huerta —va respondre Daniels. Gus va quedar sorprès d’aquella sortida tan dura del secretari de l’Armada—. Podria enviar un telegrama a l’almirall Fletcher per evitar-ho i prendre la duana.

Hi va haver un llarg silenci. Gus agafava tan fort el telèfon que la mà li feia mal i tot. A la fi va parlar el president:

—Daniels, enviï aquesta ordre a l’almirall Fletcher: «Prengui tot seguit Veracruz».

—D’acord, senyor president —va dir el secretari de l’Armada.

I Amèrica va entrar en guerra.





III


Gus no es va ficar al llit aquella nit, ni l’endemà.

Poc després de dos quarts de vuit, el secretari Daniels va portar la notícia que un vaixell de guerra nord-americà havia barrat el pas de l’Ypiranga. L’embarcació alemanya, un vaixell de càrrega desarmat, havia fet marxa enrere i havia abandonat el lloc. Segons Daniels, aquell mateix matí a última hora desembarcaven els marines nord-americans.

Gus estava consternat davant d’aquella crisi que es desenvolupava amb tanta rapidesa i alhora emocionat de ser al bell mig de tot plegat.

Woodrow Wilson no es feia enrere davant de la guerra. La seva obra preferida era Enric V, de Shakespeare, i li agradava citar la frase: «Si és pecat cobejar honors, jo sóc el pecador més gran que hi ha hagut al món».

Arribaven notícies per ràdio i telègraf, i Gus era l’encarregat de portar els missatges al president. A migdia, els marines ja controlaven la duana de Veracruz.

Poc després, li van dir que algú el volia veure: una tal senyora Wigmore.

Gus va arrugar el front, amoïnat. Quina indiscreció. Alguna cosa no rutllava.

Se’n va anar de pressa cap al vestíbul. Li va semblar que Caroline estava angoixada. Tot i que portava un abric de llana impecable i un barret senzill, anava despentinada i tenia els ulls envermellits d’haver plorat. Gus va quedar commocionat i afligit en veure-la en aquell estat.

—Estimada meva! —va exclamar fluixet—. Què carai ha passat?

—Això és el final —va dir ella—. No et podré veure més. Em sap tant de greu… —I va començar a plorar de nou.

Gus la volia abraçar, però allí no ho podia pas fer. No tenia despatx propi. Va mirar a un costat i a l’altre. El guàrdia de la porta se’ls mirava fixament. No hi havia enlloc on poguessin tenir una mica d’intimitat. Era una bogeria.

—Anem a fora —li va dir, agafant-li el braç—. Caminarem una mica.

Ella va fer que no.

—No. Ja em passarà. No et moguis d’aquí.

—Què és el que t’ha alterat tant?

Caroline no el mirava als ulls, mantenia la vista fixa a terra.

—Haig de ser fidel al meu marit. Tinc obligacions.

—Deixa’m ser el teu marit.

Ella va alçar el cap i aquells ulls vehements van trencar el cor de Gus.

—Desitjaria tant que ho fossis!

—I ho pots aconseguir!

—Ja en tinc un, de marit.

—No t’és fidel, per què l’hi has de ser tu?

Ella va fer com si no l’hagués sentit.

—Ha acceptat una càtedra a Berkeley. Ens n’anem a Califòrnia.

—No hi vagis.

—Ja ho tinc decidit.

—És clar —va respondre Gus, abatut. Era com si li haguessin clavat una pallissa. Notava un mal al pit i li costava respirar—. Califòrnia —va dir—. Maleït sia!

Ella va veure que acceptava l’inevitable i va començar a recuperar la calma.

—Aquesta és la nostra última trobada —li va dir.

—No!

—Escolta’m, si us plau. Et volia dir una cosa, i és l’última oportunitat que tinc.

—Està bé…

—Fa un mes, vaig estar a punt de suïcidar-me. Sí, no em miris així, és veritat. Em sentia tan inútil que pensava que, si em moria, tothom es quedaria igual. Després vas aparèixer tu a casa meva. Una persona tan afectuosa, tan reflexiva, em vas fer pensar que valia la pena continuar vivint. Tu em vas valorar. —Les llàgrimes li baixaven cara avall, però va continuar—. I et veia tan feliç quan et besava…, vaig veure que una persona capaç d’oferir tant plaer no podia ser tan inútil, i aquesta idea em va donar forces. Tu em vas salvar la vida, Gus. Que Déu et beneeixi.

Això quasi el va fer empipar.

—I jo, amb què em quedo?

—Amb els records —va dir ella—. Espero que els guardis com un tresor, com jo faré amb els meus.

Caroline es va girar. Ell la va seguir cap a la porta, però no va aconseguir que el mirés un altre cop. Va sortir de l’edifici i ell la va deixar marxar.

Quan la va haver perdut de vista, se’n va anar de dret al Despatx Oval, però tot d’una va canviar de direcció: estava massa agitat per parlar amb el president. Va entrar al lavabo per estar un moment tranquil. Per sort, no hi havia ningú més. Es va rentar la cara i es va mirar al mirall. El reflex li va presentar un home prim amb un cap gran: la forma d’una piruleta. Tenia els cabells castany clar, els ulls també, no era massa atractiu, però en general tenia èxit amb les dones, i Caroline l’estimava.

Si més no, ho havia fet, una temporada.

No l’hauria d’haver deixat marxar. Com podia haver-la contemplat i prou mentre se n’anava? L’hauria d’haver convençut que ajornés la decisió, que s’ho rumiés, que en parlessin més. Potser haurien trobat una alternativa. És clar que, en el fons, no n’hi havia, d’alternatives. S’imaginava que ella ja ho havia pensat tot. Segur que s’havia passat nits senceres desperta, amb el seu marit dormint al costat, donant voltes i més voltes a la situació. Quan l’hi havia dit, ja tenia la decisió presa.

Havia de tornar a la feina. Els Estats Units d’Amèrica estaven en guerra. Però, com es podia treure allò del cap? Quan no la podia veure, es passava tot el dia pensant en la pròxima ocasió que tindria. Ara només tenia al cap com seria la vida sense ella. Ja ho veia com una perspectiva estranya. Què faria?

Va entrar un empleat al lavabo i Gus es va eixugar les mans amb una tovallola i se’n va tornar al seu lloc de treball, al costat del Despatx Oval.

Al cap d’un moment, un missatger li portava un telegrama del cònsol nord-americà de Veracruz. Gus se’l va mirar i va exclamar:

—Ostres!

Deia:


Quatre homes morts. Canvi. Vint ferits. Canvi. Foc al voltant del consolat. Canvi i tallo.

Quatre homes morts, pensava Gus, horroritzat, quatre bons americans, amb mares, pares i esposes o promeses. La notícia semblava que feia evident la seva tristesa. Com a mínim, pensava, Caroline i jo som vius.

Va tustar a la porta del Despatx Oval i va passar el telegrama a Wilson. El president se’l va llegir i va empal·lidir.

Gus se’l va mirar de dalt a baix. Com es devia sentir si era conscient que havien mort a causa de la decisió que ell mateix havia pres en plena nit?

Amb això no hi havien comptat. Els mexicans volien alliberar-se dels governs tirans, o no? Havien d’haver donat la benvinguda als nord-americans com a alliberadors. Quin daltabaix hi havia hagut?

Al cap d’uns minuts, van comparèixer Bryan i Daniels, seguits pel secretari de la Guerra, Lindley Garrison, un home normalment més bel·ligerant que Wilson, com també Robert Lansing, l’assessor del departament d’Estat. Es van reunir tots al Despatx Oval a esperar més notícies.

El president estava més tens que una corda de violí. Pàl·lid, inquiet, agitat, passejava amunt i avall. Era una llàstima, pensava Gus, que Wilson no fumés: l’hauria calmat.

«Tots sabíem que hi podia haver enfrontaments», rumiava Gus, «però, d’una manera o altra, la realitat ha estat més espantosa del que ens imaginàvem».

Van anar arribant més detalls i Gus va passar els missatges a Wilson. Totes les notícies eren dolentes. Les tropes mexicanes havien resistit obrint foc contra els marines des del seu fortí. Els soldats rebien el suport dels ciutadans, que disparaven contra els nord-americans des de les finestres de dalt. Com a represàlia, el Prairie dels Estats Units, ancorat a la costa, va girar els canons de set centímetres i mig cap a la ciutat i la va bombardejar.

El nombre de ferits augmentava: sis nord-americans morts, vuit, dotze…, i més ferits. Era, però, una lluita desesperadament desigual, en la qual ja havien mort més d’un centenar de mexicans.

El president semblava desconcertat.

—No pretenem lluitar contra els mexicans —va dir—. La nostra intenció és estar al seu servei, si podem. Volem estar al servei de la humanitat.

Per segon cop aquell dia, Gus havia quedat destrossat. El president i els seus assessors no tenien sinó bones intencions. Com es podien haver espatllat tant les coses? Tan difícil era fer-ho bé en els afers internacionals?

Va arribar un missatge del departament d’Estat. El kàiser havia donat instruccions a l’ambaixador alemany, el comte Johann von Bernstorff, per anar a veure el secretari d’Estat i volia saber si li anava bé l’endemà al matí a les nou. El personal havia indicat de manera informal que l’ambaixador tenia intenció de presentar una protesta contra la detenció de l’Ypiranga.

—Una protesta? —va respondre Wilson—. De què redimonis parlen?

Gus va veure a l’instant que els alemanys tenien la legislació internacional de la seva banda.

—Senyor president, no hi ha hagut declaració de guerra, ni bloqueig, de manera que, parlant amb propietat, els alemanys tenen raó.

—Com? —Wilson es va adreçar a Lansing—. És així?

—Ho comprovarem, per descomptat —va respondre l’assessor del departament d’Estat—. Però jo quasi juraria que Gus té raó. El que hem fet va contra la llei internacional.

—I això, què vol dir?

—Que haurem de demanar disculpes.

—Això mai! —va exclamar Wilson, enrabiat.

Però ho van fer.





IV


Maud Fitzherbert va quedar sorpresa de veure que s’havia enamorat de Walter von Ulrich. En realitat, l’hauria sorprès enamorar-se de l’home que fos. Era molt difícil que li n’agradés cap. N’havia atret molts, sobretot a la primera època, després de presentar-la en societat, però la majoria havia fugit davant del seu feminisme. D’altres havien pretès dreçar-la, com el desmanegat marquès de Lowther, que havia dit a Fitz que ella mateixa veuria que anava errada quan conegués un autèntic home d’autoritat. Pobre Lowthie, ell sí que havia vist que anava errat.

A Walter, li semblava meravellosa tal com era. Fes el que fes, l’encisava. Quan defensava punts de vista radicals, quedava impressionat pels seus arguments; quan escandalitzava la societat donant suport a les mares solteres i als seus fills, n’admirava el valor; a més, la seva atrevida vestimenta li tenia el cor robat.

Maud s’avorria amb els anglesos de classe alta que opinaven que estava prou bé la societat tal com la tenien organitzada. Walter era diferent. Venint com venia d’una família alemanya conservadora, era curiosament radical. Des del seu seient, a l’última fila de la llotja del seu germà a l’òpera, veia Walter a la platea, amb un grupet de l’ambaixada alemanya. No hi havia res de rebel en el seu aspecte: els cabells tan ben pentinats, el bigoti retallat i el vestit de nit perfectament ajustat. Fins i tot assegut, se’l veia ben plantat, amb les espatlles ben posades. Es mirava l’escenari amb una gran concentració mentre Don Giovanni, acusat d’intentar violar una noia del poble, pretenia descaradament que havia enganxat el seu criat Leporello in fraganti cometent el delicte.

«De fet», deia Maud ben baixet, «rebel no és la paraula adequada per definir Walter». Si bé en general era obert, de vegades es mostrava convencional. Estava orgullós de la gran tradició musical dels que parlaven alemany i s’enfadava amb el despreocupat públic londinenc perquè arribava tard, parlava durant la representació i se n’anava abans que acabés. En aquells moments, s’hauria posat nerviós amb Fitz, que feia comentaris sobre les formes de la soprano amb el seu company Bing Westhampton, i amb Bea, perquè parlava amb la duquessa de Sussex sobre la botiga de madame Lucille de Hanover Square, on es compraven els vestits. Fins i tot sabia quin comentari hauria fet Walter: «Només escolten la música quan acaben de fer safareig!».

Maud ho veia igual, però estaven en minoria. Per a bona part de l’alta societat de Londres, l’òpera era simplement una oportunitat més de lluir vestits i joies. Ara bé, eren capaços de guardar silenci cap a la fi del primer acte, quan Don Giovanni amenaçava de matar Leporello i l’orquestra interpretava una mena de tempesta amb la percussió i els contrabaixos. Després, amb la seva característica indiferència, Don Giovanni alliberava Leporello i se n’anava airós, desafiant qualsevol que el volgués aturar, i s’abaixava el teló.

Walter es va alçar tot d’una, va mirar cap a la llotja i va saludar. Fitz li va respondre amb el mateix gest.

—És en Von Ulrich —va dir a Bing—. Tots aquests alemanys estan la mar de satisfets perquè han avergonyit els nord-americans a Mèxic.

Bing era un jove de cabells arrissats, vividor i murri, emparentat de lluny amb la família reial. No estava massa al corrent del que passava al món, ja que el que li interessava especialment era el joc i fer copes per les diferents capitals d’Europa.

—Què els importa Mèxic, als alemanys? —va dir, desconcertat, corrugant les celles.

—Bona pregunta —va respondre Fitz—. Si es pensen que aconseguiran alguna colònia a l’Amèrica del Sud, van errats: els nord-americans no els ho permetran mai.

Maud va sortir de la llotja i va baixar l’escalinata fent cops de cap i somrient als coneguts que es trobava. Devia conèixer ben bé la meitat del públic: la societat londinenca era com un cop de puny. Al replà emmoquetat de color vermell va topar amb un grup que envoltava la pulcra i esvelta figura de David Lloyd George, ministre d’Economia i Hisenda.

—Bona nit, lady Maud —va dir amb l’espurna que li apareixia en aquells ulls tan blaus quan parlava amb una dona atractiva—. M’han dit que la festa que van organitzar per a la família reial va anar tan bé. —Tenia aquell accent nasal típic del nord de Gal·les, menys harmoniós que el to del sud del país—. I quina tragèdia, allò de la mina d’Aberowen!

—El condol del rei va consolar molt les famílies —va dir Maud. Després es va fixar en la joveneta atractiva que hi havia al grup i s’hi va adreçar per dir-li—: Bona nit, senyoreta Stevenson, m’alegro molt de tornar-la a veure.

La secretària política de Lloyd George era una rebel que queia molt bé a Maud. D’altra banda, un home sempre agraïa que la gent es mostrés educat amb la seva amant.

—Al cap i a la fi, el vaixell alemany portava armament a Mèxic —deia Lloyd George adreçant-se al grup—. Es va limitar a anar a un altre port i descarregar sense fer soroll. De manera que dinou soldats dels Estats Units d’Amèrica han mort per res. Una humiliació terrible per a Woodrow Wilson.

Maud va somriure i, tocant el braç de Lloyd George, va preguntar:

—Em podria explicar una cosa, ministre?

—Per poc que pugui, amb molt de gust —va respondre ell, complaent. Maud sabia que gairebé tots els homes estaven contents que els demanessin d’explicar alguna cosa, sobretot si la pregunta la feia una jove atractiva.

—Com és que el que passa a Mèxic interessa a tothom?

—Petroli, estimada —va respondre Lloyd George—, petroli.

Algú altre se li va adreçar i el ministre es va girar.

Maud va localitzar Walter. Es van trobar al peu de l’escala. Ell va fer una inclinació de cap davant la mà de Maud, coberta pel guant, i ella va haver de reprimir la temptació de tocar-li aquells cabells rossos. L’amor per Walter li havia despertat a dins el lleó del desig físic que tenia adormit, una fera estimulada i turmentada alhora pels petons robats i les carícies furtives.

—Gaudint de l’òpera, lady Maud? —va dir en to formal, si bé aquells ulls de color d’avellana li deien: «Tant de bo estiguéssim sols».

—Molt… Don Giovanni té una veu fantàstica.

—Jo trobo que el director va un pèl massa accelerat.

Era l’única persona que havia conegut a la vida que es prenia la música tan seriosament com ella.

—No hi estic pas d’acord —va respondre—. És una comèdia i, per tant, la melodia ha de canviar de ritme.

—Però no és tan sols una comèdia…

—Això és veritat.

—Potser alentirà el ritme quan les coses es comencin a complicar, al segon acte.

—Sembla que han guanyat una batalla diplomàtica —va fer ella, canviant de tema.

—El meu pare està… —va buscar la paraula, cosa poc corrent en ell—, més content que un gínjol —va dir després d’una pausa.

—I vostè no?

Walter hi va posar mala cara.

—Em fa por que el president Wilson no busqui la revenja un dia o altre.

En aquell moment va passar Fitz i va dir:

—Ei, Von Ulrich, passa per la nostra llotja, que tenim un seient lliure.

—Amb molt de gust! —va respondre Walter.

Maud estava contentíssima. Fitz ho feia com un gest acollidor: no sabia que la seva germana s’havia enamorat de Walter. L’hauria de posar al corrent un dia o altre. No sabia com es podia prendre la notícia. Els seus dos països estaven enfrontats, i una cosa era tenir Walter com a amic i una altra de molt diferent donar-li la benvinguda com a cunyat.

Maud i Walter van pujar l’escala i van agafar el passadís. A l’última fila de la llotja de Fitz només hi havia dos seients, que tenien una visió limitada. Els van agafar sense discutir.

Al cap d’uns minuts es van apagar els llums i, en la penombra, Maud quasi es podia imaginar que estava sola amb Walter. Va començar el segon acte amb el duo entre Don Giovanni i Leporello. A Maud li agradava com Mozart feia cantar junts amos i servents, bo i mostrant les relacions complexes i estretes entre classes altes i baixes. La majoria de les obres tocaven només les classes altes i presentaven el servei com a part del mobiliari, tal com molts haurien desitjat que fos.

Bea i la duquessa van tornar a la llotja en el moment del trio «Ah! Taci, ingiusto core». Semblava que tothom havia acabat els temes de conversa, perquè parlaven menys i escoltaven més. Ningú no es va adreçar ni a Maud ni a Walter, ni tan sols es van girar per mirar-se’ls, i ella es va preguntar, excitada, si no havia d’aprofitar l’ocasió. En un rampell, va buscar a les palpentes la mà de Walter. Ell li va somriure i li va acariciar els dits amb el palmell. Pensava si el podia besar, però va decidir que seria una imprudència.

Quan Zerlina va cantar l’ària «Vedrai, carino» en un compàs sentimental de tres per vuit, un impuls irresistible es va apoderar de Maud i, mentre Zerlina acostava la mà de Masetto al seu cor, Maud va col·locar la de Walter sobre el seu pit. Ell va deixar anar un sospir involuntari, però ningú no hi va parar esment, ja que Masetto articulava sons similars, després que Don Giovanni l’acabés d’apallissar.

Ella mateixa li va girar la mà, de manera que el palmell li fregués el mugró. Walter estava enamorat dels seus pits i els hi tocava sempre que podia, cosa no gaire freqüent. Ella hauria desitjat que ho fes més sovint, perquè li agradava molt. Aquell era un altre descobriment. Algú més els hi havia acariciat —un metge, un pastor anglicà, una nena més gran a classe de dansa, un home enmig d’una multitud— i ella s’havia sentit alterada i alhora afalagada amb la idea que era capaç de despertar el desig de les persones, però no s’ho havia passat bé fins feia poc. Es va mirar de reüll la cara de Walter i va veure que tenia la vista fixa en l’escenari i una lluïssor de transpiració al front. Va pensar que potser estava mal fet excitar-lo d’aquella manera si no el podia satisfer, però com que ell no feia cap gest per enretirar la mà, va arribar a la conclusió que li agradava el que feia. Com a ella. Però com sempre, Maud en volia més.

Què l’havia canviada? Mai no havia estat així. Sens dubte, era ell, i la unió que hi havia entre els dos. Una intimitat tan intensa que li donava llibertat per dir qualsevol cosa, fer el que volgués, no reprimir res. Què el feia diferent de tots els altres homes que s’havien sentit atrets per ella? Un home com Lowthie, o fins i tot un com Bing, esperaven que una dona es comportés com una bona nena: que se l’escoltés amb respecte quan es fes l’important, que rigués reconeixent-li l’enginy, que l’obeís quan feia gala de la seva autoritat i que li fes un petó sempre que ell l’hi demanés. Walter la tractava com una adulta, ni coquetejava amb ella ni la tractava amb condescendència, ni fanfarronejava, i tant escoltava com parlava.

La música va agafar un aire sinistre quan l’estàtua va cobrar vida, i el commendatore va irrompre al menjador de Don Giovanni amb un acord dissonant, que Maud va reconèixer com a setè disminuït. Era el punt culminant de l’òpera i Maud estava quasi segura que ningú no es giraria. Potser podria a la fi satisfer Walter, va pensar, i aquella idea li va tallar la respiració.

Mentre els trombons deixaven anar el seu estrèpit per damunt la profunda veu de baix del commendatore, Maud va posar la mà a la cuixa de Walter. Va notar la calidesa de la seva pell a través de la fina llana dels pantalons. Ell continuava sense mirar-la, però Maud era conscient que tenia la boca entreoberta i que respirava amb dificultat. Va fer lliscar la mà cuixa amunt i, mentre Don Giovanni agafava amb valentia la mà del commendatore, ella va trobar el penis dur de Walter i el va engrapar.

Estava excitada i alhora encuriosida. Això no ho havia fet mai. Va anar explorant a través de la roba. Era més gran del que es pensava i també més rígid, semblava més un tros de fusta que una part del cos. Que estrany, pensava, que es pogués produir aquell canvi físic tan excepcional només amb el tacte d’una dona. Quan ella s’excitava, ho notava amb uns canvis quasi imperceptibles: una certa sensació d’inflor i d’humitat a l’interior. Per als homes, era com alçar una bandera.

Sabia el que feien els nois, perquè havia espiat Fitz quan tenia quinze anys, i en aquells moments imitava el que li havia vist fer, el moviment de la mà amunt i avall, mentre el commendatore pretenia que Don Giovanni es penedís i aquest ho rebutjava una vegada i una altra. Walter bleixava, però ningú sentia res perquè l’orquestra ho dominava tot. Maud desbordava alegria en poder-lo satisfer tant. No perdia de vista els caps de la gent de la llotja, esgarrifada de pensar que algú es pogués girar, però estava tan absorbida amb el que feia que no podia parar. Walter va posar la mà damunt de la seva, orientant-la en els moviments, aferrant-la més fort en la carícia cap avall i cedint la pressió amunt; ella el va imitar. Quan arrossegaven Don Giovanni cap a les flames, Maud va notar un sacseig al cos de Walter i una mena d’espasme al penis —un cop, dos cops, tres cops—, i després, mentre el protagonista es moria de por, va tenir la sensació que Walter es deixava anar, esgotat.

Maud de sobte es va adonar que el que havia fet era una bogeria. Va enretirar ràpidament la mà. Es va enrojolar de vergonya. Va veure que respirava amb dificultat i va intentar calmar-se.

A l’escenari començava l’últim acte i Maud es va relaxar. No sabia què li havia agafat, però se n’havia sortit. Amb l’alliberament de la tensió li van venir ganes de riure. Va reprimir una d’aquelles rialles impulsives.

Va intuir que Walter se la mirava amb adoració. Es va sentir radiant de plaer. Walter li va acostar els llavis a l’orella.

—Gràcies —li va murmurar.

Ella va respondre amb un sospir:

—Ha estat un plaer.





6


Juny de 1914





I


A principi de juny, Grigori Peixkov havia reunit a la fi prou diners per comprar un bitllet per anar a Nova York. La família Viàlov de Sant Petersburg li va enviar el passatge i els documents necessaris d’immigració per als Estats Units d’Amèrica, com també una carta de Josif Viàlov de Buffalo, en què li prometia un lloc de treball.

El jove va fer un petó al bitllet. Estava impacient per embarcar-se. Era com un somni, i el que li feia por era despertar-ne abans no hagués salpat el vaixell. Ara que tenia tan a prop el viatge, es delia perquè arribés el moment de plantar-se a la coberta, mirar enrere i veure com Rússia desapareixia en l’horitzó i de la seva vida per sempre més.

El vespre abans d’embarcar-se, els seus amics van organitzar una festa.

Ho van celebrar al Mixka, un bar de prop de la Maquinària Putílov. Hi van assistir una colla de companys de treball, gairebé tots membres del grup de discussió bolxevic sobre el socialisme i l’ateisme, i també les noies de la casa on vivien Grigori i Lev. Tothom feia vaga —s’havien parat la meitat de les fàbriques de Sant Petersburg—, de manera que ningú no tenia gaires diners, però entre tots van comprar un barril de cervesa i uns quants arengs. Era un càlid vespre d’estiu i es van asseure en bancs en un descampat que hi havia a tocar del bar.

A Grigori no li agradaven gaire les festes. S’hauria estimat més passar-se la vetllada jugant a escacs. L’alcohol enterbolia la gent i allò de coquetejar amb les dones o les xicotes dels altres li semblava que no tenia cap ni peus. El seu amic Konstantin, un jove de cabells esvalotats que dirigia el grup de discussió, va tenir una baralla sobre la vaga amb l’agressiu Isaak, el futbolista, i van acabar a crits. Vària, la corpulenta mare de Konstantin, es va beure gairebé tota una ampolla de vodka, va clavar un cop de puny al seu marit i va perdre el coneixement. Lev hi va portar una colla d’amics —nois i noies que Grigori no tenia cap ganes de conèixer— que es van beure tota la cervesa i no van pagar ni cinc.

Grigori es va passar el vespre mirant-se amb aire trist Katerina. La noia estava de bon humor, li agradaven molt les festes. Feia voleiar aquella llarga faldilla que duia i li brillaven aquells ulls blaus mentre anava amunt i avall, provocant els homes i enlluernant les dones, sense parar de somriure amb els seus generosos llavis. Duia un vestit vell i apedaçat, però tenia un cos esplèndid, del tipus que agradava als russos, amb uns bons pits i els malucs amples. Grigori se n’havia enamorat el dia que l’havia conegut i quatre mesos després continuava encapritxat de la noia. Ella, però, s’estimava més el seu germà.

Per què? No tenia res a veure amb l’aspecte. Els dos germans s’assemblaven tant que molta gent els confonia. Tenien la mateixa estatura i pes, i es podien intercanviar la roba. Però Lev tenia encant per donar i per vendre. Era un noi inestable, egoista, i vivia sempre al límit de la llei. Malgrat tot, les dones l’adoraven. Grigori era sincer i de confiança, treballava de valent, era reflexiu i, a més, no tenia cap compromís.

Als Estats Units seria diferent. Allí canviaria tot. Els terratinents d’aquell país no tenien dret a penjar els camperols. La policia havia de portar a judici les persones abans de castigar-les. El govern no podia empresonar ni els socialistes. No hi havia nobles: tothom era igual, fins i tot els jueus.

Podia ser veritat? De vegades, Amèrica li semblava ben bé una fantasia, com ara les històries que explicaven sobre les illes de la mar del Sud, on unes precioses joves oferien el seu cos a qui el volgués. Però havia de ser veritat: milers d’emigrants havien escrit cartes a casa. A la fàbrica, un grup de socialistes revolucionaris havia organitzat una sèrie de conferències sobre la democràcia als Estats Units, però la policia les havia prohibit.

Se sentia culpable de deixar el seu germà allí, però era el millor.

—Cuida’t —va dir a Lev cap al final de la vetllada—. Ara ja no hi seré per solucionar-te els problemes.

—No em passarà res —li va respondre Lev, despreocupat—. El qui s’ha de cuidar ets tu.

—T’enviaré diners per al passatge. Amb els sous d’Amèrica, no trigaré gaire.

—Així ho espero.

—No et canviïs de casa… Podríem perdre el contacte.

—No me n’aniré enlloc, germanet gran.

No havien parlat de si Katerina també aniria a Amèrica. Grigori havia esperat que Lev toqués el tema, però no ho havia fet. Grigori no sabia si li feia il·lusió o basarda que hi anés.

Lev va agafar Katerina del braç i li va dir:

—Ens n’hem d’anar.

Grigori va quedar sorprès.

—I on vas a aquestes hores de la nit?

—He quedat amb Trófim.

Trófim era un membre d’última fila de la família Viàlov.

—I com és que l’has de veure aquesta nit?

Lev li va picar l’ullet.

—Deixa-ho córrer. Tornarem abans no es faci clar, amb temps de sobres per portar-te a l’illa de Gutujevski. —Era on atracaven els transatlàntics.

—Entesos —va dir Grigori—. No facis res perillós —va afegir, conscient que era inútil.

Lev va aixecar el braç tan content i va desaparèixer.

Ja eren les dotze. Grigori deia adéu a tothom. Alguns dels seus amics ploraven, però ell no sabia si era de tristor o de tant mam. Se’n va tornar cap a casa amb algunes noies i totes se’n van acomiadar a l’entrada. Després es va ficar a l’habitació.

Tenia la maleta de cartró de segona mà damunt de la taula. Era petita, però no n’havia omplert ni la meitat. S’enduia camises, roba interior i el joc d’escacs. Només tenia unes botes. Havia acumulat ben poca cosa en els nou anys que havien passat d’ençà de la mort de la mare.

Abans de ficar-se al llit, es va mirar l’armari on Lev guardava el revòlver, un Nagant M1895 fet a Bèlgica. L’ànima li va caure als peus en veure que l’arma no era al lloc on solia guardar-la.

Va obrir el pestell de la finestra per no haver-se d’aixecar quan arribés Lev.

Ajagut, despert, escoltant la coneguda remor dels trens que passaven, es va preguntar com serien les coses a sis mil quilòmetres d’allí. Havia viscut tota la vida amb Lev, li havia fet de mare i de pare. A partir de l’endemà, no sabria si Lev passava tota la nit fora amb una arma al damunt. Seria un descans o patiria més?

Com sempre, Grigori es va despertar a les cinc. El vaixell salpava a les vuit, i el moll era a una hora a peu d’allí. Tenia tot el temps del món.

Lev no havia arribat.

Grigori es va rentar les mans i la cara. Amb l’ajuda d’un tros de mirall, es va retallar el bigoti i la barba amb unes tisores de la cuina. Després es va posar el millor vestit que tenia. Comptava a deixar l’altre per a Lev.

Escalfava un pot amb farinetes quan va sentir uns trucs forts a la porta de la casa.

Segur que eren males notícies. Els amics cridaven des del carrer; només trucaven a la porta les autoritats. Grigori es va posar la gorra, va sortir al passadís i va mirar al peu de l’escala. La mestressa deixava entrar dos homes amb l’uniforme negre i verd de la policia. Mirant-se’ls amb més detenció, va reconèixer la cara de pa de ral de Mikhaïl Pinski i aquell cap petit de rata del seu company, Ilià Kozlov.

Va rumiar de pressa. No hi havia dubte que sospitaven que algú de la casa havia comès un delicte. El més probable era que busquessin Lev. Però tant si buscaven el seu germà com algú altre, interrogarien a tothom. Els dos policies devien recordar l’incident del febrer passat, quan havia rescatat Katerina de les seves mans, i aprofitarien l’avinentesa per detenir-lo.

I Grigori perdria el vaixell.

Aquella terrible idea el va paralitzar. Perdre el vaixell! Després de tant estalviar, esperar i anhelar aquell dia. No, va pensar; no podia permetre que això passés.

Mentre els dos policies pujaven les escales, es va tornar a ficar a l’habitació. No en trauria res de suplicar, ben al contrari: si Pinski descobria que Grigori estava a punt d’emigrar, encara s’alegraria més d’empresonar-lo. No tindria ni l’oportunitat de recuperar els diners del passatge. Perdria tants anys d’estalvis.

Havia de fugir.

Va examinar, frenètic, la minúscula estança. Tenia una porta i una finestra. Hauria de sortir tal com Lev entrava de nit. Va mirar enfora: al pati de darrere no hi havia ningú. La policia de Sant Petersburg era brutal, però mai ningú no l’havia acusada de llesta; a Pinski i Kozlov ni els havia passat pel cap de cobrir la part posterior de la casa. Potser sabien que només es podia sortir del pati travessant la via, però una línia de tren no era cap barrera per a un home desesperat.

Grigori va sentir els crits i els plors de les noies de l’habitació del costat: la policia hi havia entrat primer.

Es va palpar l’infern de l’americana. Hi tenia el passatge, els papers i els diners. La resta de les pertinences ja eren a la maleta de cartró.

La va agafar, es va abocar tant com va poder a la finestra i la va llançar. Va caure plana i no semblava que s’hagués fet malbé.

La porta de l’habitació es va obrir d’un cop.

Grigori va passar la cama per la finestra, es va encamellar a l’ampit, es va quedar en aquesta posició una fracció de segon i va saltar al teulat dels safareigs. Els peus li van patinar damunt de les teules i hi va quedar assegut de cop. Després, va rodolar fins al canaló. Va sentir un crit darrere seu, però no es va girar. Va saltar del teulat a terra sense fer-se mal.

Va agafar la maleta i va arrencar a córrer.

Va sentir un tret que el va esperonar a córrer més de pressa. Bona part dels policies era incapaç d’encertar el palau d’Hivern des de tres metres, però de vegades es produïen accidents. Es va enfilar al terraplè de la via, conscient que si se situava al nivell de la finestra seria un blanc més fàcil. Va sentir el conegut sotragueig d’una màquina de tren, va mirar cap a la dreta i va veure un tren de mercaderies que s’acostava de pressa. Un altre tret; va notar un cop en algun lloc, però en no sentir dolor, va pensar que la bala havia tocat la maleta. Va arribar al capdamunt del terraplè, conscient que el seu cos es perfilava contra el cel clar del matí. El tren era a pocs metres. El maquinista va tocar el xiulet prolongadament. Va arribar un tercer tret. Grigori es va llançar a l’altre costat de la via un instant abans del pas del tren.

La locomotora va passar bramant; les rodes d’acer picaven contra els rails també d’acer, el vapor li seguia la pista mentre el xiulet s’anava perdent. Grigori es va posar dempeus. Ja estava protegit dels trets per un tren amb vagonetes carregades de carbó. Va travessar corrent les altres vies. Quan va haver passat l’última vagoneta, va baixar del terraplè de més enllà i, a través del pati d’una petita fàbrica, va arribar al carrer.

Es va mirar la maleta. Hi havia un forat de bala en un extrem. De poc que no el toquen a ell.

Es va posar a caminar amb decisió, recuperant la respiració, preguntant-se què faria. Ara que ja es veia segur —si més no de moment— es va començar a amoïnar pel seu germà. Volia saber si Lev tenia problemes, i si era així, de quina mena.

Va decidir començar per l’últim lloc on l’havia vist, que era el bar de Mixka.

S’hi va acostar, nerviós per si el veien. Seria molt mala sort, però tampoc no era res impossible: Pinski rondaria pels carrers. Es va ben enfonsar la gorra al front, tot i que no confiava massa que funcionés bé com a camuflatge. Va trobar un grup de treballadors que anaven cap als molls i s’hi va afegir, amb la maleta, però, no semblava pas un més de la colla.

Així i tot, va arribar al Mixka sense problemes. El bar estava moblat amb bancs i taules de fusta fets per ells mateixos. S’hi notava la sentor de la cervesa i el tabac de la nit anterior. Els matins, el Mixka servia pa i te als que no tenien lloc a casa per preparar-se l’esmorzar, però amb la vaga gairebé no hi havia ningú.

Grigori tenia intenció de preguntar a Mixka si sabia on havia anat Lev en sortir d’allí, però abans de fer-ho, va veure Katerina. Semblava que no s’havia ficat al llit en tota la nit. Aquells ulls blaus estaven envermellits, els cabells rossos, embullats, i la faldilla, rebregada i tacada. Sens dubte tenia problemes, perquè li tremolaven les mans i se li notaven rastres de llàgrimes a les galtes, que duia ben brutes. Allò, però, li donava encara més encant als ulls de Grigori, que va sentir el desig d’abraçar-la i consolar-la. Com que no ho podia fer, se li va ocórrer el que sí que acceptaria ella i se li va acostar:

—Què ha passat? —va dir—. Què ha passat?

—Encara sort que has vingut —va respondre ella—. La policia busca Lev.

Grigori va deixar anar un sospir. De manera que el seu germà s’havia ficat en un embolic, justament aquell dia.

—Què ha fet? —Ni tan sols es va parar a considerar la possibilitat que Lev fos innocent.

—A la nit, hi ha hagut un enrenou de por. Havíem d’anar a descarregar tabac d’una barcassa. —Segur que era tabac robat, va pensar Grigori. Katerina va continuar—: Lev l’ha pagat i després l’amo de la barcassa ha dit que no en tenia prou i hi ha hagut una baralla. Algú ha començat a disparar. Lev ha respost i després ha fugit.

—Encara bo que ni l’un ni l’altra no n’ha sortit ferit!

—Ara no tenim ni el tabac ni els diners.

—Un bon desgavell. —Grigori es va mirar el rellotge de sobre de la barra. Era un quart de set. Encara tenia molt de temps—. Seiem un moment. Vols un te? —Va cridar Mixka i li va demanar dos tes.

—Gràcies —va respondre Katerina—. Lev es pensa que un dels ferits deu haver parlat amb la policia. Ara el busquen.

—I tu?

—A mi no em passa res, ningú no sap el meu nom.

Grigori assentí amb el cap.

—O sigui que el que hem de fer ara mateix és mantenir Lev lluny de les grapes de la policia. Haurà de mirar de passar desapercebut una setmana o més, i després fugir de Sant Petersburg.

—No té ni cinc.

—És clar. —Lev mai no tenia diners per a les coses bàsiques, però sempre era capaç de pagar les begudes, fer apostes i distreure les noies—. Li puc passar alguna cosa. —Grigori hauria de recórrer als diners que havia estalviat per al viatge—. On és ara?

—Ha dit que t’aniria a trobar al vaixell.

Mixka els va portar el te. Grigori es va adonar que tenia gana, havia deixat les farinetes al foc, i va demanar una sopa.

—Quant li pots deixar? —va preguntar Katerina.

Se’l mirava seriosament i això sempre li feia pensar que faria el que ella li demanés. Va apartar la mirada.

—El que necessiti —va dir.

—Ets tan bona persona…

Grigori va fer un gest d’indiferència.

—És el meu germà.

—Gràcies.

Li va fer il·lusió que Katerina es mostrés agraïda, però també el va incomodar una mica. Va arribar la sopa i es va alegrar de poder pensar en una altra cosa. El menjar el va fer sentir més optimista. Lev sempre sortia d’un trencacolls per ficar-se en un altre. Aquest cop també se’n sortiria, com tantes altres vegades. Això no faria pas perdre el vaixell a Grigori.

Katerina se’l mirava, prenent-se el te de glopet en glopet. Havia perdut aquell aire frenètic. «Lev et posa en perill», pensava Grigori, «i jo et vinc a rescatar, però tu te l’estimes a ell».

Segur que en aquells moments Lev era al moll, rondant entre les ombres d’alguna grua, controlant, nerviós, si apareixia la policia mentre esperava. Grigori havia de començar a passar. Però potser no tornaria a veure mai més Katerina i li costava molt fer-se a la idea de dir-li adéu per sempre més.

Es va acabar la sopa i es va mirar el rellotge. Gairebé eren les set. Feia tard.

—Me n’haig d’anar —va dir a contracor.

Katerina el va acompanyar fins a la porta.

—No siguis dur amb Lev —li va dir.

—Que ho he estat mai?

Ella li va posar les mans a les espatlles, es va posar de puntetes i li va fer un breu petó als llavis.

—Sort —li va dir.

Grigori se’n va anar.

Va travessar de pressa els carrers del sud-oest de Sant Petersburg, un barri industrial de magatzems, fàbriques, dipòsits d’emmagatzemament i habitatges miserables atapeïts de gent. Al cap d’uns quants minuts es va poder empassar les llàgrimes que l’avergonyien. Va continuar per l’ombra, amb la gorra encasquetada, el cap baix, evitant les zones obertes. Si Pinski havia fet córrer una descripció de Lev, un policia viu el podia detenir fàcilment.

Va arribar als molls sense que ningú no el localitzés. El seu vaixell, l’Àngel Gabriel, era una nau petita i rovellada que transportava càrrega i passatgers. En aquells moments hi entraven unes caixes de fusta ben afermades amb claus, on figurava el nom del principal comerciant de pells de la ciutat. Mentre ho observava, va entrar al vaixell l’última caixa i la tripulació va subjectar l’escotilla.

Una família de jueus ensenyava el passatge a l’extrem de la rampa. Per l’experiència que tenia Grigori, tots els jueus volien anar a Amèrica. Fins i tot tenien més raons per anar-hi que ell. A Rússia hi havia lleis que els prohibien ser propietaris de terrenys, entrar al funcionariat, ser oficials de l’exèrcit i moltíssimes coses més. No podien viure on volien i uns contingents limitaven el seu accés a les universitats. Era un miracle que aconseguissin guanyar-se la vida. I els que se’n sortien, contra tot pronòstic, passava poc temps abans no els ataqués una multitud —normalment incitada per algun policia com ara Pinski—, els apallissés, els terroritzés la família, els trenqués les finestres de casa i els calés foc a la propietat. El més sorprenent era que encara en quedessin.

La sirena del vaixell va sonar per indicar que havien de pujar a bord els passatgers.

No veia el seu germà. Quin entrebanc hi devia haver hagut? Havia tornat a canviar de pla, Lev? O ja l’havien detingut?

Un vailet va estirar la màniga de Grigori.

—Un home vol parlar amb tu —li va dir.

—Qui?

—Un que s’assembla a tu.

«Gràcies a Déu», va pensar Grigori.

—On és?

—Darrere dels taulons.

Al moll hi havia una pila de fusta. Grigori s’hi va acostar corrent i va trobar Lev amagat al darrere, fumant un cigarret, nerviós. Tenia l’aire inquiet i estava pàl·lid, cosa rara en ell, que sempre estava content, fins i tot en els mals moments.

—Tinc problemes —li va dir.

—Altra vegada.

—Aquests de les barcasses són uns embolicaires!

—Uns lladres, probablement.

—No em vinguis amb sarcasmes. No és el moment.

—No, tens raó. Hem de sortir d’aquesta ciutat fins que amaini la tempesta.

Lev va fer que no, deixant anar el fum del cigarret.

—Ha mort un dels de la barcassa. Em busquen per assassinat.

—Redéu! —Grigori es va asseure sobre una fusta i es va cobrir el cap amb les mans—. Assassinat —va repetir.

—Trófim ha quedat malferit i la policia l’ha fet cantar. M’ha acusat.

—I això, com ho saps?

—Fa mitja hora he vist en Fiódor.

Fiódor era un policia corrupte que coneixia Lev.

—Males notícies.

—Pitjors. Pinski ha jurat que em pescaria, per venjar-se de tu.

Grigori va assentir.

—Això és el que em temia.

—Què haig de fer?

—Anar a Moscou. A Sant Petersburg correràs perill durant molt temps, potser sempre més.

—No sé si Moscou és prou lluny, ara que la policia té telègraf.

Grigori va comprendre que tenia raó.

Va tornar a sonar la sirena del vaixell. Aviat traurien la rampa.

—Només ens queda un minut —va dir Grigori—. Què faràs?

—Podria anar-me’n a Amèrica —va respondre Lev.

Grigori se’l va mirar fixament.

—Em podries donar el teu passatge —va afegir el jove.

Grigori no volia ni pensar-hi.

Però Lev va continuar amb la seva implacable lògica:

—Puc fer servir el teu passaport i els teus papers per entrar als Estats Units; ningú no s’hi fixarà.

Grigori veia com s’estava esvaint el seu somni, com la fi d’una pel·lícula al cinema Soleil de l’avinguda Nevski, quan s’encenien els llums de la sala per mostrar aquells colors apagats i aquells terres tan fastigosos del món real.

—Donar-te el meu passatge —va repetir, ajornant desesperadament la decisió.

—Em salvaries la vida —va respondre Lev.

Grigori sabia que ho havia de fer i ser-ne conscient era com una punxada al cor.

Va agafar els papers de la butxaca de l’americana i els va passar a Lev. Després li va donar tots els diners que havia estalviat per al viatge. I, finalment, la maleta de cartró amb el forat de bala.

—T’enviaré els diners per a l’altre passatge —va fer Lev, amb vehemència. Grigori no va respondre, però devia reflectir escepticisme al rostre perquè Lev va insistir—: De debò que ho faré, t’ho juro. Estalviaré.

—Està bé —va dir Grigori.

Es van abraçar.

—Sempre m’has cuidat —va dir Lev.

—Doncs sí.

Lev va girar cua i va arrencar a córrer cap al vaixell.

Els mariners deslligaven les cordes. Estaven a punt d’aixecar la rampa, però Lev va cridar que s’esperessin un segon, fins que ell pugés.

Ho va fer corrent.

A coberta, es va recolzar a la barana i va saludar Grigori.

Però ell no va ser capaç de tornar-li el gest. Es va girar i es va allunyar d’allí.

El vaixell tocava la sirena, però ell no va girar el cap.

Notava el braç curiosament descansat sense el pes de la maleta. Es va passejar pels molls, mirant-se aquelles aigües negres i profundes, i li va passar pel cap de llançar-s’hi. Es va treure del cap la idea: no el solien assaltar follies com aquella. De tota manera, estava deprimit, amargat. La vida no li havia donat mai un bon joc.

Mentre refeia els passos pel barri industrial, no veia la manera d’animar-se. Caminava mirant a terra, sense ni preocupar-se de si el descobria la policia: ja tant li feia que el detinguessin.

Què faria? Veia que no era capaç de reunir forces per fer res. Quan s’acabés la vaga, tornaria a la fàbrica: era un bon treballador i ho sabien. Potser hi hauria d’anar i veure com estaven les coses, però no en tenia ganes.

Al cap d’una hora es va trobar a prop del Mixka. Va pensar de passar-hi de llarg, però, donant una ullada a l’interior, va veure Katerina asseguda on l’havia deixat feia dues hores, amb un got de te fred al davant; va pensar que li havia d’explicar el que havia passat.

Va entrar al bar. No hi havia ningú més a part de Mixka, que fregava el terra.

Katerina es va aixecar amb aire esparverat.

—Què hi fas, aquí? —li va dir—. Has perdut el vaixell?

—No exactament. —No veia la manera de donar-li la notícia.

—I doncs? —va preguntar ella—. En Lev és mort?

—No, està bé. Però el busquen per assassinat.

Ella se’l va mirar fixament.

—On és?

—Se n’ha hagut d’anar.

—A on?

No hi havia cap manera suau de plantejar-ho.

—M’ha demanat el passatge.

—El teu passatge?

—I el passaport. Se n’ha anat a Amèrica.

—No! —va cridar ella.

Grigori es va limitar a assentir.

—No! —va repetir la noia—. Ell no em deixaria! Això no ho diguis, no ho diguis mai de la vida!

—Mira de tranquil·litzar-te.

Katerina li va clavar una bufetada. Era una nena i ell quasi no es va ni immutar.

—Porc! —va exclamar en una mena de xisclet—. Ets tu qui l’ha fet marxar!

—Ho he fet per salvar-li la vida.

—Malparit! Desgraciat! T’odio! Odio aquesta cara d’estúpid que tens!

—Res del que em puguis dir em farà sentir pitjor —va respondre Grigori, però en realitat no se l’escoltava. Sense fer cas d’aquells improperis, va sortir. La veu de la noia es va anar apagant en traspassar la porta.

Els crits van desaparèixer i després, al carrer, va sentir uns passos ràpids darrere seu.

—Atura’t! —cridava Katerina—. Atura’t, si us plau, Grigori, no em giris l’esquena, em sap molt de greu.

Es va girar.

—Ara que en Lev és fora, m’has de cuidar a mi, Grigori.

Ell va fer que no.

—No em necessites pas. Els homes d’aquesta ciutat faran cua per cuidar-te.

—No, no és veritat —va respondre ella—. Hi ha una cosa que no saps.

«I ara què?», va pensar Grigori.

—Lev no volia que t’ho digués —va fer ella.

—Digues.

—Espero una criatura —va dir, i es va posar a plorar.

Grigori es va quedar allà plantat, mirant de pair-ho. Una criatura de Lev, és clar. I Lev ho sabia. Però se n’havia anat de tota manera a Amèrica.

—Una criatura —va dir Grigori.

Ella va fer que sí, plorant.

El fill del seu germà. El seu nebot o neboda. Família seva.

La va abraçar fort. La noia tremolava entre sanglots. Va enfonsar el cap en l’americana. Grigori li va acariciar els cabells.

—Tranquil·la —li va dir—. No pateixis. Tot anirà bé. I la criatura, també. —Va deixar anar un sospir—. Jo us cuidaré a tots dos.





II


El viatge a l’Àngel Gabriel era una cosa depriment, fins i tot per a un noi de barriada de Sant Petersburg. Només hi havia una classe, la tercera, a entrecoberta, i tractaven els passatgers més o menys com la càrrega. El vaixell era brut i malsà, sobretot quan s’aixecaven aquelles onades enormes i els passatgers es marejaven. Era impossible queixar-se, perquè no hi havia ningú a la tripulació que parlés rus. Lev no sabia quina nacionalitat tenien, però no tenia manera de comunicar-s’hi, ni amb els quatre rudiments d’anglès que sabia ni amb els seus coneixements encara més limitats d’alemany. Algú havia dit que eren holandesos. Lev no havia sentit a parlar mai dels holandesos.

L’estat d’ànim entre els passatgers, de tota manera, era prou optimista. Lev tenia la sensació d’haver fet saltar els murs de la presó del tsar i haver fugit; ara era lliure. Se n’anava a Amèrica, on no hi havia nobles. Quan la mar s’encalmava, els passatgers s’asseien a coberta a explicar històries que havien sentit sobre Amèrica: l’aigua corrent que sortia de les aixetes, les botes de cuiro de gran qualitat que portaven fins i tot els treballadors, i sobretot la llibertat de practicar qualsevol religió, d’afiliar-se a qualsevol grup polític, d’expressar l’opinió en públic i no témer la policia.

El vespre del desè dia, Lev jugava a cartes. Era el que repartia, però perdia. Tothom perdia fora de Spíria, un noi amb aire innocent, de l’edat de Lev, que també viatjava sol.

—Spíria guanya cada nit —va dir un altre jugador, Iàkov. El cas era que, quan repartia Lev, Spíria guanyava.

Avançaven lentament enmig de la boira. El mar estava tranquil i no se sentia cap més fressa que el so greu dels motors. Lev no havia aconseguit esbrinar quan arribarien. Tothom li donava respostes diferents. Els més entesos deien que depenia del temps. La tripulació es mantenia hermètica, com sempre.

Queia la nit i Lev es va retirar del joc.

—Estic escurat —va dir. De fet, duia una pila de bitllets dins de la camisa, però veia que els altres s’estaven quedant sense ni cinc, tots fora de Spíria—. Ja està —va continuar—. Quan arribem a Amèrica no em quedarà cap altre remei que acostar-me a una vella rica i viure com un gosset en el seu palau de marbre.

Els altres es van posar a riure.

—Com vols que algú et vulgui d’animal de companyia? —li va dir Iàkov.

—Les senyores grans tenen fred de nit —va respondre ell—. Necessitarà la meva estufa.

La partida va acabar de bon humor i els jugadors es van dispersar.

Spíria se’n va anar a popa i es va recolzar a la barana, observant com desapareixia l’estela en la boira. Se li va acostar Lev.

—La meva meitat puja a set rubles justos —va dir Lev.

Spíria es va treure els bitllets de la butxaca i els va donar a Lev, dissimulant la transacció amb el cos, de manera que ningú no pogués veure que els diners canviaven de mans.

Lev se’ls va embutxacar i va omplir la pipa.

—Una cosa, Grigori —va fer Spíria. Lev feia servir els papers del seu germà, per això havia de dir que es deia Grigori—: Què passaria si em negués a donar-te la part que et correspon?

Aquella mena de conversa era perillosa. Lev va treure lentament el tabac i es va tornar a posar la pipa sense encendre a la butxaca de l’americana. Després, va agafar Spíria per les solapes i el va empènyer contra la barana, de manera que quedés inclinat enrere, abocat al mar. Era un noi més alt que Lev, però ni de bon tros tan fort.

—Que et trencaria aquest cony de coll que t’aguanta el cap —va respondre Lev— i després recuperaria tots els diners que has guanyat amb mi. —El va empènyer un xic més avall—. I, finalment, et llançaria a la puta mar.

Spíria estava esgarrifat.

—Prou! —va exclamar—. Deixa’m anar.

Lev va afluixar la pressió.

—Recoi, noi! —va fer Spíria quasi sense alè—. Només t’he fet una pregunta.

Lev va encendre la pipa.

—I jo te l’he respost —va dir—. Tingues-ho present.

Spíria se’n va anar.

Quan es va aixecar la boira, van veure terra. Era de nit però Lev albirava els llums d’una ciutat. On eren? Alguns deien que al Canadà, altres que a Irlanda, però ningú no ho sabia.

Els llums es van anar acostant i el vaixell va reduir la marxa. Veien terra. Lev va sentir que algú deia que ja eren a Amèrica! Deu dies semblaven poca cosa. Però, què sabia ell? Es va quedar a la barana amb la maleta del seu germà. El cor li bategava molt de pressa.

La maleta li recordava que qui hauria d’haver arribat a Amèrica era Grigori. Lev no havia oblidat la promesa feta a Grigori d’enviar-li els diners del passatge. No podia fallar. Probablement Grigori li havia salvat la vida, un cop més. «He tingut sort», pensava, «de tenir un germà com ell».

Feia diners al vaixell, però no pas prou de pressa. Amb set rubles no anava enlloc. En necessitava una bona picossada. Amèrica, però, era el país de les oportunitats. Allà faria fortuna.

L’havia intrigat veure el forat a la maleta, i una bala incrustada a la capsa dels escacs. Havia venut el joc a un jueu per cinc copecs. Rumiava com podia ser que aquell dia haguessin disparat contra Grigori.

Enyorava Katerina. Li agradava molt passejar-se amb una noia com ella de bracet, conscient que tots els homes l’envejaven. Però a Amèrica n’hi hauria a cabassos.

Es va preguntar si Grigori ja sabia allò de la criatura de Katerina. Li va venir com una mena d’ànsia: veuria mai el seu fill? Va pensar que no s’havia d’amoïnar per haver deixat que Katerina criés la criatura tota sola. Ja trobaria algú que la cuidés. Era una supervivent.

Havien tocat les dotze de la nit quan a la fi el vaixell va atracar. El moll estava mal il·luminat i no es veia ningú per allí. Els passatgers van desembarcar amb les maletes, les caixes i els baguls. Un oficial de l’Àngel Gabriel els va adreçar cap a un cobert on hi havia una colla de bancs.

—S’han d’esperar aquí fins que vinguin els d’immigració demà al matí —va dir, demostrant que, en definitiva, parlava una mica de rus.

Era un lloc força depriment per a unes persones que havien estalviat tant per arribar fins allí. Les dones es van asseure als bancs, les criatures es van adormir i els homes van fumar i esperar que es fes clar. Poc després d’arribar-hi van sentir els motors del vaixell; Lev va sortir i va veure que s’allunyava lentament de l’amarrador. Potser havien de descarregar les caixes de pells en una altra banda.

Va intentar recordar el que li havia dit Grigori, en una conversa ocasional, sobre els primers passos al nou país. Els immigrants havien de passar un examen mèdic —un moment delicat, ja que les persones no aptes eren enviades altre cop al seu país, perdien els diners i les seves esperances se n’anaven en orris—. De vegades, les autoritats d’immigració canviaven el nom de les persones perquè els nord-americans els poguessin pronunciar més bé. A fora dels molls, els esperaria un representant de la família Viàlov per portar-los amb tren a Buffalo. Allí els donarien feina als hotels i fàbriques propietat de Josif Viàlov. Lev es preguntava si Buffalo era gaire lluny de Nova York. Trigarien una hora a arribar-hi o una setmana? Pensava que tant de bo s’hagués escoltat Grigori amb més atenció.

El sol va sortir per damunt dels quilòmetres de molls abarrotats i Lev va recuperar l’emoció. Es veien pals: cordam passat de moda costat per costat amb les xemeneies de vapor. Hi havia esplèndids edificis a tocar dels molls i també coberts desgavellats, grues altes i cabrestants rabassuts, escales, cordes i carretons. Terra endins, Lev va veure atapeïdes fileres de vagons de tren carregats de carbó, centenars, més ben dit milers, que es perdien en la distància més enllà del límit del seu camp de visió. No va distingir, en canvi, la famosa Estàtua de la Llibertat amb la seva torxa, i això el va decebre. Va pensar que potser es divisava des de l’altra banda del cap.

Van arribar els treballadors del moll, primer en grupets i després en munió. Hi havia vaixells que sortien i altres que arribaven. Una dotzena de dones va començar a descarregar sacs de patates d’una petita embarcació situada davant del cobert. Lev es preguntava quan arribaria la policia d’immigració.

Se li va acostar Spíria. Semblava que ja no es recordés de les amenaces de Lev.

—Ens tenen abandonats —va dir.

—Això sembla —va respondre Lev desconcertat.

—Anem a fer un volt, vejam si trobem algú que parli rus.

—Som-hi.

Spíria va parlar amb un dels més grans de per allí.

—Anem a veure què passa.

Aquell home semblava que estava nerviós.

—Potser ens hauríem de quedar aquí, tal com ens van dir.

No li van fer cas i van passar per davant de les dones de les patates. Lev els va dedicar el seu millor somriure i els va dir:

—N’hi ha cap que parli rus?

Una de les joves li va tornar el somriure, però cap no va respondre a la pregunta. Lev va quedar desenganyat: no en feia res, d’aquell encant irresistible, si la gent no l’entenia.

Lev i Spíria van continuar avançant en la direcció d’on venia la majoria dels treballadors. Ningú no es va fixar en ells. Van arribar a un seguit de portals, els van passar i es van trobar en un carrer molt animat, amb botigues i despatxos. La calçada era plena de cotxes, tramvies elèctrics i carretons. De tant en tant, Lev deia alguna cosa a algú, però ningú no li responia.

Estava perplex. Què ho feia, que en aquell lloc deixessin sortir algú d’un vaixell i entrar a la ciutat sense permís?

Després va localitzar un edifici que el va intrigar. En certa manera semblava un hotel, però als graons del davant hi havia un parell d’homes malforjats, amb gorres de mariner, fumant.

—Fixa’t en això —va dir.

—Què passa?

—Em penso que és una Missió del Mar, com la que hi ha a Sant Petersburg.

—Nosaltres no som pas mariners.

—Però aquí hi podria haver gent que parli altres idiomes.

Hi van entrar. Se’ls va adreçar una dona de cabells grisos que hi havia al taulell.

—Nosaltres no parlem anglès —va dir Lev en la seva llengua.

Ella va respondre amb una única paraula en la llengua d’ells.

—Russos?

Lev va fer que sí.

Li va fer un gest per indicar-li que s’acostés i Lev es va omplir d’esperança.

La van seguir per un passadís fins a un despatxet amb una finestra que donava al mar. Darrere de l’escriptori, hi havia un home que, segons Lev, tenia tot l’aire de ser un jueu rus, encara que no sabia per què.

—Parla rus? —li va dir Lev.

—Sóc rus —va respondre l’home—. Us puc ajudar?

A Lev li van venir ganes d’abraçar-lo, però es va limitar a mirar-se’l de dret i dirigir-li un càlid somriure.

—Algú ens havia de venir a buscar al vaixell i portar-nos a Buffalo, però no ha comparegut —va dir procurant posar-hi un to amable, però també de preocupació—. Som uns tres-cents… —Per guanyar-se la seva simpatia, va afegir—: Incloent-hi dones i criatures. Ens podria donar un cop de mà per trobar el nostre contacte?

—Buffalo? —va fer l’home—. On us penseu que sou?

—A Nova York, és clar.

—Això és Cardiff.

Lev no havia sentit a parlar mai de Cardiff, però com a mínim començava a entendre el problema.

—Aquell estúpid capità ens ha deixat al port que no tocava —va dir—. I d’aquí, com s’hi va, a Buffalo?

L’home va assenyalar el mar finestra enllà, i Lev va tenir la desagradable sensació que sabia què passaria.

—Cap allà —va dir l’home—. A més de quatre mil quilòmetres.





III


Lev va preguntar quant costava un passatge de Cardiff a Nova York. Quan ho va haver convertit en rubles, va veure que era deu vegades la quantitat que duia amagada a la camisa.

Es va empassar la ràbia. Tots s’havien deixat ensarronar per la família Viàlov o pel capità del vaixell, o pels uns i per l’altre, ja que segur que els havia resultat més fàcil muntar el tripijoc entre tots. Aquells porcs havien robat tots els diners que Grigori havia guanyat amb tanta suor. Si hagués pogut enganxar pel coll el capità de l’Àngel Gabriel, l’hi hauria anat prement fins a escanyar-lo i després s’hauria fet un tip de riure.

Els somnis de venjança, però, no tenien cap sentit. La qüestió era no ensorrar-se. Buscaria una feina, aprendria anglès i miraria de ficar-se a les timbes d’alt risc. Li caldria temps. Hauria de ser pacient, aprendre a ser una mica com Grigori.

Aquella primera nit, van dormir al terra de la sinagoga. Lev hi va anar amb tota la resta. Els jueus de Cardiff no sabien, o potser els era igual, que alguns d’aquells passatgers eren cristians.

Per primera vegada a la vida va veure els avantatges de ser jueu. A Rússia, els jueus eren tan perseguits que Lev sempre es demanava per què no n’hi havia més que abandonaven la seva religió, es canviaven de roba i es barrejaven amb la resta. Molts jueus haurien salvat la vida, si ho haguessin fet. Però aleshores s’adonava que, com a jueu, podies anar arreu del món i sempre trobaves algú que et tractava com si fossis de la família.

Va resultar que aquell no era pas el primer grup de russos emigrants que havia comprat un passatge a Nova York i acabava en un altre lloc. Ja havia passat abans, a Cardiff i a altres ports britànics, i com que hi havia tants emigrants russos jueus, els ancians de la sinagoga ja sabien què havien de fer. L’endemà van servir un esmorzar calent als viatgers encallats, els van canviar els diners en lliures, xílings i penics, i els van portar a cases d’hostes, on van llogar habitacions econòmiques.

A Cardiff, com a totes les ciutats del món, hi havia milers d’estables. Lev va estudiar prou paraules per ser capaç d’explicar que era un treballador que tenia experiència amb cavalls i després va recórrer la ciutat buscant feina. No costava gaire de veure que hi entenia, però els amos disposats a donar-li un cop de mà li volien fer preguntes que ell no comprenia ni sabia respondre.

Desesperat, va continuar aprenent més de pressa, i al cap d’uns dies ja s’entenia amb els preus i sabia demanar pa o cervesa. Els amos, però, feien preguntes complicades: on havia treballat abans o si havia tingut mai problemes amb la policia.

Se’n va tornar a la Missió del Mar i va explicar els seus maldecaps al rus del despatxet. El rus li va donar una adreça de Butetown, el barri més proper als molls, i li va dir que demanés per Filip Kowal, pronunciat «Coul», més conegut com Kowal el Polonès. Va resultar que el tal Kowal era un capatàs que llogava mà d’obra estrangera barata i tenia nocions de quasi totes les llengües europees. Va dir a Lev que el dilluns següent a les deu en punt fos davant de la principal estació de ferrocarril de la ciutat amb la maleta.

Lev estava tan content que ni tan sols va preguntar de què hauria de treballar.

S’hi va presentar i hi va trobar uns quants centenars d’homes més, bàsicament russos, però també alemanys, polonesos, eslaus i un africà de pell fosca. Va estar content de trobar-hi també Spíria i Iàkov.

Els van carregar en un tren, amb el bitllet pagat per Kowal, i van dirigir-se cap al nord, passant per un bonic paisatge muntanyós. Entre aquells turons tan verds veien les poblacions industrials plantades com estanys d’aigua fosca a les valls. Un detall que no faltava en cap d’aquests poblets era, com a mínim, una torre amb un parell de rodes gegantines al capdamunt. Lev es va assabentar que la principal activitat de la zona era la mineria de carbó. Alguns dels que anaven amb ell eren miners; altres tenien un ofici, del ram del metall, i la majoria eren treballadors sense qualificar.

Al cap d’una hora van baixar del tren. Quan sortien en fila de l’estació, Lev es va adonar que allò no era una feina normal i corrent. A la plaça els esperaven uns centenars d’homes, amb gorra i roba ordinària de treballador. De primer, tothom mantenia un silenci inquietant; després, un va cridar i tothom s’hi va afegir. Lev no tenia idea del que deien, però de seguida va veure l’hostilitat amb què els rebien. Allí també hi havia vint-i-cinc o trenta policies plantats davant de la gernació per mantenir-la darrere d’una línia imaginària.

—Qui són, aquests? —va preguntar Spíria amb veu tremolosa.

—Homes baixets, musculosos, de rostre dur i mans netes… Diria que són miners del carbó que fan vaga —va respondre Lev.

—Sembla que ens vulguin matar. Què carai passa aquí?

—Som esquirols —va respondre Lev seriós.

—Que Déu ens empari.

—Seguiu-me! —va cridar Kowal el Polonès en uns quants idiomes, i tots van enfilar el carrer principal. La multitud continuava cridant, els homes amenaçaven amb els punys enlaire, però ningú no traspassava la línia. Lev no havia sentit mai tant d’agraïment a un policia.

—Això és espantós —va dir.

—Ara ja saps quin pa hi donen els jueus —va respondre Iàkov.

Van deixar enrere els miners que cridaven i es van enfilar cap al turó, per uns carrers de cases adossades. Lev es va fixar que moltes eren buides. La gent se’ls mirava de fit a fit quan passaven, però almenys ja no els insultaven. Kowal va començar a assignar cases als homes. Lev i Spíria van quedar parats de veure que en tenien una per a ells sols. Abans d’anar-se’n, Kowal els va assenyalar la mina —la torre amb les rodes bessones— i els va dir que l’endemà a les sis fossin allà. Els que eren miners excavarien carbó, els altres treballarien en el manteniment dels túnels i l’equipament. Lev tindria cura dels ponis.

Lev va donar un cop d’ull a la casa. No era cap palau, però estava neta i no tenia humitats. Hi havia una gran sala a baix i dues habitacions a dalt: una per a cadascun! Lev no havia tingut mai una habitació pròpia. No hi havia mobles, però ja estaven acostumats a dormir a terra, i al juny no els calien ni mantes.

Lev no tenia ganes de sortir, però al cap d’una estona van tenir gana. A la casa no hi havia menjar, de manera que, a contracor, van sortir a buscar-ne. Temorosos, es van ficar al primer pub que van trobar, però els deu o dotze clients que hi havia se’ls van mirar amb fúria, i quan Lev va dir en anglès: «Dues cerveses barrejades, si us plau», el cambrer va fer com si no els hagués vist.

Van baixar turó avall, cap al centre, on van trobar un cafè. Allà si més no, la clientela no semblava que busqués brega. Es van asseure en una taula i s’hi van estar mitja hora, contemplant com la cambrera servia tots els que arribaven. A la fi se’n van anar.

Lev va veure que seria difícil viure allí. Però no hi estaria pas gaire. De seguida que reunís prou diners se n’aniria a Amèrica. De tota manera, mentre hi fos, bé havia de menjar.

Van entrar en una fleca. Aquest cop, Lev estava decidit a aconseguir el que volia. Va assenyalar una rastellera de pans i va dir en anglès:

—Un pa, si us plau.

El flequer va fer veure que no l’entenia.

Lev va estirar el braç per damunt del taulell i va agafar el que volia. «I ara, que miri de prendre-me’l», va pensar.

—Ei! —va cridar el flequer, sense moure’s de darrere del taulell.

—Quant és, si us plau? —li va preguntar Lev, somrient.

—Un quart de penic —va respondre el flequer, morrut.

Lev va deixar les monedes al taulell.

—Moltes gràcies —va dir.

Va trencar el pa, en va donar la meitat a Spíria i després van baixar carrer avall, menjant.

Van arribar a l’estació del tren, però la gentada s’havia dispersat. Al davant, un venedor de diaris feia propaganda de la mercaderia. Venia els diaris molt de pressa, i Lev es va preguntar si no havia passat res d’important.

Va arribar per la carretera un cotxe gran que anava tan de pressa, que es van haver d’apartar d’un salt. Lev va mirar el seient del darrere i va quedar parat de veure-hi la princesa Bea.

—Déu del cel! —va exclamar.

De sobte es va veure transportat a Bulovnir i a la imatge de malson del seu pare moribund a la forca davant la mirada d’aquella dona. En tota la vida no havia viscut un terror com aquell. Res no li havia fet mai tanta basarda: ni les baralles del carrer, ni les porres de la policia, ni les armes que l’havien apuntat.

El cotxe es va aturar a l’entrada de l’estació. L’odi, el fàstic i les nàusees es van apoderar de Lev en veure’n sortir la princesa Bea. El pa que tenia a la boca li va semblar sorra i el va escopir tot d’una.

—Què passa? —li va dir Spíria.

Lev es va refer.

—Aquesta dona és una princesa russa —va respondre—. Fa catorze anys va fer penjar el meu pare.

—La puta! I què coi hi fa, aquí?

—Es va casar amb un lord anglès. Deuen viure per aquí. Potser la mina de carbó és d’ell.

El xofer i una minyona es cuidaven de l’equipatge. Lev va sentir que Bea parlava a la noia en rus i que aquesta li responia en la mateixa llengua. Van entrar a l’estació i després la minyona va tornar a sortir a comprar un diari.

Lev se li va acostar. Es va treure la gorra, li va fer una gran inclinació de cap i li va dir en rus:

—Vostè deu ser la princesa Bea.

Ella es va posar a riure, alegre.

—No digui bestieses. Sóc Nina, la seva cambrera. I vostè qui és?

Lev es va presentar i va presentar Spíria, i li va explicar com havien arribat fins allí i que ningú no els havia volgut vendre res per menjar.

—Aquest vespre tornaré a ser aquí —va dir Nina—. Ens n’anem a Cardiff. Acosteu-vos a la porta de la cuina de Ty Gwyn i us donaré embotit. Només heu de seguir la carretera que surt de la població per la banda del nord fins a arribar a un palau.

—Gràcies, preciosa dama.

—Sóc prou gran per ser la vostra mare —va respondre ella, però així i tot li va somriure amb coqueteria—. I ara me’n vaig a comprar el diari per a la princesa.

—N’ha passat alguna de grossa?

—Res, notícies de l’estranger —va respondre ella, sense donar-hi importància—. Hi ha hagut un assassinat. La princesa està molt afectada. Han mort l’arxiduc Francesc Ferran d’Àustria en un lloc anomenat Sarajevo.

—Això deu fer por a una princesa.

—Sí —va respondre Nina—. Però m’imagino que a la gent com vosaltres i jo ens afecta ben poc.

—I tant —va respondre Lev—. Em penso que ni gens ni mica.





7


Primers dies de juliol de 1914





I


A l’església de Saint James, a Piccadilly, s’hi havia congregat la gent amb els vestits més cars del món. Es tractava del lloc de pregària per antonomàsia de l’elit londinenca. En teoria, l’ostentació estava mal vista, però una dona havia de portar barret, i en aquells dies era pràcticament impossible de comprar-ne un sense plomes d’estruç, cintes, llacets i flors de seda. Des del fons de la nau, Walter von Ulrich observava aquella jungla de formes i colors extravagants. Els homes, en canvi, semblaven tots iguals, amb els abrics negres, els colls durs de color blanc i, a la falda, els barrets de copa alta.

«La major part d’aquesta gent no sap l’abast del que va passar a Sarajevo fa set dies», va pensar amb amargor, «alguns ni sabrien situar Bòsnia». Els havia impactat l’assassinat de l’arxiduc, però desconeixien què significava aquell fet per a la resta del món. Estaven vagament desconcertats.

Walter, però, no estava desconcertat. Sabia molt bé què presagiava aquell assassinat. Suposava una amenaça seriosa per a la seguretat d’Alemanya, i la tasca de protegir i defensar el país corresponia a gent com Walter, en aquells moments tan perillosos.

Justament llavors la seva feina consistia a esbrinar què pensava el tsar de Rússia. Tothom ho volia saber: l’ambaixador alemany, el pare de Walter, el ministre d’Afers Estrangers a Berlín i fins i tot el kàiser. I Walter, com a bon agent dels serveis secrets que era, tenia una font d’informació.

Va clavar un cop d’ull a tota la congregació, mirant de localitzar el seu home entre aquella munió de clatells, amb por de no trobar-lo. Anton era un funcionari de l’ambaixada russa. Quedaven en esglésies anglicanes, ja que Anton estava segur que no hi trobaria ningú de la seva ambaixada: bona part dels russos pertanyien a l’Església ortodoxa, i als que no eren ortodoxos no els era permès entrar al servei diplomàtic.

Anton era el cap de l’oficina de Comunicacions a l’ambaixada russa, i per això tenia coneixement de tots els telegrames que hi entraven i en sortien. La informació de què disposava no tenia preu, però Anton era un home difícil de controlar i Walter estava constantment alerta. L’espionatge terroritzava Anton, i quan aquest s’esporuguia, desapareixia, sobretot en moments com aquell, de màxima tensió internacional, quan Walter més el necessitava.

Es va distreure quan va veure Maud. En va reconèixer el coll llarg i esvelt sobre un elegant coll de puntes, d’estil masculí. Es va sobresaltar. Havia besat aquell coll sempre que n’havia tingut oportunitat.

Quan va imaginar el perill de la guerra, en el primer que va pensar va ser en Maud, i després en el seu país. Es va avergonyir del seu egoisme, però no hi podia fer res. El que més temia era que ella desaparegués; l’amenaça que suposava per a la seva pàtria venia després. Estava disposat a morir per Alemanya però no a viure sense la dona que estimava.

Un cap de la tercera fila començant per darrere es va girar. Era Anton. Tenia els cabells castanys, espessos, i una barba esclarissada. Alleujat, Walter va anar fins a la nau lateral sud, com si cerqués lloc, i després de dubtar uns segons, va seure al seu costat.

Un sentiment d’amargor s’havia apoderat de l’ànima d’Anton. Feia cinc anys que un nebot que ell estimava molt havia estat acusat per la policia secreta del tsar d’activitats revolucionàries i havia estat empresonat a la fortalesa de Pere i Pau, a l’altra banda del riu, davant per davant del palau d’Hivern, al cor de Sant Petersburg. El noi era estudiant de teologia, i era innocent dels càrrecs, però va contraure pneumònia i va morir abans de ser posat en llibertat. Des de llavors Anton maquinava en silenci la seva terrible venjança contra el govern del tsar.

Era una llàstima que l’església estigués tan ben il·luminada. L’arquitecte, Christopher Wren, l’havia proveït de llargues fileres de grans finestres d’arc de mig punt. L’ideal per a aquest tipus de feina hauria estat la penombra d’un crepuscle gòtic. Tot i així, Anton havia triat bé el lloc, al final de la fila, amb un nen al costat i una immensa columna a l’esquena.

—Ha triat un bon lloc per seure —li va xiuxiuejar Walter.

—Ens poden veure des de la galeria, però —va dir Anton, inquiet.

Walter va negar amb el cap.

—Tothom mira endavant.

Anton era un home solter de mitjana edat, extremament polit: el nus de la corbata ben fort, tots els botons de l’americana cordats i les sabates ben lluents. El seu vestit, molt gastat, brillava a causa dels anys de raspall i planxa. Walter pensava que tot plegat era una reacció contra la mesquinesa de l’espionatge. Al cap i a la fi, aquell home era allà per trair el seu país. «I jo sóc aquí per encoratjar-lo», va pensar Walter amb recança.

Walter no va dir res més fins que la missa va començar, però tot just després del primer càntic, va preguntar-li en veu baixa:

—I doncs, què es cou per Sant Petersburg?

—Rússia no vol anar a la guerra —va respondre Anton.

—Bé.

—El tsar té por que la guerra porti a la revolució. —Anton va esmentar el tsar com si estigués a punt d’escopir—. Mig Sant Petersburg està en vaga. És clar que de moment no li ha passat pel cap que la seva estúpida brutalitat sigui la causa que la gent vulgui la revolució.

—Efectivament.

Walter sempre tenia present que l’odi distorsionava les opinions d’Anton, però en aquell cas l’espia no anava errat del tot. Walter no odiava el tsar, però el temia. Tenia a les seves ordres l’exèrcit més gran del món. Qualsevol reunió sobre la seguretat d’Alemanya havia de tenir en compte les dimensions d’aquell exèrcit. Alemanya era com un home amb un veí que té un ós gegant lligat a una cadena al jardí del davant.

—Què farà, el tsar?

—Això depèn d’Àustria-Hongria.

Walter va reprimir una rèplica immediata. Tothom esperava a veure què faria l’emperador d’Àustria-Hongria. Havia de fer alguna cosa urgentment, ja que l’hereu al tron era l’arxiduc que acabaven d’assassinar. Aquell mateix dia, més tard, Walter esperava tenir més informació de les intencions austríaques gràcies al seu cosí Robert. Aquella branca de la família era catòlica com tota l’elit austríaca, i en aquell mateix moment Robert devia ser a missa a la catedral de Westminster. Walter, però, el veuria a l’hora de dinar. Mentrestant, necessitava saber més coses dels russos.

Havia d’esperar el càntic següent. Es va carregar de paciència. Va mirar amunt i va observar els extravagants daurats de les voltes de canó de Wren.

La congregació va entonar el «Rock of Ages».

—Si esclata la guerra als Balcans —va dir a cau d’orella a Anton—, creu que els russos se’n mantindran al marge?

—No. Si ataquen Sèrbia, el tsar no s’estarà de braços plegats.

Walter va sentir un calfred. Aquella era exactament la mena d’escalada que més temia.

—Seria una bogeria anar a la guerra per això!

—Sí. Però els russos no deixaran que Àustria controli els Balcans. Han de protegir la ruta del mar Negre.

Efectivament, no hi havia res a objectar. Bona part de les exportacions de Rússia —blat de moro de les plantacions del sud i petroli dels pous de la zona de Bakú— s’enviaven arreu del món des dels ports de la mar Negra.

—D’altra banda, el tsar ha donat instruccions perquè tothom vagi amb peus de plom —va prosseguir Anton.

—Així doncs, podria canviar d’idea.

—Si és que en té, d’idees.

Walter va assentir. El tsar no era un home intel·ligent. El seu somni era retornar Rússia a l’època daurada del segle XVII, i era prou estúpid per pensar que era possible. Era com si el rei Jordi V intentés recrear l’Anglaterra feliç de Robin Hood. Com que el tsar amb prou feines raonava com tocava, predir el que faria era endimoniadament complicat.

Durant el darrer càntic els ulls de Walter es van dirigir cap a Maud, que seia a l’altra banda, dues fileres davant seu. Va examinar-ne el perfil amb deteniment mentre cantava amb passió.

L’informe tan ambigu d’Anton l’havia posat neguitós. Walter estava més preocupat que feia una hora.

—A partir d’ara necessitaré veure’l cada dia —li va dir.

Anton el va mirar amb pànic.

—Impossible! —va exclamar—. És massa arriscat.

—Però la situació canvia a cada hora que passa.

—Diumenge. Plaça Smith.

«Aquest és el problema quan tractes amb espies idealistes», va pensar Walter desanimat: «No tens on aferrar-te. D’altra banda, però, els homes que feien d’espies per diners no eren de fiar. Et podien dir el que volies escoltar només per aconseguir més diners. Anton, en canvi, si havia dit que el tsar dubtava, podia estar segur que, efectivament, el tsar encara no havia pres cap decisió».

—És millor que quedem a mitja setmana —li va suplicar Walter just abans del final del càntic.

Anton no va respondre. En comptes de seure, va fer mitja volta i va marxar.

—Maleït sigui! —va dir Walter en veu baixa mentre el nen del seu costat el mirava amb reprovació.

Acabada la missa es va aturar al cementiri empedrat de davant l’església per saludar els coneguts. Llavors va aparèixer Maud amb Fitz i Bea. Amb la seva elegància natural Maud portava un vestit de vellut gris estampat i per sobre un pitxi de crepè d’un gris més fosc. El color potser no era gaire femení, però en realçava l’escultural bellesa i li feia brillar la pell. Walter encaixava amb tothom, però es delia per passar uns minuts tot sol amb ella. Va intercanviar compliments amb Bea, que portava un vestit de randa de color rosa caramel i crema, i va estar d’acord amb el solemne Fitz que l’assassinat era un «mal assumpte». Llavors els Fitzherbert van marxar, i quan Walter pensava que havia perdut l’oportunitat, a l’últim moment, Maud li va dir en veu baixa:

—Seré a casa de la duquessa a l’hora del te.

Walter va somriure quan ella va haver marxat. Havia vist Maud el dia abans i la veuria l’endemà, i tot i així estava terroritzat de no poder tornar-la a veure aquell mateix dia. Era incapaç de passar-se vint-i-quatre hores sense ella? No es considerava un home feble, però havia quedat totalment encisat. En qualsevol cas, ella no tenia intenció d’escapolir-se.

El que més l’atreia era el seu esperit independent. Moltes dones de la seva generació s’acontentaven a representar el paper passiu que la societat els havia atorgat: portar vestits bonics, organitzar vetllades i obeir el marit. A Walter l’avorria el tipus de dona submisa. Maud s’assemblava més aviat a algunes de les dones que havia conegut als Estats Units, quan va estar treballant a l’ambaixada d’Alemanya a Washington. Les dones nord-americanes eren elegants i encantadores, però no servils. Ser estimat per una dona com aquelles havia de ser increïblement excitant.

Va caminar amb pas àgil per Piccadilly i es va aturar en un quiosc. Llegir els diaris britànics mai no era gaire plaent: la majoria eren molt germanòfobs, sobretot el fanàtic Daily Mail. Feien creure als britànics que estaven envoltats d’espies alemanys. Com li hauria agradat a Walter que això fos cert! Tenia cap a una dotzena d’agents en pobles costaners que anotaven les entrades i sortides als ports, de la mateixa manera que ho feien els britànics als ports alemanys, però res que s’acostés als milers d’espies de què parlaven els redactors dels diaris, histèrics.

Va comprar un exemplar de The People. El problema dels Balcans no tenia un espai destacat. El govern britànic estava més preocupat per Irlanda. Des de feia segles una minoria de protestants hi portava la batuta, amb pocs miraments envers la majoria catòlica. Si Irlanda assolia la independència, de sobte les tornes canviarien. Els dos bàndols estaven fortament armats; la guerra civil trucava a la porta.

A la part inferior de la portada un paràgraf parlava de la «Crisi austrosèrbia». Com sempre, els diaris no tenien ni idea del que passava realment.

Just quan Walter entrava a l’hotel Ritz, va sortir Robert d’un taxi motoritzat. Duia un abric llarg negre i corbata també negra, en senyal de dol per l’arxiduc. Robert havia format part del cercle de Francesc Ferran, intel·lectuals de caire progressista per als barems de la cort vienesa, però conservadors des d’un punt de vista més general. Walter sabia que Robert apreciava i respectava l’arxiduc i la seva família.

Van deixar els copaltes al guarda-roba i van entrar plegats al menjador. Walter tenia instint protector envers Robert. Des de ben petits s’havia adonat que el seu cosí era diferent. La gent en deia «efeminats» dels homes com ell, però el terme era massa dur: Robert no era una dona en un cos d’home, tot i que tenia algunes característiques femenines, i per això Walter el tractava amb una subtil cavallerositat.

S’assemblava a Walter; compartien trets regulars i ulls color avellana, però Robert tenia els cabells més llargs i portava el mostatxo ben encerat i rinxolat.

—Com van les coses amb la senyoreta M.? —va preguntar-li tot seient.

Walter l’hi havia confessat. Robert coneixia el seu amor prohibit.

—És meravellosa, però el meu pare no pot concebre que treballi amb un doctor jueu en un hospital per a pobres.

—Ai, mareta, no pot ser —va dir Robert—. Si ella fos jueva encara es podrien entendre les objeccions del teu pare.

—Tenia esperances que s’anés estovant a mesura que hi anés coincidint en actes socials, i s’adonés que coneix els homes més poderosos del país. Però no funciona.

—Malauradament, la crisi dels Balcans no farà sinó augmentar la tensió en les… —Robert va somriure—, amb perdó: relacions internacionals.

Walter es va esforçar a somriure.

—Ens en sortirem, passi el que passi.

Robert no va dir res, però no semblava tan confiat.

Mentre menjaven xai gal·lès i patates amb salsa de julivert, Walter el va posar al corrent de la informació poc concloent que li havia passat Anton.

Robert, però, tenia noves de collita pròpia:

—Sabem que Sèrbia ha proporcionat les bombes i les armes als assassins.

—Redimonis! —va exclamar Walter.

Robert no va fer res per frenar la ira del seu cosí.

—Les armes provenien dels serveis secrets de l’exèrcit serbi. Els assassins es van entrenar en un parc de Belgrad.

—Els agents del servei secret de vegades actuen de manera unilateral —va rebatre Walter.

—Molt sovint. I el secretisme inherent a la seva tasca és la prova que molt sovint aconsegueixen el que es proposen.

—Així doncs, això no involucra el govern serbi en l’organització de l’assassinat. I, si ho penses amb deteniment, seria una autèntica bogeria que un petit país com Sèrbia, que lluita desesperadament per mantenir el seu estatus, es dediqués a provocar el seu poderós veí.

—Fins i tot és possible que els serveis d’intel·ligència serbis hagin actuat en sentit contrari a la voluntat del seu govern —va apuntar Robert. Però tot seguit va afirmar, rotund—: En tot cas, això no canvia les coses. Àustria ha de fer alguna cosa amb Sèrbia.

Era el que Walter temia. Els fets ja no podien veure’s com un mer crim que haguessin de dirimir la policia i els jutjats. Havia pres una altra dimensió i ara un imperi havia de castigar una petita nació. L’emperador Francesc Josep havia estat un gran home: conservador i devot, però un líder fort. Ja tenia vuitanta-quatre anys, i l’edat no l’havia fet ni menys autoritari ni menys estret de mires. Era un d’aquells homes que es pensen que ho saben tot només perquè són vells. El pare de Walter era igual.

«El meu destí és en mans de dos monarques», va pensar Walter, «el tsar i l’emperador. L’un és ximple i l’altre senil, però controlen el destí de Maud, el meu i el de milions d’europeus. Tot un argument contra la monarquia!».

Mentre menjaven les postres va meditar profundament. Quan va arribar el cafè, va dir amb optimisme:

—Suposo que ara el vostre objectiu serà aplicar un correctiu sever a Sèrbia, però sense implicar-hi tercers països.

Robert va trencar aquestes esperances immediatament.

—Al contrari —va respondre—. El meu emperador ha escrit personalment al teu kàiser.

Walter va quedar bocabadat. No en sabia res.

—Quan?

—La carta va sortir ahir.

Com tots els diplomàtics, Walter odiava que els monarques s’adrecessin directament els uns als altres, en comptes de fer-ho mitjançant els seus ministres. Llavors podia passar qualsevol cosa.

—Què hi diu?

—Que Sèrbia ha de ser eliminada com a entitat política.

—No! —Era pitjor del que havia imaginat. Estupefacte, li va preguntar—: Pensa portar-ho a terme?

—Tot depèn de la resposta.

Walter va arrufar les celles. L’emperador Francesc Josep buscava el suport del kàiser Guillem; aquest era l’objectiu real de la carta. Els dos països eren aliats, i per tant, el kàiser es veia obligat a expressar el seu suport. Però ho podia fer de manera entusiasta o refractària, encoratjadora o cauta.

—Confio que Alemanya donarà suport a Àustria, decideixi el que decideixi l’emperador —va afirmar Robert.

—No pots voler de cap de les maneres que Alemanya ataqui Sèrbia! —va protestar Walter.

Robert s’havia ofès.

—Volem tenir la seguretat que Alemanya complirà les seves obligacions com a potència aliada.

Walter va controlar la seva impaciència.

—Aquesta manera de pensar té un problema: fa apujar les apostes. Com Rússia, que amb el seu sorollós suport a Sèrbia alimenta l’agressió. El que hem de fer és calmar a tothom.

—No hi estic del tot d’acord —va respondre Robert amb fredor—. Àustria ha rebut un cop terrible i l’emperador no pot mostrar feblesa. Qui desafiï el gegant, serà aixafat.

—Hem d’intentar mantenir el sentit de la proporció.

Robert va alçar la veu.

—L’hereu al tron ha estat assassinat! —El comensal de la taula del costat va alçar la vista tot arrufant les celles quan va sentir el seu veí parlant acaloradament en alemany. Robert va suavitzar el to, però no l’expressió—: No em parlis de proporció.

Walter va intentar reprimir els seus sentiments. Per a Alemanya seria estúpid i perillós involucrar-se en la disputa, però no tenia sentit que ho digués a Robert. La feina de Walter era aconseguir-ne informació i no discutir-hi.

—Entenc què vols dir —va fer—. Tothom comparteix aquesta visió de la situació a Viena.

—A Viena, sí —va respondre Robert—. Però Tisza s’hi oposa —István Tisza era el primer ministre d’Hongria, subordinat a l’emperador d’Àustria—. La seva proposta alternativa és encerclar diplomàticament Sèrbia.

—Menys dramàtica, tal vegada, però també més arriscada —va observar Walter amb cura.

—Massa dèbil.

Walter va demanar el compte. El que acabava de sentir l’havia neguitejat profundament. Malgrat tot, no volia que cap malentès s’interposés entre ell i Robert. Confiaven l’un en l’altre i s’ajudaven, i no tenia intenció que això canviés. Al carrer, Walter li va donar la mà i li va estrènyer el colze en un gest de ferma companyonia.

—Passi el que passi, estarem l’un al costat de l’altre, cosí —li va dir—, som aliats, i sempre ho serem.

Va deixar que Robert decidís si parlava d’ells o dels seus països. Es van acomiadar de manera amistosa.

Caminava de pressa per Green Park. Els londinencs gaudien del sol, però hi havia un núvol fosc en el cap de Walter. Tenia l’esperança que Alemanya i Rússia quedarien al marge de la crisi dels Balcans, però segons el que havia esbrinat aquell dia tot indicava el contrari. Després de deixar enrere el palau de Buckingham va girar a l’esquerra per agafar l’avinguda The Mall i va acabar entrant a l’ambaixada alemanya per la porta del darrere.

El seu pare tenia un despatx a l’ambaixada. Hi passava una setmana de cada tres. Un quadre del kàiser Guillem penjava de la paret i sobre l’escriptori destacava la fotografia emmarcada de Walter amb el seu uniforme de tinent. En aquell moment Otto sostenia a la mà una peça de ceràmica. Col·leccionava ceràmica anglesa, i li agradava sortir a la recerca de peces curioses. Mirant-la amb més atenció, Walter va observar que es tractava d’una fruitera d’un color crema suau, amb vores delicadament foradades i amb forma de cistell. Coneixent els gustos del seu pare, va suposar que datava del segle XVIII.

Acompanyava Otto un agregat cultural, Gottfried von Kessel, que no queia gens bé a Walter. Gottfried tenia els cabells foscos i espessos, amb la ratlla al costat, i portava ulleres amb vidre gruixut. Tenia la mateixa edat que Walter i el seu pare també treballava al servei diplomàtic, però tot i tenir tantes coses en comú amb ell, no eren amics. Walter opinava que Gottfried era un adulador.

El va saludar amb el cap i va seure.

—L’emperador d’Àustria ha escrit al nostre kàiser.

—Ja ho sabem —va respondre Gottfried tot seguit.

Walter el va ignorar. Gottfried sempre mirava de treure’l de polleguera.

—Sens dubte el kàiser respondrà de manera amistosa —va dir al seu pare—, però dependrà molt dels matisos.

—Sa Majestat encara no me n’ha confessat res.

—Ho farà.

Otto va assentir.

—De vegades em demana ajuda sobre aquest tipus d’afers.

—I si finalment demana prudència, podrà persuadir els austríacs perquè siguin menys bel·ligerants.

Gottfried va preguntar:

—Per què ho hauria de fer?

—Per evitar que Alemanya s’embranqui en una guerra a causa d’un territori tan insignificant com Sèrbia!

—De què té por? —va fer Gottfried amb menyspreu—. De l’exèrcit alemany?

—Tinc por de l’exèrcit rus, i vostè també n’hauria de tenir —va replicar Walter—. És el que té més efectius de tota la història i…

—Ho sé —va afirmar Gottfried.

Walter va passar per alt la interrupció.

—En teoria, d’aquí a poques setmanes el tsar podria disposar de sis milions de soldats…

—Ho sé…

—… més homes que la població total de Sèrbia.

—Ho sé.

Walter va sospirar.

—Pel que sembla, vostè ho sap tot, Von Kessel. També sap d’on van treure els assassins les armes i les bombes?

—De nacionalistes eslaus, sospito.

—I de quins nacionalistes eslaus sospita, concretament?

—Qui ho pot saber?

—Els austríacs ho saben —vaig respondre—. Creuen que les armes provenien del cap de la intel·ligència sèrbia.

—Si fos així, la conseqüència seria la revenja dels austríacs —va exclamar Otto amb sorpresa.

Gottfried va afegir:

—L’emperador encara governa Àustria. Al cap i a la fi, només ell pot decidir d’anar a la guerra.

Walter va assentir:

—Els emperadors de la casa d’Habsburg no han necessitat mai un pretext per ser brutals i inclements.

—I de quina altra manera es pot governar un imperi?

Walter no va caure en la provocació i el va ignorar de nou:

—A part del primer ministre d’Hongria, que no té gaire pes, no sembla que hi hagi ningú que demani cautela. Aquest paper l’hem de fer nosaltres.

Walter havia dit tot el que sabia, i no volia quedar-se més temps en la mateixa estança que l’irritant Gottfried.

—Amb el seu permís, pare, aniré a prendre el te a la residència de la duquessa de Sussex per mirar d’esbrinar de què es parla a la ciutat.

Gottfried va dir:

—Els anglesos no fan trucades en diumenge.

—Tinc invitació —va replicar Walter just abans de sortir de la sala i a punt de perdre els nervis.

Va travessar Mayfair fins a Park Lane, on el duc de Sussex tenia el palau. El duc no exercia cap influència en el govern britànic, però la duquessa hi tenia un saló polític. Quan Walter havia arribat a Londres al desembre, Fitz l’havia presentat a la duquessa, que es va assegurar que seria convidat a tots els actes importants.

Va entrar a la sala d’estar, va fer una reverència a la duquessa, hi va encaixar amb la seva gruixuda mà i li va dir:

—A Londres tothom vol saber què passarà amb Sèrbia i, malgrat que sigui diumenge, he vingut a preguntar-vos-ho, Altesa.

—No hi haurà guerra —va dir sense adonar-se que Walter no parlava seriosament—. Segui i prengui una tassa de te. És clar que es tracta d’una tragèdia per al pobre arxiduc i la seva esposa, i sens dubte, els culpables seran castigats, però és una ximpleria pensar que grans nacions com Alemanya i la Gran Bretanya vagin a la guerra per culpa de Sèrbia.

Walter no n’estava tan segur. Va seure en una cadira a prop de Maud, que va somriure alegrement, i de lady Hermia, que va saludar amb el cap. A la sala hi havia una dotzena de persones, incloent-hi el primer lord de l’Almirallat, Winston Churchill. La decoració estava del tot passada de moda: massa mobles massissos gravats, valuosos tapissos amb una dotzena de motius diferents, i cap superfície sense cobrir d’ornaments, fotografies emmarcades i gerros amb plantes seques. Un criat va donar una tassa de te a Walter i li va oferir llet i sucre.

Walter estava content de ser al costat de Maud, però, com sempre, en volia més, i llavors es va posar a pensar si hi hauria alguna manera que es poguessin quedar sols, encara que només fos un o dos minuts.

—El problema és, òbviament, la feblesa del turc.

«La presumptuosa gata vella té raó», va pensar Walter. L’Imperi Otomà estava en decadència, allunyat de la modernització per culpa del clergat musulmà. Des de feia segles el sultà de Turquia havia mantingut l’ordre a la península Balcànica, des de la costa mediterrània de Grècia fins a Hongria nord amunt, però ara, dècada a dècada, estava fent marxa enrere. Els poders veïns, Àustria i Rússia, intentaven omplir el buit deixat per Turquia. Entre Àustria i la mar Negra hi havia Bòsnia, Sèrbia i Bulgària. Feia cinc anys que Àustria s’havia quedat el control de Bòsnia, però ara estava en conflicte amb Sèrbia, el del mig dels tres territoris. Els russos havien mirat el mapa i havien vist que Bulgària era la següent peça del dòmino, i que els austríacs podrien acabar controlant la costa occidental de la mar Negra, cosa que suposava una amenaça per al comerç internacional rus.

Mentrestant, els diversos pobles de l’Imperi Austrohongarès començaven a pensar que es podien governar a si mateixos. Per això el nacionalista bosnià Gavrilo Princip havia disparat contra l’arxiduc Francesc Ferran a Sarajevo.

—És una tragèdia per a Sèrbia. Sembla que el primer ministre estigui a punt de llançar-se al Danubi.

—Vol dir el Volga —va corregir Maud.

Walter la va mirar, content de tenir una excusa per observar-la detingudament. S’havia canviat de roba, ara portava un vestit de tarda de color blau fosc damunt d’una camisa de punta de color rosa i un barret del mateix to adornat amb una borla blava.

—De cap de les maneres, lady Maud —va replicar.

—El Volga passa per Belgrad, que és la capital de Sèrbia —va dir ella.

Walter estava a punt de fer una nova objecció, però es va aturar a temps. Ella sabia perfectament que allà on més s’hi acostava, el Volga passava a cinc-cents quilòmetres de Belgrad. Què tramava?

—Em sap greu contradir algú tan ben informat com vós, lady Maud —li va dir—, malgrat tot…

—Ho hem de mirar en el mapa —va afirmar—. El meu oncle, el duc, té una de les biblioteques més grans de Londres. —Es va alçar—. Vingui amb mi, li demostraré que està equivocat.

La duquessa va arrufar el nas: es tractava d’un comportament massa audaç per a una senyoreta educada.

Walter es va arronsar d’espatlles en un signe d’impotència i va acompanyar Maud cap a la porta.

Per un moment va semblar que lady Hermia també sortiria, però ben escarxofada a la seva butaca de vellut, amb una tassa a la mà i un plat a la falda, l’esforç de moure’s hauria estat excessiu per a ella.

—No trigueu massa —va dir en veu baixa, i es va empassar un tros de pastís. Tot seguit van deixar la sala.

Maud precedia Walter pel passadís, on un parell de lacais s’estaven drets com uns sentinelles. Es va aturar davant d’una porta i va esperar que Walter l’obrís. Van entrar a l’estança.

L’habitació, gran, estava en silenci. Estaven sols, per fi. Maud es va llançar als braços de Walter. Ell la va abraçar amb força, estrenyent-la contra el seu cos. Ella el va mirar.

—T’estimo —li va dir, i el va besar apassionadament.

Al cap d’uns segons se’n va separar, sense alè. Walter la mirava amb adoració.

—Com has gosat! —va exclamar—. Dir que el Volga passa per Belgrad…

—Ha funcionat, oi?

Ell va moure el cap, admirat.

—No m’ho hauria imaginat mai. Ets molt llesta.

—Necessitem un atles —va dir— per si entra algú.

Walter va donar una ullada a les prestatgeries. Era més aviat la biblioteca d’un col·leccionista, no pas la d’un lector. Tots els llibres estaven luxosament enquadernats, i sembla que molts no s’haguessin obert mai. Algunes obres de referència ocupaven un racó, d’on Walter va treure un atles, que va obrir per la pàgina on hi havia un mapa dels Balcans.

—Aquesta crisi —va dir Maud neguitosa— no ens obligarà a separar-nos, oi que no?

—No mentre ho pugui evitar —va respondre Walter.

La va portar fins al darrere d’una prestatgeria, per evitar que els descobrissin, si entrava algú, i la va besar de nou. Aquell dia estava especialment apassionada: sense deixar de besar-lo li passava les mans per les espatlles, pels braços, per l’esquena. Fins que va mussitar:

—Aixeca’m la faldilla.

Ell es va aturar un segon. El que tant desitjava a la fi es faria realitat. Va engrapar la faldilla.

—Els enagos també —li va demanar.

Va arremangar-los amb les dues mans.

—No els arruguis —li va dir. Ell procurava alçar les dues peces sense rebregar la seda, però les mans li relliscaven. Impacient, Maud es va inclinar, va agafar la faldilla i els enagos per la vora i els va alçar fins a la cintura.

—Vull que sentis el meu cos —li va ordenar mirant-lo als ulls.

Ell estava nerviós per si entrava algú, però tan aclaparat per l’amor i el desig que no es podia aturar. Va posar la mà a la corba que dibuixaven els seus malucs i es va quedar sorprès: no hi duia res. Adonar-se que ho havia planejat per causar-li plaer encara el va excitar més. La va acariciar suaument, però ella va estrènyer els malucs contra les seves mans, i ell s’hi va aferrar amb força.

—Així —li va dir.

Ell va tancar els ulls, però ella li va demanar:

—Mira’m, amor meu, mira’m mentre ho fas. —I ell els va obrir. Maud estava enrojolada i Walter respirava profundament amb la boca oberta. Ella li va agafar la mà i el va guiar, tal com ell ho havia fet al reservat de l’òpera. Ella li va xiuxiuejar:

—Fica-hi el dit.

Es va deixar caure sobre les espatlles. Walter hi sentia el batec del cor a través de la roba. Ella envestia una vegada i una altra. Fins que va ofegar un dèbil gemec al fons de la gola, com el crit mut d’algú que somia, i a la fi es va desplomar sobre seu.

Walter va sentir com picaven a la porta, i tot seguit la veu de lady Hermia:

—Maud, estimada, hauríem d’anar-nos-en.

Walter va apartar la mà i Maud ràpidament es va abaixar les faldilles. Amb veu tremolosa va respondre:

—Malauradament anava errada, tia Herm, i el senyor Von Ulrich tenia raó. El riu que travessa Belgrad és el Danubi i no pas el Volga. Ho acabem de trobar a l’atles.

Es van inclinar sobre el llibre just quant lady Hermia apareixia darrere les lleixes.

—En cap moment no ho he dubtat —va dir—. Els homes normalment tenen raó en aquestes coses. A més, el senyor Von Ulrich és diplomàtic, i això fa que sàpiga moltes coses importants, unes coses que les dones no necessiten pas saber. I no hi hauries de discutir, Maud.

—Suposo que té raó —va afirmar Maud amb poca sinceritat.

Tots tres van deixar la biblioteca i van travessar el passadís. Walter va obrir la porta de la sala d’estar. Lady Hermia hi va entrar primera. Maud, que la seguia, el va mirar. Ell va aixecar la mà dreta, es va posar la punta del dit a la boca i el va xuclar.





II


«Això no pot continuar així», pensava Walter mentre feia cap a l’ambaixada. S’estava comportant com un adolescent. Maud tenia vint-i-tres anys i ell vint-i-vuit, i tot i així, havien de recórrer a excuses absurdes per poder passar cinc minuts plegats. Havia arribat el moment de casar-s’hi.

Hauria de demanar la mà de la noia a Fitz. El pare de Maud havia mort, i per tant el seu germà era el cap de família. Sens dubte Fitz hauria preferit casar-la amb un anglès. Malgrat tot, acabaria fent-se a la idea, ja que segurament el preocupava més el caràcter tan independent de la seva germana i el terror de no casar-la mai.

L’escull més important era Otto. Volia que Walter es casés amb una donzella prussiana com cal, delerosa de passar la resta de la seva vida criant els hereus. I quan Otto volia una cosa, feia tot el que calia per aconseguir-la, esclafava qualsevol oposició sense pietat. D’aquesta manera havia esdevingut un excel·lent oficial de l’exèrcit. No li hauria passat mai pel cap que el seu fill tingués tot el dret d’escollir esposa sense interferències ni pressions. Walter hauria preferit tenir el suport i els ànims del seu pare. No volia de cap de les maneres arribar a confrontar-s’hi. Malgrat tot, el seu amor era una força més poderosa que el respecte filial.

Londres no s’havia aturat aquell vespre de diumenge. Tot i que el parlament estava tancat i els mandarins de Whitehall havien fugit a casa seva, a les zones residencials, molts polítics s’estaven als palaus de Mayfair, als clubs de cavallers de Saint James i a les ambaixades. Walter va reconèixer uns quants diputats del Parlament, un parell de secretaris del Foreign Office, el Ministeri d’Afers Estrangers, i alguns diplomàtics europeus. Es va preguntar si el ministre d’Afers Estrangers, sir Edward Grey, ornitòleg aficionat, s’havia quedat a la ciutat o se n’havia anat al seu estimat cottage de Hampshire.

Walter va trobar el seu pare rere l’escriptori, llegint telegrames desxifrats.

—Potser no és el millor moment per dir-te una cosa important —va començar Walter.

Otto va remugar i va continuar llegint.

—Estic enamorat de lady Maud —va continuar Walter.

Otto va alçar la vista.

—La germana de Fitzherbert? M’ho suposava. Et dono el meu entusiasta vistiplau.

—Sigueu seriós, pare, si us plau.

—No, sigues tu seriós. —Otto va deixar sobre la taula els papers que llegia—. Maud Fitzherbert és una feminista, una sufragista i una dissident social. No és cap bon partit per a ningú, i menys per a un diplomàtic alemany de bona família. Així doncs, no en parlem més, del tema.

Unes quantes paraules gruixudes van pujar a la boca de Walter, però va serrar els llavis i es va contenir.

—És una dona meravellosa i l’estimo. Per tant, us demano que en parleu amb respecte, malgrat les vostres opinions.

—Diré el que en penso —va dir Otto amb rudesa—. És un desastre. —Va tornar a mirar els seus telegrames.

Walter es va fixar en la fruitera de color crema que havia comprat el pare.

—No —va dir. Va agafar el recipient—. No direu pas el que en penseu.

—Vés amb compte amb això.

Per fi el seu pare li prestava tota l’atenció.

—Em sento protector de lady Maud de la mateixa manera que vós us en sentiu d’aquesta fotesa.

—Fotesa? Has de saber que el valor d’això…

—És clar que, òbviament, l’amor és més fort que l’avarícia del col·leccionista. —Walter va llançar enlaire el petit objecte i el va encalçar amb una mà. El seu pare va deixar anar un crit angoixós i inarticulat de protesta. Walter va continuar sense fer-li cas.

—En definitiva, quan parla d’ella en termes insultants, em sento com es pot sentir vostè en pensar-se que deixaré caure aquest objecte. I encara pitjor.

—Mocós insolent…

Walter va alçar la veu per sobre de la del seu pare:

—Si vostè continua trepitjant els meus sentiments, jo faré el mateix amb aquesta estúpida peça de porcellana.

—Molt bé, has exposat el teu punt de vista. Ara deixa estar això, per l’amor de Déu.

Walter s’ho va prendre com una petita concessió per part del seu pare i, finalment, va deixar la fruitera sobre una tauleta.

Otto va dir amb malícia:

—Si t’ho puc dir sense ferir els teus sentiments…, hi ha una cosa que has de tenir en compte.

—Endavant.

—És anglesa.

—Per l’amor de Déu! —va cridar Walter—. Des de fa anys, alemanys de bona família es casen amb aristòcrates angleses. El príncep Albert de Saxònia-Coburg Gotha es va casar amb la reina Victòria. El seu nét és ara el rei d’Anglaterra. I la reina d’Anglaterra va néixer sent princesa de Württemberg!

Otto va alçar la veu:

—Les coses han canviat! Els anglesos estan decidits a continuar-nos considerant una potència de segona. S’alien amb els nostres enemics, Rússia i França. Et casaries amb una enemiga de la nostra mare pàtria.

Walter coneixia aquesta mena de pensament irracional que pertanyia a la vella guàrdia.

—No hauríem de ser enemics —va dir amb exasperació—. No hi ha cap raó per ser-ho.

—Mai no ens deixaran competir en igualtat de condicions.

—Això no és cert de cap de les maneres! —Walter es va adonar que cridava i va intentar calmar-se—. Els anglesos estan a favor del comerç lliure; permeten que venguem les nostres manufactures per tot l’Imperi Britànic.

—Llegeix això. —Otto li va llançar sobre l’escriptori el telegrama que acabava de llegir—. Sa Majestat el kàiser m’ha demanat la meva opinió.

Walter el va agafar. Es tractava d’un esborrany de resposta a la carta personal de l’emperador d’Àustria. Walter, mentre llegia, s’anava alarmant cada cop més. La missiva finalitzava així: «L’emperador Francesc Josep, malgrat tot, pot restar segur que Sa Majestat romandrà fidel al costat d’Àustria, com es desprèn de les obligacions de la seva aliança i de la seva antiga amistat».

Walter estava colpit.

—Segons això, Àustria té carta blanca! —va exclamar—. Ara poden fer tot el que vulguin i nosaltres els haurem de donar suport!

—Amb reserves.

—No gaires. Ja s’ha enviat, això?

—No, però s’han posat d’acord. S’enviarà demà.

—Ho podem aturar?

—No, i tampoc no és la meva intenció.

—Però això ens compromet a donar suport a Àustria en una guerra contra Sèrbia.

—No és una mala sortida.

—Nosaltres no volem la guerra! —va protestar Walter—. Necessitem ciència, manufactures, comerç. Alemanya s’ha de modernitzar, abraçar les llibertats i progressar. Volem pau i prosperitat, i —va afegir en veu baixa—: volem un món on un home es pugui casar amb la dona que estima sense ser acusat de traïció.

—Escolta’m bé —va dir Otto—: tenim enemics poderosos als dos costats. França a Occident i Rússia a Orient. I són carn i ungla. No podem combatre en una guerra amb dos fronts.

Walter ho sabia molt bé.

—Per això tenim el pla Schlieffen —va dir—. Si ens veiem forçats a anar a la guerra, primer envairem França, la victòria serà qüestió de setmanes, i llavors, amb l’oest segur, anirem cap a l’est per enfrontar-nos amb Rússia.

—És l’única esperança que tenim —va afegir Otto—. Però quan l’exèrcit alemany va adoptar aquest pla fa nou anys, el nostre servei secret ens va informar que l’exèrcit rus trigaria quaranta dies a mobilitzar-se. Això ens donaria un marge de només sis setmanes per conquerir França. Però de llavors ençà els russos han millorat el transport ferroviari. Amb diners prestats per França! —Otto va donar un cop a la taula, com si esclafés França amb el puny—. A mesura que el període de mobilització dels russos s’escurça, el pla Schlieffen esdevé més arriscat. I això significa… —va assenyalar Walter amb el dit—, que com més aviat anem a la guerra, millor serà per a Alemanya!

—No! —Per què el vell no podia veure que la seva manera de pensar era molt perillosa?—. El que significa és que hem de buscar solucions pacífiques a disputes insignificants.

—Solucions pacífiques? —Otto va sacsejar el cap amb condescendència—. Ets un jove idealista. Et penses que per a cada pregunta hi ha d’haver una resposta.

—Vostè, de fet, vol la guerra —va dir Walter amb sorpresa—. La vol de veritat.

—Ningú no vol la guerra —va respondre Otto—, però de vegades és la millor alternativa que hi ha.





III


Maud havia heretat una misèria del seu pare: tres-centes lliures l’any, una quantitat que amb prou feines li arribava per comprar els vestits de la temporada. Fitz es va quedar amb el títol, les terres, les cases i gairebé tots els diners. Així funcionava la legislació anglesa. Però això no era el que més indignava Maud. Els diners no significaven res per a ella: de fet no necessitava pas les tres-centes lliures. Fitz pagava sense preguntar tot el que ella volia, ja que pensava que preocupar-se pels diners era propi d’algú sense classe.

El que li dolia era no haver rebut una bona educació. Quan va fer disset anys va anunciar que aniria a la universitat, però ningú no se la va prendre seriosament. Perquè hi deixessin entrar les noies, aquestes havien de provenir d’una bona escola i passar uns exàmens. Maud no havia anat mai a l’escola, i, tot i que podia discutir de política amb les persones més importants del país, un seguit d’institutrius i tutors havien fallat del tot a l’hora de preparar-la per passar qualsevol mena d’examen. Durant dies i més dies va plorar i va tenir atacs de ràbia. Fins i tot ara, quan hi pensava, es posava de mal humor. Per això es va fer sufragista: sabia que les noies no podrien tenir una bona formació fins que les dones no aconseguissin el dret a votar.

Molt sovint s’havia preguntat per què les dones es casaven. S’abocaven a tota una vida d’esclavatge, i què en treien, de tot plegat?, es preguntava. Ara tenia, però, la resposta. Mai no havia sentit res tan intens com el seu amor per Walter. I tot el que feien per expressar aquell amor li proporcionava moments de plaers exquisits. El paradís seria poder-se tocar l’un a l’altra d’aquella manera tantes vegades com desitgessin. Esdevindria la seva esclava tres vegades seguides, si aquest fos el preu que calia pagar.

L’esclavatge, però, no n’era el preu; almenys amb Walter. Un dia li va preguntar si pensava que una esposa havia d’obeir el marit en tot, i aquest li havia respost: «Certament que no. Per a mi, l’obediència no és intrínseca al matrimoni. Dos adults que s’estimen han de ser capaços de prendre plegats totes les decisions sense que un hagi d’obeir l’altre».

Ella es passava molt de temps pensant com seria la vida amb Walter. Durant uns anys l’enviarien d’ambaixada en ambaixada, i així viatjarien per tot el món: París, Roma, Budapest, o més enllà i tot: Addis Abeba, Tòquio, Buenos Aires. Va pensar en la història de Rut, a la Bíblia: «On vagis tu, vull venir-hi jo; on visquis tu, vull viure-hi jo». Educaria els seus fills perquè tractessin les dones en un pla d’igualtat, i les seves filles creixerien independents i amb voluntat pròpia. Potser s’acabarien establint en una casa a Berlín, i així els nens podrien anar a una bona escola alemanya. En algun moment, sens dubte, Walter heretaria Zumwald, la finca del seu pare a la Prússia occidental. Quan ells fossin grans i els seus fills adults passarien més temps al camp, passejant agafats de la mà per la seva propietat, llegint l’un al costat de l’altra als vespres, i reflexionant sobre com havia canviat el món des que eren joves.

A Maud li costava pensar en altres coses. Asseguda al seu despatx de la parròquia del Calvari, mirant una llista de preus de subministraments mèdics, recordava el moment en què, a la porta de la sala d’estar de la duquessa, Walter s’havia xuclat la punta del dit. La gent començava a notar que estava despistada: el doctor Greenwald li va preguntar si es trobava bé i la tia Herm li va manar que s’espavilés.

De nou va intentar concentrar-se en el full de comanda, però aquesta vegada la va interrompre un copet a la porta. La tia Herm va treure el cap i li va dir:

—Hi ha algú que demana per tu. —Una mica desconcertada, li va entregar una targeta a Maud.


GENERAL OTTO VON ULRICH

AGREGAT

AMBAIXADA DE L’IMPERI D’ALEMANYA

CARRER DE CARLTON HOUSE TERRACE, LONDRES



—El pare de Walter! —va exclamar Maud—. Què pot voler…?

—Què vol que li digui? —va murmurar la tia Herm.

—Pregunti-li si prefereix te o xerès, i deixi’l entrar.

Von Ulrich anava vestit molt formalment amb una levita negra amb solapes de setí, una armilla de piqué blanca i pantalons ratllats. Suava per culpa de la calor de l’estiu. Era més gros que Walter, i no tan atractiu, però tots dos tenien la mateixa posa militar: esquena recta i barbeta alçada.

Maud va adoptar un to de despreocupació:

—Benvolgut herr Von Ulrich, es tracta d’una visita formal?

—Li vull parlar del meu fill —va respondre. El seu anglès era molt bo, però no tant com el de Walter, ja que aquest ja havia perdut un accent que el seu pare encara tenia.

—És d’agrair que vagi al gra tan ràpidament —va replicar Maud amb sarcasme espontani—. Si us plau, segui. Lady Hermia portarà un refrigeri.

—Walter prové d’una vella família aristocràtica.

—I jo també —va afirmar Maud.

—La nostra és tradicional, conservadora, molt devota…, potser una mica de la vella escola.

—Com la meva —va dir Maud.

La cosa no anava com Otto havia planejat.

—Nosaltres som prussians —va dir amb un punt d’exasperació.

—Entesos —va afirmar Maud amb convenciment—. I nosaltres som, és clar, anglosaxons.

Ella jugava amb ell, com si es tractés d’una batalla per veure qui era més enginyós. Però en el fons tenia por. Per què havia vingut? Quin objectiu tenia? Pressentia que no es tractava de res innocent. Era el seu enemic, i sabia del cert que provaria d’interposar-se entre ella i Walter.

En qualsevol cas, unes quantes facècies no el farien desistir.

—Alemanya i la Gran Bretanya estan enfrontades. La Gran Bretanya és amiga dels nostres enemics, França i Rússia, i això la converteix en adversària nostra.

—Em sap greu que pensi d’aquesta manera. Molts no ho veuen així.

—A la veritat no s’hi arriba per majoria de vots.

Va tornar a notar un punt d’aspror en la veu d’Otto. Estava acostumat a ser escoltat sense rèpliques, sobretot per part de les dones.

La infermera del doctor Greenward va portar una safata amb te i en va omplir les tasses. Otto va restar en silenci fins que va haver marxat. Llavors va dir:

—En les pròximes setmanes podríem anar a la guerra. Si no ataquem Sèrbia, podrien sorgir altres casus belli. Tard o d’hora, la Gran Bretanya i Alemanya lluitaran per l’hegemonia a Europa.

—Em sap greu que ho vegi amb tant de pessimisme.

—N’hi ha molts que pensen el mateix.

—Però a la veritat no s’hi arriba per majoria de vots.

Otto estava disgustat. Evidentment, el que havia esperat en anar-la a veure és que ella escoltés asseguda i en silenci les seves pomposes paraules. Li va dir, visiblement enfadat:

—Hauria de prestar atenció al que li dic. Li estic parlant d’una cosa que l’afecta. Molts alemanys consideren Anglaterra una enemiga. Pensi en les conseqüències d’un matrimoni entre Walter i una dona anglesa.

—Hi he pensat, és clar. Walter i jo n’hem parlat a bastament.

—Primer de tot, no tindria el meu consentiment. No podria acceptar una nora anglesa.

—Walter creu que, al final, l’amor envers ell, el seu fill, l’ajudaria a superar el seu rebuig contra mi. No hi ha cap possibilitat que això arribi a passar?

—En segon lloc —va dir, ignorant la seva pregunta—, seria considerat deslleial al kàiser. Els homes del seu mateix estament deixarien de ser amics seus. Les millors cases deixarien de rebre’ls a ell i la seva esposa.

Maud s’estava indignant cada cop més.

—Em costa de creure. Ben segur que no tots els alemanys són tan estrets de mires.

Ell va fer veure que no havia sentit aquella grolleria.

—En tercer lloc, i per acabar, la carrera de Walter és al Ministeri d’Afers Estrangers. Arribarà lluny i destacarà. L’he enviat a escoles i universitats de diversos països. Parla un anglès perfecte i es defensa en rus. Malgrat els seus punts de vista immadurs i idealistes, està ben considerat pels seus superiors, i el mateix kàiser n’ha fet elogi més d’una ocasió. Un dia podria arribar a ser ministre d’Afers Estrangers.

—És un home brillant —va afirmar Maud.

—Però si es casa amb vostè, la seva carrera se n’anirà en orris.

—Això és ridícul —va exclamar, sorpresa.

—Estimada joveneta, que no és obvi? No es pot confiar en un home que s’ha casat amb una noia d’un país enemic.

—Ja n’hem parlat, d’això. Naturalment, la seva lleialtat serà envers Alemanya. L’estimo prou per acceptar-ho.

—Els lligams amb la família de la seva dona podrien ser prou forts per no ser del tot lleial al seu país. Fins i tot si ignorés aquests lligams, la gent no deixaria de qüestionar-lo constantment.

—Exagera —va dir, però estava començant a perdre la confiança.

—Certament, no podria treballar en un àmbit que demanés discreció absoluta. La gent no podria parlar de temes confidencials en presència seva. Seria la seva fi.

—No té per què dedicar-se a la intel·ligència militar. Pot treballar en altres àrees de la diplomàcia.

—Tota diplomàcia té secrets. A més, hi ha la meva posició.

Maud es va sorprendre. Ella i Walter no havien mai pensat en les conseqüències del seu matrimoni per a la carrera d’Otto.

—Sóc un confident molt proper al kàiser. Creu que continuaria dipositant la seva confiança en mi si el meu fill es casés amb una noia pertanyent al bàndol enemic?

—Ho crec.

—Ho faria, potser, si jo actués fermament i repudiés el meu fill.

Maud va esclatar:

—No s’hi atreviria.

Otto va alçar la veu:

—M’hi veuria obligat!

Ella va fer que no amb el cap.

—Té alternatives —va suplicar desesperada—. Un home sempre té alternatives.

—No sacrificaré tot el que he assolit: la meva posició, la meva carrera i el respecte dels meus compatriotes per una noia —va dir amb menyspreu.

Maud es va sentir com si li haguessin clavat una bufetada.

Otto va continuar:

—Però Walter ho farà, és clar.

—Què vol dir?

—Si Walter es casa amb vostè perdrà la seva família, el seu país i la seva carrera. Tot i això, ho farà. Li ha declarat el seu amor sense pensar a fons en les conseqüències, i tard o d’hora s’adonarà del seu gran error. Es considera compromès amb vostè de manera extraoficial, i no incomplirà mai un compromís. És un cavaller. «Endavant, repudiï’m», em dirà. Si fes marxa enrere pensaria d’ell mateix que és un covard.

—És veritat —va confirmar Maud. Estava desconcertada. Aquell home horrible veia la veritat amb més claredat que ella.

Otto va continuar:

—Per tant, és vostè qui ha de trencar el compromís.

Es va sentir ferida.

—No!

—És l’única manera de salvar-lo. Ha de renunciar a ell.

Maud va obrir la boca per rebatre Otto, però tenia raó, i no se li va acudir res més per dir.

Otto es va inclinar endavant i li va preguntar amb insistència:

—Trencarà amb ell?

Maud va començar a plorar. Sabia el que havia de fer. No podia destrossar la vida de Walter, encara que fos per amor.

—Sí —va dir sanglotant. Havia perdut la seva dignitat, però li importava poc; el dolor era massa gran—. Sí, trencaré amb ell.

—M’ho promet?

—Sí, l’hi prometo.

Otto es va aixecar.

—Gràcies per haver-me escoltat tan amablement. —Va fer una reverència—. Li desitjo una bona tarda. —I va marxar.

Maud es va tapar la cara amb les mans.





8


Mitjan juliol de 1914





I


Hi havia un mirall de peu, a la nova habitació d’Ethel a Ty Gwyn. Era vell, la fusta estava esquerdada i el vidre entelat, però s’hi podia veure de cos sencer. Era tot un luxe per a ella.

S’hi va mirar amb roba interior. Va semblar-li que el seu cos s’havia tornat més voluptuós des que s’havia enamorat. S’havia engreixat una mica de la cintura i els malucs, i els pits semblaven més plens, potser per culpa de Fitz, que tant els acariciava i els premia. En pensar-hi se li van endurir els mugrons.

Fitz havia arribat aquell matí, acompanyat de la princesa Bea i de lady Maud, i tot seguit li havia dit a cau d’orella que es trobessin a la suite Gardènia després de dinar. Ethel va deixar Maud a l’habitació rosa i es va inventar una excusa sobre al parquet de l’habitació on sempre s’hostatjava la mestressa.

Ara Ethel era al dormitori per fer-se la toaleta i posar-se roba interior neta. Li encantava preparar-se per a ell d’aquesta manera, anticipant-se al moment que la tocaria i la besaria, escoltant per avançat com li murmuraria a l’orella, amb desig i plaer, pensant en l’olor de la seva pell i la textura voluptuosa de la seva roba.

Va obrir una calaixera, en va treure unes mitges i es va fixar en una pila de tires de cotó blanc: els drapets que feia servir quan menstruava. Es va adonar que no n’havia fet servir des que havia canviat d’habitació. De sobte, va sentir una petita espurna de terror. Es va deixar caure a un cantó del llit. Eren a mitjan juliol. La senyora Jevons havia marxat al principi de maig. Ja feia deu setmanes. En tot aquest temps Ethel hauria d’haver fet servir els seus draps no una sinó dues vegades.

—Oh, no —va dir en veu alta—. Oh, si us plau, no!

Es va forçar a pensar amb calma i va repassar tot el que havia passat. La visita del rei va ser al gener. Ethel va ser nomenada governanta immediatament després, però en aquell moment la senyora Jevons estava massa malalta per canviar d’habitació. Fitz havia marxat a Rússia al febrer i n’havia tornat al març, que fou quan van fer l’amor per primera vegada. A l’abril la senyora Jevons s’havia recuperat, i Albert Solman, l’encarregat dels negocis de Fitz, havia anat a Londres per parlar-li de la pensió. Ella va marxar al principi de maig i va ser llavors que Ethel es va traslladar al dormitori on era ara i que va desar aquella petita pila de tires de cotó blanc a la calaixera. Feia deu setmanes d’allò. El resultat dels càlculs era el mateix, mirat del dret i del revés.

Quantes vegades s’havien trobat a la suite Gardènia? Vuit, com a mínim. Fitz sempre es retirava abans d’acabar, però algun cop ho havia fet una mica massa tard, ella ja en sentia els espasmes inicials mentre encara era a dins seu. En aquells instants era immensament feliç, i en el seu èxtasi en feia cas omís. Ara estava atrapada.

—Déu, perdona’m —va dir en veu alta.

La seva amiga Dilys Pugh s’havia quedat embarassada sense voler-ho. Dilys tenia la seva mateixa edat. Treballava en el servei de la dona de Perceval Jones i sortia amb Johnny Bevan. Ethel recorda que va saber que també es podia quedar prenyada fent-ho en posició vertical, i s’adonava que els pits de Dilys es feien més grossos. Ara Dilys i Johnny eren casats.

Què li passaria, a Ethel? No podia casar-se amb el pare del seu fill. A banda de moltes altres raons, ell ja estava casat.

Hi havia de parlar. Avui no farien l’amor. Havien de parlar del futur. Es va posar l’uniforme de governanta, de seda negra.

Què li diria, ell? No tenia fills: li agradaria, la idea, o l’horroritzaria? Estimaria el seu nen o se n’avergonyiria? Estimaria encara més Ethel per haver-se quedat embarassada o l’odiaria?

Va abandonar el dormitori de la mansarda, va agafar l’estret passadís i va baixar les escales posteriors per anar a l’ala oest. El tapís de la família amb el dibuix de gardènies que l’ornamentava li va despertar el desig, com li passava a Fitz sempre que li veia les calces.

Ell s’estava dret, davant la finestra, fumant un cigar i observant el jardí banyat pel sol. Quan el va veure va quedar astorada, de nou, per la seva bellesa. Se li va llançar al coll. El seu vestit de tweed era suau al tacte, perquè, com havia descobert, estava fet de caixmir.

—Oh, Teddy, amor meu, estic tan contenta de veure’t —va dir. Li agradava ser l’única persona que li deia Teddy.

—I jo també —va fer. Però no li va acariciar els pits.

El va besar a l’orella.

—T’haig de dir una cosa —va dir amb solemnitat.

—I jo a tu! Jo primera?

Estava a punt de dir que no, però ell es va desempallegar de la seva abraçada i va fer un pas enrere i de sobte el cor d’Ethel es va omplir d’aprensió.

—Què… —va preguntar—. Què m’has de dir?

—Bea espera un fill. —Va fer una pipada al cigar i va deixar anar el fum tot sospirant.

En un primer moment no va entendre del tot el que acabava de sentir.

—Què? —va preguntar, desconcertada.

—La princesa Bea, la meva dona, està embarassada. Tindrà un nen.

—M’estàs dient que mentre estaves amb mi també ho feies amb ella? —va dir Ethel amb indignació.

Ell es va quedar sobtat. No s’esperava aquell retret.

—Ho havia de fer —va protestar—. Em cal un hereu.

—Però vas dir que m’estimaves!

—I t’estimo. I d’alguna manera sempre t’estimaré.

—No, Teddy! —va cridar—. No m’ho diguis així. No, si us plau!

—No cridis tant!

—Que no cridi tant? M’estàs dient que em deixes! I a mi què m’importa si la gent ho sap?

—A mi sí que m’importa.

Ethel estava fora de si.

—Teddy, si us plau, jo t’estimo.

—S’ha acabat, Ethel. Haig de ser un bon marit i un bon pare per al meu fill. M’has de comprendre.

—Comprendre, i una merda! —va bramar—. Com pots dir-ho amb tanta tranquil·litat? Aquell dia que vas veure un gos a punt de ser sacrificat vas mostrar més emoció que ara.

—No és veritat —va replicar amb veu vacil·lant.

—Em vaig entregar a tu, en aquesta mateixa habitació, en aquest mateix llit.

—I jo mai no… —es va aturar. La seva cara, glaçada fins llavors en una expressió de rígid autocontrol, de sobte va mostrar angoixa. Es va girar, amagant-se de la seva vista.

—No ho oblidaré mai —va murmurar.

Ella s’hi va apropar, i li va veure llàgrimes caient galtes avall, i la seva ràbia es va evaporar.

—Oh, Teddy, ho sento molt —va dir.

Fitz va intentar recompondre’s.

—M’importes molt, però tinc un deure —va afirmar. Les paraules eren fredes, però la veu turmentada.

—Oh, Déu meu! —Va intentar deixar de plorar. Encara no li havia comunicat el que li volia dir. Es va eixugar els ulls amb la màniga i es va empassar els mocs—. Deure? —li va dir aleshores—, encara no t’ho he dit tot.

—Què vols dir?

—Jo també estic embarassada.

—Oh, Déu meu. —Es va acostar el cigar als llavis, mecànicament, i el va abaixar tot seguit sense haver-lo xuclat.

—Però si sempre em retirava a temps!

—Massa tard, pel que es veu.

—Des de quan ho saps?

—Me n’acabo d’adonar. He obert la meva calaixera i hi he vist els draps sense estrenar.

Ell va remugar amb disgust. Evidentment, no li agradava parlar de la menstruació. Bé, doncs, hauria de fer el cor fort.

—He calculat que no m’ha vingut des que em vaig traslladar a l’antiga habitació de la senyora Jevons, i d’això ja fa deu setmanes.

—Dos cicles. És definitiu. És el que Bea diu. Merda. —Es va apropar el cigar als llavis, es va adonar que s’havia apagat i el va llançar a terra fent un gemec d’irritació.

A Ethel se li va ocórrer una idea curiosa.

—Tindràs dos hereus.

—No siguis ridícula —va dir amb rudesa—. Un bastard no pot heretar res.

—Vaja —va dir. No tenia la intenció de reclamar res per al seu fill, però aleshores no havia pensat en ell com a bastard.

—Pobret meu —va dir—. El meu nen, el bastard.

—Ho sento —va dir, sentint-se culpable—. No volia dir això. Perdona’m.

Ella notava com la seva naturalesa entrava en conflicte amb els seus instints egoistes. Va tocar-li el braç.

—Pobre Fitz.

—Si Bea se n’assabenta, que Déu em perdoni —va dir ell.

Ella es va sentir molt ferida. Per què es preocupava només per Bea? Bea estaria bé: era rica i casada, i portava dins seu l’hereu estimat i honorat del clan Fitzherbert.

—El cop seria massa fort per a ella —va continuar Fitz.

Ethel va recordar el rumor segons el qual Bea havia tingut un avortament natural l’any anterior. Totes les criades n’havien parlat. Segons Nina, la criada russa, la princesa va culpar Fitz de l’avortament, ja que a última hora havia cancel·lat un viatge a Rússia que tenien previst i això l’havia afectat molt.

Ethel es va sentir rebutjada.

—Així doncs, el que et preocupa més és que la bona nova del nostre fill pugui afectar la teva dona.

Ell la va mirar:

—No vull que el perdi. És important!

Fitz no s’adonava de fins a quin punt es mostrava insensible.

—Maleït siguis! —va exclamar Ethel.

—Què esperaves? He estat esperant i pregant pel nen que Bea porta dins. El teu no és volgut ni per mi, ni per tu, ni per ningú.

—Jo no ho veig així —va dir en veu baixa, i de nou va esclafir a plorar.

—He de pensar en tot plegat —va dir ell—. Necessito estar sol.

Va posar les mans a les espatlles d’Ethel.

—Demà en parlem un altre cop. Mentrestant, no ho diguis a ningú. M’has entès?

Ella va fer que sí.

—Promet-m’ho.

—T’ho prometo.

—Bona noia —va dir, i va sortir de l’habitació.

Ethel es va ajupir i va recollir el cigar apagat.





II


No ho va dir a ningú, però era incapaç de fer veure que tot rutllava com sempre. Així doncs, va dir que no es trobava bé i se’n va anar al llit. A mesura que passaven les hores, ajaguda, passava lentament de la tristesa a l’angoixa. Com viurien, ella i el seu fill?

Perdria la seva feina a Ty Gwyn. Això era clar, encara que el seu fill no hagués estat del comte. Això per si sol ja era dolorós. Des que havia estat nomenada governanta se sentia molt orgullosa de si mateixa. Gramper, el seu avi, acostumava a dir que l’orgull precedeix la caiguda. I ara veia que tenia raó.

No tenia gaire clar que pogués tornar a casa els seus pares. El seu pare no aprovaria un capteniment tan indigne. Això li feia gairebé tant de mal com la vergonya. Al seu pare li faria més mal que a ella, en certa manera; era un home molt rígid, en aquesta mena de qüestions.

De tota manera, no volia viure a Aberowen sent una mare soltera. Ja n’hi havia dues: Maisie Owen i Gladys Pritchard. Eren unes figures tristes sense lloc propi en l’ordre social. Continuaven solteres, però cap home no hi estava interessat; eren mares però vivien amb els seus pares com si encara fossin nenes, i no eren benvingudes a cap església, pub, botiga o club. Permetria que ella, Ethel Williams —que sempre s’havia considerat per sobre de la resta—, s’enfonsés en el pou més profund?

Era clar, doncs, que havia de descartar Aberowen. No li sabia greu. Estaria contenta de girar l’esquena a les interminables fileres de cases grises, a les petites i melindroses capelles i a les inacabables lluites entre els miners i els que els manaven. Però, on aniria? Continuaria veient Fitz?

S’estava fent de nit i ella jeia desperta, mirant les estrelles a través de la finestra, quan a la fi va idear un pla. Començaria una nova vida lluny d’allà. Portaria un anell de casada i s’inventaria una història sobre un marit mort. Trobaria algú que tingués cura del petit, treballaria del que trobés i guanyaria diners. Enviaria el seu fill a l’escola. Seria una nena, així ho va sentir, una nena intel·ligent, escriptora o doctora, o potser militant política, com la senyora Pankhurst: defensaria els drets de les dones i seria arrestada a la porta del palau de Buckingham.

Temia no poder dormir, però les emocions l’havien deixat baldada, i finalment es va adormir cap a la mitjanit i va caure en un son pesat i sense somnis.

El sol de l’alba la va despertar. Asseguda al llit, tenia ganes de començar una nova jornada, com sempre. Però llavors va recordar que la seva antiga vida s’havia acabat, s’havia destrossat, i que es trobava al bell mig d’una tragèdia. Va estar a punt de tornar a sentir-se desgraciada, però va lluitar per evitar-ho. No es podia permetre el luxe de plorar. Havia de començar una nova vida.

Es va vestir i va baixar a la sala del servei, on va anunciar que estava plenament recuperada i preparada per a la feina del dia.

Lady Maud la va cridar abans d’esmorzar. Ethel va preparar una safata amb cafè i la va portar a l’habitació rosa. Maud, amb un negligé de seda de color violeta, seia al tocador. Havia estat plorant. Ethel, que ja tenia prou problemes, es va interessar per Maud.

—Què li passa, senyora?

—Oh, Williams, l’he hagut de deixar.

Ethel sabia que parlava de Walter von Ulrich.

—Per què?

—El seu pare em va venir a veure. En el fons jo no havia pensat en el fet que la Gran Bretanya i Alemanya són enemigues i que, casant-se amb mi, Walter destrossaria la seva carrera, i possiblement també la del seu pare.

—Però tothom diu que no hi haurà guerra, que Sèrbia no és prou important.

—Si no ara, més endavant, i fins i tot si no hi ha mai cap guerra, amb una amenaça ja n’hi ha ben bé prou.

Sobre el tocador hi havia un farbalà de punta rosa, i Maud el rebregava i el trencava sense parar, nerviosa. Ethel va pensar que després necessitaria moltes hores per arranjar-lo.

—El Ministeri d’Afers Estrangers alemany no confiarà cap secret a Walter si sap que és casat amb una dona anglesa —va continuar Maud.

Ethel va omplir una tassa de cafè i la va donar a Maud.

—Herr Von Ulrich deixarà la seva feina si se l’estima de veritat.

—Però jo no ho vull, això! —Maud va deixar estar el farbalà i va beure una mica de cafè—. No vull fer malbé la seva carrera. Quina mena de fonament per a un matrimoni és, aquest?

«Es podria dedicar a una altra cosa», va pensar Ethel. «I si t’estimés de veritat, ho faria». Llavors va pensar en l’home que ella estimava, i com la seva passió s’havia apagat ràpidament en mostrar-se poc convenient. «Millor que em guardi les meves opinions per a mi», va pensar. «No en sé res, res de res».

—Què n’opina, el senyor Walter, de tot plegat? —va preguntar a lady Maud.

—No l’he vist. Li he enviat una carta. He deixat d’anar als llocs on habitualment ens trobàvem. Llavors ha començat a trucar a casa, fins que se m’ha fet molt incòmode estar demanant contínuament al servei que li digués que no hi era. Per això he vingut aquí amb Fitz.

—Per què no vol parlar amb ell?

—Perquè sé què passarà. M’agafarà entre els seus braços i em besarà, i jo em rendiré.

«Conec aquesta sensació», va pensar Ethel.

Maud va sospirar.

—Estàs molt callada aquest matí, Williams. Tu ja deus tenir els teus problemes. S’han complicat les coses amb aquesta vaga?

—Efectivament, senyora. Tot el poble viu dels racionaments.

—Encara vas a donar menjar als fills dels miners?

—Cada dia.

—Molt bé. El meu germà és molt generós.

—Sí, senyora. —«Quan li convé», va pensar.

—Bé, doncs, torna a la feina. Gràcies pel cafè. No vull avorrir-te amb els meus problemes.

Ethel va agafar la mà de Maud impulsivament.

—Si us plau, no em digui això. Sempre ha estat bona amb mi. Em sap molt greu tot plegat, i espero que sempre em parlarà dels seus problemes.

—Ets molt amable. —Maud va començar a plorar de nou—. Moltes gràcies, Williams. —Va estrènyer la mà d’Ethel i tot seguit la va deixar anar.

Ethel va agafar la safata i va marxar. Quan va entrar a la cuina, Peel, el majordom, li va preguntar:

—Que ha fet res mal fet?

«Si tu sabessis…», va pensar.

—Per què ho pregunta?

—El senyor la vol veure a la biblioteca a dos quarts de deu.

«Així doncs, serà una conversa formal», va pensar Ethel. Era el millor, potser. Una taula els separaria, i aleshores no estaria temptada de llançar-se-li als braços. Això l’ajudaria a contenir les llàgrimes. Necessitava ser freda i no deixar-se endur per les emocions. El curs de la seva vida es decidiria en aquella trobada.

Va continuar fent les feines habituals. Trobaria a faltar Ty Gwyn. Havia acabat estimant els mobles antics i elegants, després de tants anys de treballar-hi. Coneixia els noms de totes les peces; havia après a reconèixer una teiera, un bufet, un armari rober o un revister. A mesura que treia la pols i encerava els mobles, n’admirava la marqueteria, les garlandes, les potes en forma de pota de lleó aferrant una bola. De tant en tant algú com ara Peel li deia: «Això és francès. De Lluís XV», i s’adonava que cada habitació estava decorada i moblada en un estil diferent: barroc, neoclàssic, gòtic. No viuria mai més entre mobles com aquells.

Al cap d’una hora es va dirigir a la biblioteca. Els avantpassats de Fitz havien aplegat tots aquells llibres. La sala no es feia servir gaire: Bea només llegia novel·les franceses i Fitz no agafava mai cap llibre. Els convidats de la casa de vegades hi anaven a buscar pau i tranquil·litat, o per jugar a escacs amb el joc d’ivori de la taula central. Aquell matí les persianes estaven mig abaixades perquè no hi entrés la llum directament i per mantenir la frescor a resguard del sol de juliol. Per això l’habitació estava en penombra.

Fitz seia en una butaca verda de cuir. Per a sorpresa d’Ethel, Albert Solman també hi era. Portava un vestit negre i una camisa de coll dur. Amb la carrera de Dret, Solman era el que els cavallers eduardians en deien un «home de negocis». Administrava els diners de Fitz: supervisava els ingressos provinents del carbó i de les rendes i s’encarregava de pagar les factures i els salaris dels que treballaven per a ell. També s’ocupava dels usdefruits i d’altres contractes, i demandava la gent que de tant en tant l’intentava estafar. Ethel el coneixia, i no li agradava. Opinava que es pensava que ho sabia tot. Potser tots els advocats eren així, però no ho sabia del cert, ja que aquell era l’únic que coneixia.

Fitz es va aixecar amb una expressió d’incomoditat.

—N’he parlat amb el senyor Solman —va dir.

—Per què? —va preguntar Ethel. Li hauria d’haver demanat que no ho digués a ningú. Haver-ne parlat amb el seu advocat era com una traïció.

Fitz semblava avergonyit de si mateix. Molt poques vegades l’havia vist així.

—Solman et dirà quina és la meva proposta —va fer.

—Per què? —va fer Ethel de nou.

Fitz li va llançar una mirada suplicant, com demanant-li que no l’hi posés més difícil encara.

Però ella no se sentia compassiva. No era fàcil per a ella. Per què ho hauria de ser, doncs, per a ell?

—De què es pot tractar perquè tinguis tanta por de dir-m’ho tu mateix? —va preguntar, desafiant.

Ell va perdre tota la seva confiança arrogant.

—Millor que t’ho expliqui ell —va dir, i tot seguit va sortir de l’habitació, deixant Ethel ben desconcertada.

Quan es va haver tancat la porta, va mirar Solman i va pensar: «Com puc parlar sobre el futur del meu fill amb aquest desconegut?».

Solman va somriure.

—I doncs, ha estat una noia entremaliada, oi?

Això la va indignar.

—Que li ha dit el mateix, al comte?

—És clar que no!

—Perquè ell també ho ha fet, sap? Es necessiten dues persones per fer un fill.

—D’acord, no cal entrar en detalls.

—Doncs no em parli com si en fos l’única responsable.

—D’acord.

Ethel va seure i tot seguit el va mirar de nou.

—Pot seure, si vol —va dir, com si fos la mestressa de la casa parlant amb el majordom.

Ell es va posar vermell. No sabia si seure i fer la impressió que havia esperat el permís o quedar-se dret, com un criat. A la fi es va posar a caminar amunt i avall.

—El senyor m’ha manat que li faci una oferta —va dir. Caminar no l’ajudava gaire, i per tant es va aturar just davant seu—. És una oferta generosa, li aconsello que l’accepti.

Ethel no va dir res. La insensibilitat de Fitz havia fet que s’adonés que tot plegat es tractava d’una negociació. I aquest era un territori familiar per a ella. El seu pare sempre negociava, sempre discutia i tractava amb la direcció de la mina, sempre intentant que els apugessin els salaris, que els reduïssin les hores i que els milloressin les condicions de seguretat. Una de les seves màximes era: «No parlis mai si no ho has de fer». Així doncs, es va quedar callada.

Solman la va mirar expectant. Es va irritar quan va veure que no tenia intenció de respondre. Va prosseguir:

—El senyor està disposat a donar-li una pensió de vint-i-quatre lliures l’any, dividides en pagues mensuals. A mi em sembla que és una bona oferta, oi que sí?

«Quin podrit desgraciat i miserable», va pensar Ethel. «Com pot ser tan garrepa amb mi?». Vint-i-quatre lliures era el salari d’una criada. La meitat del que guanyava Ethel fent de governanta, i a més, perdria l’allotjament i el menjar.

Per què els homes pensaven que es podien desentendre de tot? Probablement perquè sempre ho feien. Una dona no tenia cap dret. Per fer un fill calien dues persones, però només una estava obligada a tenir-ne cura. Com havien arribat les dones a aquella situació tan desigual? Això la indignava.

Continuava sense dir res.

Solman va agafar una cadira i va seure al seu costat.

—S’ho ha de mirar pel costat adequat. Rebrà deu xílings per setmana…

—Menys.

—Bé, diguem que ho apugem fins a vint-i-sis lliures l’any. Llavors sí que són deu xílings per setmana. Què me’n diu?

Ethel no va dir res.

—Es podria buscar una habitació acollidora a Cardiff per dos o tres xílings, i la resta s’ho podria gastar en vostè. —Li va donar un copet al genoll—. I, qui sap, un dia podria trobar un home generós que li faci la vida una mica més fàcil, oi que sí? És una noia molt atractiva, sap?

Va fer veure que no s’havia adonat del que havia volgut dir. La idea de ser l’amant d’un advocat fastigós com Solman li feia venir basques. Realment es pensava que podia ocupar el lloc de Fitz? No va respondre a la seva insinuació.

—Hi ha condicions? —va preguntar amb fredor.

—Condicions?

—En l’oferta del comte.

Solman va tossir.

—Les habituals, és clar.

—Les habituals? Així, ho ha fet abans, això.

—No per al comte Fitzherbert —va dir ràpidament.

—Però sí per a algú altre.

—Centrem-nos en la qüestió que ocupa, si us plau.

—Continuï, doncs.

—No podrà posar el nom del comte a la partida de naixement, ni revelar a ningú sota cap concepte qui és el pare de la criatura.

—I, segons la seva experiència, senyor Solman, les dones habitualment accepten les seves condicions?

—Sí.

«És clar que ho fan», va pensar amb agror. «Quina altra opció els queda? No tenen dret a fer res, i per això agafen el que poden. És clar que accepten les condicions».

—Cap condició més?

—Quan deixi Ty Gwyn, no provarà de posar-se en contacte amb el comte per cap via.

«Així doncs», va pensar, «no em vol veure, ni a mi ni al seu fill». Una gran decepció va créixer dintre seu, com una onada de debilitat. Si no hagués estat asseguda, hauria caigut a terra. Va serrar les dents per no plorar. Quan va recuperar el control, va preguntar:

—Res més?

—Crec que això és tot.

Ethel es va aixecar.

—Haurà de posar-se en contacte amb mi per fer-me saber el lloc on s’han de fer els pagaments mensuals —va dir Solman. Es va treure una petita capsa metàl·lica i en va treure una targeta.

—No —va dir quan l’hi va allargar.

—Però necessitarà mantenir-se en contacte amb mi…

—No, no ho faré —va repetir.

—Què vol dir?

—No accepto l’oferta.

—Au vinga, no digui bestieses, senyoreta Williams…

—L’hi diré un altre cop, senyor Solman, perquè no li’n quedi cap dubte: no accepto l’oferta. La meva resposta és negativa. I no tinc res més a dir. Que tingui un bon dia. —Va sortir tancant la porta de cop.

Va pujar a la seva habitació, es va tancar amb pany i clau i va plorar com no ho havia fet mai.

Com podia ser tan cruel, Fitz? Realment no la volia veure més? I el seu fill? Es pensava que tot el que havia passat entre ells es podia esborrar per vint-i-quatre lliures l’any? Realment l’havia deixat d’estimar? De fet, l’havia estimat mai? Havia estat una ingènua?

Ella sempre havia pensat que l’estimava. Havia sentit que significava alguna cosa per a ell. Però potser ell només havia fet el paper tota l’estona i a la fi ella l’havia decebut. Però no, en el fons no ho pensava això. Una dona sabia si un home mentia.

Aleshores, què feia, Fitz? Segurament reprimia els seus sentiments. Potser era un home de sentiments superficials. L’havia estimada de veritat, però amb un amor que havia oblidat de seguida quan ja no li convenia. I probablement li havia passat per alt aquesta debilitat de caràcter de Fitz, ofegada per l’omnipresència de la passió.

Com a mínim la duresa de cor de Fitz li va fer més fàcil posar-se a negociar. Ja no li calia pensar en els sentiments d’ell. Ara es podia concentrar a intentar treure’n el millor per a ella i el seu fill. En tot moment pensava què hauria fet el seu pare en una situació com aquesta. Malgrat les lleis, una dona no estava desemparada del tot.

Sabia que a Fitz no li agradaria. Segurament esperava que acceptaria l’oferta, o com a mínim, que demanaria un preu més alt. I llavors sabria que el seu secret estaria segur. En comptes d’això, ara se sentiria frustrat i angoixat.

No li havia donat a Solman cap oportunitat de preguntar-li què és el que volia. Que naveguessin per la foscor durant un temps. Fitz començaria a témer que Ethel es voldria venjar i ho revelaria tot a Bea.

Va mirar per la finestra el rellotge de la paret de l’estable. Gairebé era migdia. El servei devia estar preparant el dinar per als fills dels miners a la gespa. A la princesa Bea normalment li agradava rebre la governanta pels volts de les dotze. Tot sovint tenia queixes: no li agradaven les flors al passadís, els uniformes dels lacais no estaven planxats, s’estava pelant la pintura del replà. Per la seva banda, la governanta tenia diverses qüestions per plantejar-li: arranjar les habitacions per als convidats, renovar la porcellana i la cristalleria o contractar i despatxar criades i cuineres. Fitz apareixia normalment a la sala a quarts d’una per prendre un got de xerès abans de dinar.

Llavors Ethel tancava la porta.





III


Fitz es mirava els fills dels miners que feien cua per dinar —per la teca, com en deien ells—. Tenien la cara bruta, els cabells despentinats i la roba estripada, però semblaven feliços. Els nens eren increïbles. Aquelles eren les famílies més pobres de la zona i els seus pares estaven encallats en una amarga lluita, però ells vivien aliens a tot.

Des que s’havia casat amb Bea, ja feia cinc anys, havia desitjat tenir un fill. Bea havia tingut un avortament, i ell tenia molta por que no tornés a passar. L’últim cop ja va agafar una enrabiada només per haver cancel·lat el viatge a Rússia. Si ara descobria que havia prenyat la seva governanta, l’atac seria incontrolable.

I el terrible secret era en mans d’una criada.

La preocupació el torturava. Era un càstig excessiu pel seu pecat. En altres circumstàncies li hauria agradat tenir un fill amb Ethel. Els podria haver posat, a la mare i al nen, una casa a Chelsea i els hauria visitat un cop al mes. Davant la intensitat d’aquell somni va sentir una punxada de penediment i de nostàlgia. No volia tractar Ethel amb duresa. El seu amor havia estat ben dolç: els seus anhelats petons, les seves ansioses carícies, l’escalfor de la seva passió juvenil. Fins i tot quan li comunicava les males notícies, va desitjar recórrer amb les mans el seu cos petit i sentir com el besava al coll amb aquella passió que tanta gràcia li feia. Però havia de fer el cor fort.

A més de ser la dona més excitant que havia conegut mai, era intel·ligent, ben informada i divertida. Li havia dit que el seu pare sempre li parlava dels temes d’actualitat. I a la governanta de Ty Gwyn li era permès llegir els diaris del comte un cop el majordom els havia acabat de llegir —una regla del servei que desconeixia fins llavors. Ethel li feia preguntes inesperades que no sempre era capaç de respondre, com ara: «Qui governava Hongria abans dels austríacs?». Trobaria a faltar tot allò, va pensar amb tristesa.

Tanmateix no era just que es comportés com una amant que actua amb despit. Solman havia aparegut desconcertat després de la conversa amb ella. «Què volia?». Solman, però, no ho sabia. Fitz tenia la terrible sospita que Ethel li volia confessar tot a Bea, només a causa d’una estranya moralitat amb què advocava perquè tota la veritat sortís a la llum. «Senyor, fes que no s’acosti a la meva esposa», va pregar.

Es va sorprendre de veure les formes arrodonides de Perceval Jones travessant la gespa amb els pantalons de golf verds i les botes de passeig.

—Bon dia, senyor —va dir l’home mentre es descobria del seu capell marró de feltre.

—Bon dia, Jones. —Com a president de Celtic Minerals era una font d’ingressos molt important per a la butxaca de Fitz. Malgrat tot, aquell home no li agradava.

—No tenim bones notícies —va dir Jones.

—Vol dir de Viena? Pel que sé, l’emperador d’Àustria encara treballa en la redacció del seu ultimàtum a Sèrbia.

—No, vull dir d’Irlanda. La gent de l’Ulster no acceptarà l’autogovern, sap? Els convertiria en minoria sota un govern catòlic i romà. L’exèrcit ja s’està amotinant.

Fitz va arrufar les celles. No li agradava sentir a parlar d’un motí a l’exèrcit britànic.

—Malgrat el que diguin els diaris, no crec que els oficials britànics desobeeixin les ordres del seu govern sobirà —va dir amb indiferència.

—Ja ho han fet! —va exclamar Jones—. Què me’n diu, del motí de Curragh?

—Ningú no va desobeir les ordres.

—Cinquanta-set oficials van dimitir quan els van obligar a marxar sobre els Voluntaris de l’Ulster. Si vol, no en digui motí, però tothom ho fa.

Fitz va remugar. Malauradament, Jones tenia raó. La veritat era que els oficials anglesos no atacarien compatriotes seus defensant un grup de catòlics irlandesos.

—Mai no haurien d’haver promès la independència d’Irlanda —va dir.

—Hi estic d’acord —va afegir Jones—. Però, de fet, he vingut a parlar-li d’això. —Va assenyalar els nens, asseguts en bancs de taules de cavallet, que menjaven bacallà bullit i col—. M’agradaria que hi posés remei.

A Fitz no li agradava que els seus inferiors li diguessin què havia de fer.

—No permetré que els fills d’Aberowen morin de fam, encara que sigui per culpa dels seus pares.

—El que fa és perllongar la vaga.

El fet que per cada tona de carbó Fitz en rebés una renda no significava, segons ell, que se sentís obligat a posar-se del costat dels propietaris de la mina i en contra dels treballadors.

—La vaga és assumpte seu, no pas meu —va dir, ofès.

—Bé que agafa els diners prou ràpid.

Fitz es va indignar.

—No tinc res més a dir. —I li va girar l’esquena.

Jones es va penedir immediatament.

—Li demano disculpes, senyor; si us plau perdoni’m. El comentari ha estat totalment fora de lloc i imprudent, però la qüestió és extremament molesta.

Fitz no solia rebutjar una disculpa. Encara estava ofès, però tot i això es va girar i va parlar a Jones amb cortesia:

—Les accepto. Però continuaré donant menjar als nens.

—Ha de saber, senyor, que un miner pot ser realment molt tossut i orgullós; però de fet, allò que el trenca del tot és veure que els seus fills passen gana.

—En qualsevol cas, continueu explotant la mina.

—Amb treballadors estrangers de tercera fila. Molts no són ni miners professionals, i són poc productius. Els fem servir per mantenir els túnels i els cavalls, principalment. No n’extraiem gaire carbó.

—A fe de Déu que no entenc com vau fer fora de casa seva aquelles vídues desgraciades. Eren només vuit, i al capdavall, havien perdut els seus marits a la mina.

—Hauria estat un precedent molt perillós. La casa va amb el miner. Si ens allunyem d’aquest principi, al final no serem res més que arrendadors de barraques i més barraques.

«Aleshores potser no les hauries d’haver construït», va pensar de dir Fitz, però finalment es va mossegar la llengua. No volia continuar la conversa amb aquell tirà pompós i insignificant. Va mirar el rellotge. Eren dos quarts d’una, l’hora de prendre un xerès.

—De cap de les maneres no lluitaré a les seves batalles per vostè, Jones. Que tingui un bon dia. —I es va encaminar a pas viu cap a casa.

Jones era el més petit dels seus problemes. Què en faria, d’Ethel? S’havia d’assegurar de no fer enrabiar Bea. A part del perill per al nen que portava a dins, sentia que la seva paternitat podria ser com començar de zero per al seu matrimoni. El nen els uniria i recrearia la calidesa i la intimitat de què havien gaudit al principi de conèixer-se. Però aquesta esperança s’esvaniria si Bea descobria que s’havia embolicat amb la governanta. Esclataria d’indignació.

Agraïa la frescor de l’entrada, les lloses sota els peus i el sostre enteixinat de fusta. Era el seu pare qui havia triat aquella decoració d’estil feudal. L’únic llibre que el seu pare havia llegit, a part de la Bíblia, era Declivi i caiguda de l’Imperi Romà, de Gibbon. Pensava que l’Imperi Britànic, que encara seria més gran en el futur, podria acabar de la mateixa manera si els nobles no lluitaven per mantenir les seves institucions, sobretot l’Armada Reial, l’Església d’Anglaterra i el Partit Conservador. «I, sens dubte, tenia raó», pensava Fitz.

Un got de xerès sec era l’aperitiu perfecte per abans de dinar. L’eixorivia i li obria la gana. Amb un plaent sentiment d’anticipació va entrar a la sala. Es va esgarrifar quan hi va veure Ethel i Bea parlant. Es va aturar al llindar i les va mirar, consternat. De què parlaven? Havia arribat massa tard?

—Què passa, aquí? —va preguntar amb rudesa.

Bea el va mirar sorpresa i va respondre fredament:

—Estic parlant de coixins amb la meva governanta. Que potser esperaves res més dramàtic? —El seu accent rus va remarcar la «r» de «dramàtic».

Per uns instants no va saber què dir. Es va adonar que davant seu tenia la seva dona i la seva amant. Era inquietant pensar en el grau d’intimitat a què havia arribat amb les dues dones.

—Doncs no ho sé, no n’estic segur —va mussitar, i tot seguit va seure en un escriptori d’esquena a elles.

Les dones van continuar parlant. Efectivament parlaven de coixins: quant de temps duraven, com es podien arranjar i destinar al servei els que estaven usats, i si era millor comprar-los brodats o llisos i llavors fer que les criades els adornessin. Però Fitz estava impactat. En contemplar l’escena entre l’amant i l’esposa mantenint una conversa tranquil·la es va adonar que fàcil seria per a Ethel confessar-ho tot a Bea. Allò no podia continuar d’aquella manera. Havia d’actuar.

Va anar a l’escriptori i en va agafar un foli de paper de carta blau amb l’escut, va mullar la ploma al tinter i hi va escriure: «Vine a trobar-me després de dinar». Va assecar la nota i la va introduir en un sobre del mateix format.

Al cap d’un parell de minuts, Bea va acomiadar Ethel. Mentre marxava, Fitz va dir sense girar el cap:

—Williams, vingui aquí, si us plau.

Ella s’hi va acostar. Ell va sentir una lleugera fragància de sabó perfumat, era del que robava a Bea. Tot i l’enuig, era del tot conscient de la proximitat torbadora de les cuixes primes i fortes sota l’uniforme de seda negra de governanta. Sense mirar-la li va donar el sobre.

—Enviï algú al veterinari del poble i que compri un pot d’aquestes pastilles. Són per a la tos canina.

—Molt bé, senyor. —I va sortir.

Resoldria la situació en un parell d’hores.

Es va empassar el xerès. Li’n va oferir un got a Bea, però el va rebutjar. La beguda li havia escalfat l’estómac i alleujat la tensió. Va seure al costat de la seva dona i ella li va somriure afectuosament.

—Com et trobes? —li va preguntar.

—Als matins una mica marejada —va respondre—. Però de seguida em passa. Ara estic bé.

La seva preocupació de cop es va centrar en Ethel. El tenia a les seves mans. No havia dit res, però implícitament l’amenaçava de confessar-ho tot a Bea. Una jugada molt astuta per part seva. Se sentia angoixat i impotent. Hauria d’haver solucionat la qüestió feia dies.

Van dinar a la sala d’estar petita, en una taula quadrada de roure que probablement provenia d’un monestir medieval. Bea li va dir que havia descobert la presència de russos a Aberowen.

—Més d’un centenar, segons Nina.

Fent un esforç, Fitz va apartar Ethel de la seva ment.

—Deuen ser els esquirols que ha portat Perceval Jones.

—Sembla que els estan marginant. Es neguen a servir-los, en algunes botigues i cafès.

—Hauria d’ordenar al reverend Jenkins que faci un sermó sobre l’amor al proïsme, tot i que ell també és un esquirol.

—No pots obligar directament els botiguers que els serveixin?

Fitz va somriure:

—No, amor meu. No en aquest país.

—Bé, em sap greu per ells i m’agradaria fer-hi alguna cosa.

A ell li va agradar la idea.

—És un impuls generós. Tens res pensat?

—Em penso que hi ha una església ortodoxa a Cardiff. En faré venir un dels seus capellans al servei religiós, aquest diumenge.

Fitz va arrufar les celles. Bea s’havia convertit a l’Església d’Anglaterra quan es van casar, però ell sabia que ella enyorava l’església de la seva infància, i ho veia com un senyal més que no era feliç al seu país d’adopció. Però no la volia contrariar.

—Molt bé —va dir.

—I després els podríem donar menjar a la sala del servei.

—És una bona idea, amor meu, però en podrien venir molts.

—Només alimentarem els que assisteixin al servei. D’aquesta manera n’exclourem els jueus i els més esvalotadors.

—És una jugada astuta. És clar que a la gent del poble no li agradarà la idea.

—Però això no ens incumbeix, ni a tu ni a mi.

Ell va assentir.

—D’acord. Jones se m’ha queixat que dono suport a la vaga perquè alimento els nens dels vaguistes. Si tu convides els esquirols, llavors ningú no podrà dir que estem a favor d’una banda o de l’altra.

—Gràcies —va dir.

«L’embaràs ha fet que la nostra relació millori», va pensar Fitz.

Amb el dinar s’havia pres dos gots de vi alemany, però es va tornar a neguitejar quan va sortir de la sala d’estar i es va dirigir a la suite Gardènia. El seu destí era en mans d’Ethel. Ella posseïa l’essència suau i emotiva de les dones, però de cap de les maneres no deixaria que decidís el que havia de fer. No la podia controlar, i això li feia por.

Però no hi era. Va mirar el rellotge. Un quart de tres. Havia dit «després de dinar». Ethel sabia del cert quan s’havia servit el cafè i, per tant, l’hauria d’estar esperant. Ell no li havia dit on es trobarien, però ella ho podia saber fàcilment.

Va començar a sentir-se molt inquiet.

Al cap de cinc minuts va tenir la temptació de marxar. Ningú no s’atrevia a fer-lo esperar, a ell. Però no volia deixar la qüestió sense resoldre ni un dia més, ni tan sols una hora, i, per tant, es va quedar.

Va aparèixer a dos quarts de tres.

Fitz li va preguntar:

—Què em vols fer?

Ella va ignorar la pregunta.

—Què carai t’has pensat, fent-me parlar amb un advocat de Londres?

—He pensat que així seria menys dramàtic.

—No siguis ridícul.

Fitz es va sorprendre. Ningú no li havia parlat així des que anava a escola.

—Tindré un fill teu. Com vols que no sigui dramàtic? —va continuar.

Tenia raó. Havia estat un ximple i les seves paraules l’havien afectat, però alhora no podia evitar d’estimar la música que tenia el seu accent: la paraula «dramàtic», amb un to diferent en cadascuna de les tres síl·labes, sonava com una melodia.

—Em sap greu —va dir—. Et pagaré el doble…

—No ho facis més difícil, Teddy —va dir ella, amb un to més suau, però—. No regategis amb mi, com si tot fos qüestió de trobar el preu just.

Ell la va assenyalar amb el dit:

—No se t’acudeixi parlar amb la meva dona, em sents? No t’ho consentiré!

—No em donis ordres, Teddy. No tinc cap raó per obeir-te.

—Com t’atreveixes a parlar-me així?

—Calla i escolta’m, que t’ho explicaré tot.

Ell estava furiós pel seu to, però també sabia que no li convenia enemistar-s’hi.

—Digues, doncs —va dir.

—T’has comportat amb mi d’una manera molt poc afectuosa.

Ell sabia que tenia raó, i va sentir una punxada de culpabilitat. Li sabia molt de greu haver-li fet mal. Però va intentar no demostrar-ho.

—T’estimo massa per destrossar la teva felicitat —va prosseguir Ethel.

Fitz es va sentir encara pitjor.

—No et vull fer mal —va dir. Va empassar saliva i va girar el cap. Tenia llàgrimes als ulls. Ell va començar a parlar de nou, però ella va alçar la mà en senyal de silenci.

—M’exigeixes que deixi la meva feina i la meva casa, i, per tant, m’has d’ajudar a començar una nova vida.

—És clar —va dir—, si és això el que vols.

Parlar de qüestions més pragmàtiques els va permetre controlar millor els sentiments.

—Me n’aniré a Londres.

—Bona idea. —Se n’alegrava molt, ja que d’aquesta manera a Aberowen ningú no sabria mai que havia estat mare ni de qui era el nen.

—Em compraràs una petita casa. Res de l’altre món; un barri de classe obrera m’anirà bé. Però vull sis habitacions, per viure al primer pis i llogar el de dalt. El lloguer em servirà per pagar les reparacions i el manteniment. Tot i així, hauré de treballar.

—Hi has estat pensant amb molta cura.

—M’imagino que ara mateix estàs calculant quant et costarà tot plegat, però no m’ho vols plantejar perquè a un cavaller no li agrada preguntar el preu de les coses.

Tenia raó.

—Ho he mirat al diari —va dir—. Una casa com aquesta costa unes tres-centes lliures. Segurament és més barat que pagar-me dues lliures cada any durant la resta de la meva vida.

Tres-centes lliures no era res per a Fitz. Bea es podria gastar la mateixa quantitat en roba una tarda a la Maison Paquin, a París.

—Em promets, però, que mantindràs el secret? —va dir.

—T’ho prometo, i també que estimaré i tindré cura del teu fill, i el criaré —o la criaré— perquè sigui feliç i perquè rebi una bona educació, encara que tu no tinguis cap interès en tot plegat.

Ell es va indignar, tot i saber que tenia raó. Amb prou feines hi havia pensat, en el nen.

—Em sap greu —va dir—. Estic massa preocupat per Bea.

—Ja ho sé —va fer Ethel amb el to afectuós que feia servir sempre que ell es mostrava angoixat.

—Quan te’n vas?

—Demà al matí. Tinc tanta pressa com tu. Pujaré al tren de Londres i buscaré una casa tan bon punt hi arribi. Trucaré a Solman quan hagi trobat el lloc adequat.

—Mentre busques casa t’hauràs d’allotjar en algun lloc. —Es va treure la cartera de la butxaca interior de la jaqueta i li va donar dos bitllets de cinc lliures.

—No tens ni idea del valor de les coses, oi, Teddy? —Li va tornar un dels bitllets—. Amb cinc en tinc de sobres.

Ell es va molestar.

—No vull que pensis que t’estic menystenint.

De sobte, Ethel va canviar d’expressió, i ell hi va notar una mirada de ràbia continguda.

—I tant que ho estàs fent, Teddy —va dir amb agror—, però no amb els diners.

—Tots dos ho vam fer —va dir a la defensiva mentre mirava el llit.

—Però només un dels dos tindrà el nen.

—Bé, no discutim. Li diré a Solman que faci el que m’has dit.

Ella li va agafar la mà.

—Adéu, Teddy. Sé que mantindràs la teva paraula.

La seva veu semblava neutral, però Fitz va veure que lluitava per mantenir-se sencera.

Tot i que era estrany entre dues persones que havien fet l’amor tan apassionadament, li va donar la mà.

—La mantindré —va dir.

—Si us plau, vés-te’n ara mateix —va dir ella, i li va donar l’esquena.

Ell va vacil·lar uns instants i se’n va anar.

Mentre marxava es va sorprendre, i també es va avergonyir, de les llàgrimes poc virils que li van negar els ulls.

—Adéu, Ethel —va murmurar al passadís buit—. Que Déu et beneeixi i et protegeixi.





IV


Ethel va pujar a les golfes i va agafar una petita maleta vella i atrotinada. Ningú no la trobaria a faltar. Havia estat del pare de Fitz; tenia el seu emblema estampat al cuir. El daurat havia desaparegut, però encara s’hi veia el gravat. Hi va ficar mitges, roba interior i una mica del sabó aromàtic de la princesa.

Aquella nit, estirada al llit, es va adonar que en el fons no volia anar a Londres. Tenia massa por de passar per allò tota sola. Volia estar amb la família. Necessitava preguntar coses a la seva mare sobre l’embaràs. Quan arribés l’hora, havia de ser en un lloc conegut i familiar. El seu fill necessitaria els seus avis i el seu oncle Billy.

L’endemà al matí es va llevar molt d’hora, es va posar roba de carrer, va deixar l’uniforme de governanta penjat al clau de rere la porta i va fugir de Ty Gwyn. Al final del camí d’entrada es va girar i va mirar la casa: les pedres, negres per la pols del carbó, les llargues fileres de finestres que reflectien els rajos del sol…, i va pensar en tot el que havia après des que hi havia entrat a treballar, amb tretze anys i acabada de sortir de l’escola. Ara ja havia après com vivia l’elit. S’empassaven plats estranys, preparats de maneres complicades, i malbarataven més del que menjaven. Tots parlaven amb el mateix accent ofegat, també alguns dels estrangers. Havia acariciat roba interior femenina preciosa i cara, de cotó fi i seda suau, cosida a mà i amb rivets i randes, apilada a dotzenes en incomptables calaixeres. Només de donar-hi una ullada, podia endevinar de quin segle era un armari rober. Però, sobretot, va pensar amb amargor, havia après que no es pot confiar en l’amor.

Va pujar pel pendent que era l’entrada d’Aberowen i es va encaminar cap al carrer Wellington. La porta de casa els seus pares era oberta, com sempre. L’espai més gran, la cuina, era més petita que la sala dels gerros a Ty Gwyn, una sala que només es feia servir per arranjar les flors.

La mare pastava la massa per al pa, però quan va veure la maleta es va aturar i li va preguntar:

—Què ha passat?

—Me’n torno a casa —va dir Ethel. Va deixar la maleta a terra i va seure a la taula de la cuina. Se sentia massa avergonyida per explicar el que havia passat.

Tot i això, la seva mare ho va endevinar.

—T’han fet fora!

—Sí. Ho sento, mama.

Ella es va eixugar les mans amb un drap.

—Què has fet? —va dir, empipada—. Digues-m’ho ara mateix.

Ethel va sospirar. Per què ho allargava tant?

—Estic embarassada —va dir.

—Oh, no… Molt malament. Ets una mala noia.

Ethel amb prou feines va poder reprimir les llàgrimes. Havia esperat comprensió i no pas una condemna.

—Sóc una mala noia —va dir. Es va treure el capell, intentant no ensorrar-se.

—Se t’ha pujat al cap, tot això de treballar en una mansió i conèixer el rei i la reina. Tot plegat t’ha fet oblidar com et vam pujar.

—Suposo que té raó.

—Això matarà el teu pare.

—No és ell qui ha de parir —va dir amb sarcasme.

—No siguis descarada. Li trencaràs el cor.

—On és?

—Ha anat a una altra reunió per la vaga. Pensa en la seva reputació al poble: ancià de la parròquia, representant dels miners, secretari del Partit Independent Laborista… Com se’l miraran a les reunions, quan tothom pensi que la seva filla no és més que una donota?

Ethel ja no es va poder controlar.

—Em sap molt de greu causar-li aquesta vergonya —va dir, i va esclafir a plorar.

La seva mare va canviar d’expressió.

—Au, vinga —va dir—. Són coses que passen. —Es va acostar a la taula i la va abraçar. Ethel va recolzar el cap sobre el seu pit—. No ha estat res, no ha estat res —va dir, tal com li deia quan era petita i s’esgarrinxava els genolls.

Al cap d’una estona Ethel va deixar de somicar.

La mare se’n va separar i va dir:

—Farem una tassa de te. —Sempre tenia un bullidor al fogonet. Va ficar unes quantes fulles de te en una tetera, va abocar-hi l’aigua bullent, i finalment ho va remenar amb una cullera de fusta—. Per quan l’esperes?

—Per al febrer.

—Ai mare meva. —La mare es va girar i va mirar Ethel—. Seré àvia!

Van esclatar a riure. La mare va treure dues tasses i hi va abocar el te. Ethel en va beure una mica i es va sentir una mica millor.

—Els teus parts van ser fàcils o difícils? —va preguntar.

—No n’hi ha, de fàcils, però els meus van anar millor que els de la majoria, segons la meva mare. Tot i això, des del naixement de Billy tinc l’esquena malament.

Billy va aparèixer per les escales tot dient:

—Qui està parlant de mi? —«Pot dormir fins tard», va pensar Ethel, «perquè està de vaga». Cada cop que el veia semblava més alt i més corpulent—. Hola, Eth —va dir, i li va fer un petó amb el seu incipient mostatxo eriçat—. Què hi fa, aquí, aquesta maleta? —Va seure i la mare li va oferir una tassa de te.

—No he fet les coses com s’esperava, Billy —va dir Ethel—. Estic embarassada.

Se la va quedar mirant, massa colpit per parlar. Llavors es va posar vermell, sens dubte pensant en el que havia fet per haver-se quedat embarassada. Va abaixar la mirada, avergonyit. Tot seguit va prendre una mica de te.

—Qui és el pare? —va dir a la fi.

—No el coneixes. —Ho havia estat meditant i a la fi havia decidit inventar-se una història—. Era un ajudant de cambra que va venir a Ty Gwyn amb un convidat. Però ara és a l’exèrcit.

—Però es quedarà amb tu.

—Ni tan sols sé on és.

—Trobaré aquest pocavergonya.

Ethel li va posar la mà sobre el braç.

—No t’enfadis, estimat. Si necessito que m’ajudis, t’ho demanaré.

Evidentment, Billy no sabia el que es deia. No servia de res amenaçar amb una revenja, però no tenia cap altra alternativa. Estava desconcertat. Només tenia setze anys.

Ethel va recordar-lo de petit. Ella només tenia cinc anys quan va néixer, però va quedar totalment fascinada per la seva perfecció, per la seva vulnerabilitat. «Aviat tindré un nen preciós i indefens», va pensar, i no sabia si sentir felicitat o por.

—Suposo que el pare hi dirà alguna cosa.

—És el que em preocupa —va dir Ethel—. Faria el que fos perquè s’ho prengués bé.

Gramper va baixar.

—T’han fet fora, oi? —va dir quan va veure la maleta—. Massa trapella, potser?

—No sigui cruel, pare. Està esperant un nen —va dir la mare.

—Redéu! —va exclamar—. D’un dels senyorets de la mansió aquella, oi? No m’estranyaria que fos del comte mateix.

—No digui ximpleries, avi —va dir Ethel, consternada perquè havia intuït la veritat tan fàcilment.

—Va ser el criat d’un convidat a la mansió. Ara és a l’exèrcit, i Ethel no vol que hi anem al darrere.

—Ah, sí? —va dir l’avi. Ethel va veure que no n’estava convençut, però ell no va insistir. En comptes d’això, va dir—: És la teva part italiana, estimada néta. La teva àvia tenia la sang calenta. Si no m’hi hagués casat, hauria tingut problemes. Per exemple, no volia esperar fins al casament. De fet…

La mare el va interrompre:

—Pare! No davant dels nens.

—De què es poden sorprendre, després d’això? —va dir—. Sóc massa vell per a contes de fades. Les noies volen anar-se’n al llit amb els nois, i ho volen tant que hi aniran, estiguin casades o no. I qui fa veure que no és així és que s’ha begut l’enteniment. Com el teu home, cara mia.

—Vagi amb compte amb el que diu —va dir la mare.

—Entesos, doncs —va dir l’avi, i tot seguit va callar i va fer un glop de te.

Al cap d’un minut va entrar el pare d’Ethel. La seva dona el va mirar, sorpresa.

—Has tornat aviat! —va exclamar.

El pare li va notar un punt de desgrat a la veu.

—Ho dius com si no fos benvingut.

Ella es va aixecar i li va fer lloc a la taula.

—Faré més te.

El seu home no va seure.

—Han cancel·lat la reunió. —Es va fixar en la maleta d’Ethel—. Què és, això?

Tothom va mirar Ethel. La cara de la seva mare expressava por, la de Billy, rebel·lia, i una certa resignació la de l’avi. Era ella qui havia de respondre.

—T’haig de dir una cosa, pare —va dir—. Segurament no t’agradarà, i només puc dir que em sap molt de greu.

El seu pare es va posar molt seriós.

—Què has fet?

—He deixat la feina a Ty Gwyn.

—No t’ha de saber gens de greu. No m’ha agradat mai que et rebaixessis davant d’aquests paràsits.

—Me n’he anat per una raó.

Ell s’hi va acostar i la va mirar fixament.

—Bona o dolenta?

—M’he ficat en un embolic.

La va mirar furiós.

—Espero que no et refereixis al que volen dir les noies quan diuen això.

Ella va abaixar la mirada, i va assentir.

—Has… —es va aturar, buscant les paraules apropiades—. Has caigut en transgressió moral?

—Sí.

—Mala dona!

És el que havia dit la mare. Ethel es va encongir, tot i que en el fons no creia que el seu pare s’atrevís a pegar-li.

—Mira’m! —va exigir.

El va mirar a través de les llàgrimes.

—M’estàs dient que has comès el pecat de fornicació?

—Ho sento, pare.

—Amb qui? —va cridar.

—Un ajudant de cambra.

—Com es diu?

—Teddy. —Li va sortir sense pensar.

—Teddy què més?

—No importa.

—Que no importa? Què coi vols dir?

—Va venir de visita amb el seu amo. Quan em vaig adonar del meu estat, ell ja havia marxat a l’exèrcit. Hi he perdut el contacte.

—En una visita? Has perdut el contacte? —La veu del pare va esdevenir un bram—. M’estàs dient que ni tan sols hi estàs compromesa? Has comès aquest pecat… —va balbucejar, amb prou feines capaç de fer sortir de dins seu aquelles desagradables paraules—, has comès aquest pecat de manera casual?

—No t’enfadis, pare —va dir la mare.

—Que no m’enfadi? Si no m’enfado ara, quan ho faré?

L’avi va provar de calmar-lo:

—Tranquil·litza’t, noi. Els crits no ho arreglaran.

—Em sap greu recordar-te, avi, que això és casa meva, i per tant, aquí decideixo jo el que cal fer i el que no cal fer.

—Molt bé, doncs —va dir l’avi pacíficament—. Com vulguis.

La mare, però, no estava disposada a rendir-se:

—No diguis res del que et puguis penedir, pare.

Aquells intents de calmar-lo només l’enfurismaven encara més.

—Ni una dona ni un vell em diran el que haig de fer! —va cridar. Va assenyalar Ethel amb el dit—. I a casa meva no hi tindré cap fornicadora! Fora!

La mare es va posar a plorar.

—No, si us plau, no diguis això.

—Fora! —va cridar—. I no tornis mai més!

—I el teu nét? —va suplicar la mare.

—Oi que segueixes la paraula de Déu, pare? —va dir Billy—. Jesús va dir: «No he vingut a cridar els justos a convertir-se, sinó els pecadors». Evangeli de Lluc, capítol cinc, versicle trenta-dos.

—Deixa que et digui una cosa, nen ignorant. —S’hi va encarar el seu pare—. Els meus avis no es van casar mai. Ningú no sap qui era el meu avi. La meva àvia es va rebaixar tant com ho pot fer una dona.

La mare va fer un crit ofegat. Ethel estava a l’expectativa, i el seu germà totalment estupefacte. Aparentment, l’avi ja ho sabia.

—Oh, i tant! —va afirmar el pare, abaixant el to—. El meu pare va créixer en una casa de mala reputació, ja sabeu què vull dir; un lloc on anaven els mariners, al port de Cardiff. I un dia que la seva mare dormia la mona, Déu va menar els seus passos d’infant fins a l’escola dominical d’una capella. Allà va conèixer Jesús. El mateix lloc on va aprendre a llegir i escriure, i, més tard, on va dur els seus fills per portar-los pel camí correcte.

—Mai no m’ho havies dit, David —va dir la mare suaument. Poques vegades l’anomenava pel nom de pila.

—Tenia l’esperança que no ho hauria de recordar mai més, tot això. —La cara del pare d’Ethel s’havia tornat una màscara de vergonya i ràbia. Es va inclinar sobre la taula i va mirar fixament Ethel; la seva veu va esdevenir un xiuxiueig—. Quan festejava la teva mare, ens donàvem la mà i li feia petons a la galta cada vespre fins al dia del casament. —Va donar un cop de puny a la taula que va fer tremolar les tasses—. Per la gràcia de Nostre Senyor Jesucrist, la meva família va sortir de les clavegueres pudents. —La seva veu va tornar a bramar—. No hi tornarem! Mai! Mai! Mai!

Van seguir uns segons de silenci atordidor. El pare va mirar la mare.

—Treu Ethel d’aquesta casa —va exigir.

Ethel es va aixecar.

—Ja tinc la maleta feta i una mica de diners. Agafaré el tren de Londres. —Va mirar amb duresa el seu pare—. No tornaré a dur la família a les clavegueres.

Billy va agafar la maleta.

—On vas, noi? —va dir David.

—L’acompanyaré a l’estació —va respondre Billy, espantat.

—Ella durà la maleta.

Billy va fer el gest de deixar-la a terra, però va canviar d’opinió. La seva cara expressava determinació.

—L’acompanyaré a l’estació —va repetir.

—Faràs el que et digui jo! —va cridar el seu pare.

Billy encara estava espantat, però també desafiador:

—Què faràs, pare? Que em faràs fora de casa?

—Et posaré a la falda i et fotré una pallissa —va dir David—. Encara ets prou petit.

Billy estava aterrit, però va mirar-lo als ulls:

—No, no ho sóc pas —va replicar—. Ja sóc prou gran. —Es va canviar la maleta a la mà esquerra i va serrar el puny dret.

El seu pare va avançar un pas.

—Ja t’ensenyaré a amenaçar amb el puny, noi.

—No! —la mare va xisclar. Es va posar entremig i va empènyer el seu marit al pit—. Ja n’hi ha prou! No permetré cap baralla en aquesta cuina. —El va assenyalar amb el dit—. Guarda’t els punys, David Williams. Recorda que ets ancià de la capella de Bethesda. Què pensarà la gent?

Això el va tranquil·litzar.

—Serà millor que te’n vagis. Billy t’acompanyarà. Afanyeu-vos —va dir la mare a Ethel.

David va tornar a seure.

Ethel va fer un petó a la seva mare.

—Adéu, mare.

—Escriu-me —va dir ella.

—Ni se t’acudeixi d’escriure a ningú d’aquesta casa! Cremaré les cartes abans d’obrir-les!

La seva dona va amagar el rostre per plorar. Ethel va sortir i Billy ho va fer darrere seu.

Van baixar pels carrers costeruts fins al centre del poble. Ethel mirava a terra; no volia parlar amb gent coneguda i que li preguntessin on anava.

A l’estació va comprar un bitllet a Paddington.

—Bé —va començar a dir Billy mentre esperaven a l’andana—. Dues sorpreses en un dia. Primer tu i després el pare.

—Ho ha tingut ben amagat, tots aquests anys —va dir Ethel—. No m’estranya que sigui tan estricte. Gairebé el podria perdonar per fer-me fora.

—Jo no —va respondre Billy—. La nostra fe es basa en la redempció i en la misericòrdia, i no pas a reprimir i castigar la gent.

Va arribar un tren de Cardiff i Ethel va veure com en sortia Walter von Ulrich. Va fer un gest que el va honorar: es va treure el barret per saludar-la, cosa que no feien gairebé mai els cavallers amb els criats. Lady Maud havia dit a Ethel que havien trencat la relació. Potser havia vingut per recuperar-la. En silenci li va desitjar sort.

—Vols que et compri un diari? —va preguntar Billy.

—Gràcies però no, estimat —va respondre—. No crec que em pugui concentrar per llegir. —Al cap d’uns segons va preguntar—: Recordes el nostre codi? —Quan eren petits havien ideat una manera senzilla per escriure’s notes que els seus pares no podien entendre.

Per un moment Billy no sabia de què li parlava, però tot seguit hi va caure:

—Ah, sí.

—Us escriuré amb el codi i així el pare no ho podrà llegir.

—D’acord —va dir—. I envia’ns les cartes per mitjà de Tommy Griffiths.

El tren entrava a l’estació entre núvols de vapor. Billy la va abraçar mentre feia esforços per no plorar.

—Cuida’t —va manar a Billy—. I cuida la mare.

—Sí —va respondre, i es va eixugar els ulls amb la màniga—. Estarem bé. Vés amb compte, allà a Londres.

—D’acord.

Ethel va pujar al tren i va seure al costat de la finestra. Un minut després va arrencar. A mesura que el tren agafava velocitat, veia com el castellet de la mina s’anava fent més petit. Es va preguntar si mai tornaria a veure Aberowen.





V


Maud i la princesa Bea van esmorzar tard a la sala d’estar petita de Ty Gwyn. La princesa estava de bon humor. Sempre es queixava de la vida a la Gran Bretanya. Maud sabia, però, de quan hi havia viscut de petita, a l’ambaixada britànica, que la vida a Rússia era molt més incòmoda: les cases fredes, la gent amb cara de pomes agres, els serveis poc fiables i el govern desorganitzat. Aquell dia, però, Bea no es queixava. Era feliç perquè a la fi s’havia quedat embarassada.

Fins i tot parlava bé de Fitz:

—Va salvar la meva família, saps? —va explicar a Maud—. Va pagar les hipoteques de les nostres propietats. Però de moment no tenim ningú perquè les hereti. El meu germà no té fills. Seria una gran tragèdia que tota la terra d’Andrei i Fitz se la quedés un cosí llunyà.

Maud, però, no ho veia com una tragèdia, ja que aquest cosí llunyà podria ben bé ser un fill seu. Tanmateix, mai no havia pensat que pogués heretar una gran fortuna, i no pensava gaire en aquestes coses.

Aquell matí Maud no era una bona companyia. Se’n va adonar mentre prenia el cafè i les torrades. De fet, no estava gens bé. Encara que hi havia conviscut tota la vida, se sentia oprimida pel paper pintat de la sala: tot de fulles embullades que cobrien el sostre i les parets.

No n’havia parlat a la seva família, de la seva relació amb Walter, i per tant no els podia dir que s’havia acabat, de manera que ningú no la podia comprendre. Només ho sabia Williams, aquella noia eixerida del servei, però havia desaparegut.

Maud va llegir a The Times la notícia del discurs de Lloyd George al sopar de la Mansion House. Era optimista sobre la crisi dels Balcans; afirmava que es podria resoldre pacíficament. Tant de bo tingués raó. Tot i que havia deixat Walter, l’horroritzava pensar que potser s’hauria de posar l’uniforme i acabar mort o mutilat a la guerra.

Va llegir també a The Times una petita notícia del corresponsal de Viena titulada «La por de Sèrbia». Va preguntar a Bea si Rússia defensaria Sèrbia contra els austríacs.

—Espero que no! —va respondre Bea, espantada—. No vull que el meu germà vagi a la guerra.

Maud va recordar quan esmorzava en aquella mateixa sala amb Fitz i Walter, durant les vacances de l’escola, ella tenia dotze anys i ells disset. Va recordar que els nois sempre tenien molta gana, que menjaven ous i salsitxes i piles de torrades amb mantega cada matí abans de sortir a cavalcar o a nedar al llac. Walter era per a ella una figura del tot sofisticada: atractiu i, a més, estranger. La tractava amb cortesia, com si tingués la seva mateixa edat, i Maud se sentia afalagada. No va ser fins al cap de molts anys que va entendre que havia estat una subtil manera de festejar-la.

Continuava furgant en la memòria quan Peel, el majordom, va entrar i la va deixar bocabadada en adreçar-se a Bea i dir:

—Herr Von Ulrich és aquí, senyora.

«No pot ser que Walter sigui aquí», va pensar Maud, desconcertada. Podria tractar-se de Robert? No era probable.

Al cap d’un instant va entrar Walter.

Maud estava massa desconcertada per obrir la boca. Bea el va saludar:

—Quina sorpresa més agradable, herr Von Ulrich.

Walter duia un vestit fi d’estiu de tweed d’un to pàl·lid entre blau i gris. La corbata blava de setí era del mateix color dels seus ulls. Maud va desitjar haver-se vestit d’una altra manera i no amb el senzill vestit de pinça de color crema que li havia semblat del tot adequat per esmorzar amb la seva cunyada.

—Perdoni’m aquesta intrusió, princesa —va dir Walter a Bea—. He vingut a veure el nostre cònsol a Cardiff per un tediós assumpte sobre uns mariners alemanys que han tingut problemes amb la policia local.

Bajanades. Walter era un agregat militar; la seva feina no consistia a treure mariners de la presó.

—Bon dia, lady Maud —va dir donant-li la mà—. Quina deliciosa sorpresa trobar-la aquí.

«Més bajanades», va pensar. Era allà per veure-la. Se n’havia anat de Londres perquè no la perseguís, però en el fons no podia evitar sentir-se afalagada per la seva persistència a seguir-la fins allà. Nerviosa com estava només va poder respondre:

—Hola, com està?

—Prengui una mica de cafè, herr Von Ulrich. El comte ha sortit a cavalcar, però tornarà aviat —va dir Bea, pensant que Walter havia vingut per veure Fitz.

—És molt amable. —Walter va seure.

—Es quedarà a dinar?

—Seria un plaer. Després haig d’agafar el tren a Londres.

Bea es va aixecar.

—Vaig a veure la cuinera.

Walter es va aixecar ràpidament i li va enretirar la cadira.

—Mentrestant, quedi’s amb lady Maud —va dir Bea mentre sortia de l’habitació—. Animi-la; està preocupada per la situació internacional.

En sentir aquell to de befa, Walter va alçar les celles.

—Qualsevol persona amb sensibilitat està preocupada per la situació internacional —va dir.

Maud se sentia incòmoda. Desesperada per dir alguna cosa, va indicar el The Times i va preguntar:

—Creu que és cert que Sèrbia ha cridat a files setanta mil reservistes?

—Dubto que tinguin setanta mil reservistes —va respondre amb circumspecció—. Però estan jugant les seves cartes. Esperen que Àustria sigui més prudent davant l’amenaça d’una gran guerra.

—Per què els austríacs triguen tant a enviar les seves exigències al govern de Sèrbia?

—Oficialment, volen esperar la collita abans de fer res que requereixi allistar els homes. De manera extraoficial, saben que el president de França i el seu ministre d’Afers Estrangers són a Rússia, i això fa perillosament fàcil als dos aliats donar una resposta concertada. No hi haurà cap declaració per part d’Àustria fins que el president Poincaré deixi Sant Petersburg.

«Sempre pensa amb molta lucidesa», va pensar Maud. Això li agradava d’ell.

De cop i volta les reserves de Walter van fallar. La màscara de cortesia i formalitat va desaparèixer, i es va posar neguitós. Tot seguit va dir:

—Si us plau, torna amb mi.

Ella va obrir la boca per dir alguna cosa, però tenia un nus a la gola per culpa de l’emoció; no li sortien les paraules.

—Sé perfectament que m’has deixat pel meu bé, però no funcionarà. T’estimo massa —va dir ell, abatut.

—Però el teu pare… —Maud no va trobar les paraules.

—Ell s’ha d’ocupar del seu destí. Jo no el puc obeir; no en això. —La seva veu va esdevenir xiuxiueig—. Si et perdo, no ho suportaré.

—Probablement el teu pare té raó: un diplomàtic alemany no pot tenir una esposa anglesa, i menys en aquests moments.

—Aleshores em dedicaré a una altra cosa. Perquè no en trobaré mai cap altra com tu.

La circumspecció de lady Maud es va fondre del tot i es va desfer en plors.

Ell es va acostar a la taula i li va agafar la mà.

—Puc parlar amb el teu germà?

Va agafar el seu mocador blanc de lli i es va eixugar les llàgrimes.

—No parlis encara amb Fitz —va dir—. Espera’t uns dies, fins que s’aclareixi la crisi de Sèrbia.

—Pot trigar més d’uns quants dies.

—Si això passa, ja pensarem una altra cosa.

—Faré el que vulguis, és clar.

—T’estimo, Walter. Vull ser la teva esposa, passi el que passi.

Ell va besar-li la mà.

—Gràcies —va dir solemnement—. M’has fet molt feliç.





VI


Un silenci tens va dominar la casa del carrer Wellington. La mare va fer el sopar, i el pare, Billy i Gramper van menjar, però ningú no va dir gaire res. Billy sentia tanta ràbia a dins que no ho podia expressar amb paraules. A la tarda havia sortit, havia pujat el turó i havia començat a caminar sense rumb fix.

L’endemà al matí no es podia treure del cap la història de Jesús i la dona descoberta en adulteri. Va obrir la Bíblia per l’Evangeli de Joan, capítol vuit, tot esperant a la cuina i vestit de diumenge per anar, amb els pares i l’avi Gramper, a la capella Bethesda per prendre el pa i el vi. Va llegir la història una vegada i una altra. Parlava del mateix que havia ocorregut a la seva família.

Mentre era a l’església, va continuar reflexionant-hi. Mirava al voltant seu, als seus amics i veïns: la senyora Dai Ponies, John Jones el Botigues, la senyora Ponti i els seus dos fills més grans, Suet Hewitt… Tots sabien que Ethel havia deixat Ty Gwyn la vigília i que havia comprat un bitllet de tren cap a Paddington, i, tot i que no en coneixien la raó, se la imaginaven. En els seus pensaments ja la jutjaven. Jesús, però, no.

A l’hora dels càntics i les pregàries espontànies va notar que l’Esperit Sant l’havia escollit per llegir aquells versets en veu alta. Cap al final del servei es va alçar i va obrir la Bíblia.

Hi va haver un murmuri de sorpresa. Era massa jove per parlar a la congregació, si bé no hi havia límit d’edat: l’Esperit Sant podia tocar qualsevol.

—Alguns versets de l’Evangeli de Joan —va dir. Va notar que la veu li tremolava una mica i va intentar calmar-se—. «Li digueren: “Mestre, aquesta dona ha estat sorpresa en el moment de cometre adulteri”».

L’església de Bethesda es va paralitzar de cop i volta. Ningú no gosava moure’s, xiuxiuejar o tossir. Billy va continuar llegint:

—«“Moisès en la llei ens ordenà apedregar aquestes dones. I tu, què hi dius?”.

»Li feien aquesta pregunta amb malícia per tenir de què acusar-lo. Però Jesús es va ajupir i començà a escriure a terra amb el dit. Ells continuaven insistint en la pregunta. Llavors Jesús es va posar dret i els digué…».

Billy va fer una pausa i va alçar la vista. Va prosseguir, a poc a poc i amb èmfasi:

—«Aquell de vosaltres que estigui lliure de pecat, que tiri la primera pedra».

Totes les cares el miraven. Ningú es movia. Billy va reprendre la lectura:

—«Després es tornà a ajupir i continuà escrivint a terra. Ells, en sentir això, s’anaren retirant l’un darrere l’altre, començant pels més vells. Jesús es va quedar sol, i la dona encara era allà al mig. Jesús es posà dret i li digué: “Dona, on són? Ningú no t’ha condemnat?”. Ella va respondre: “Ningú, Senyor”».

Billy va alçar la vista de nou. No li calia llegir el darrer verset; se’l sabia de memòria. Va mirar la cara impassible del seu pare i va dir, amb molta lentitud:

—«Jesús digué: “Jo tampoc no et condemno. Vés-te’n, i d’ara endavant no pequis més”».

Després d’uns instants va tancar la Bíblia fent un estrèpit que va ressonar com un tro enmig del silenci.

—Paraula de Déu —va dir, finalment.

No va seure, sinó que va caminar cap a la sortida. La congregació, commoguda, no li treia els ulls de sobre. Va obrir la gran porta de fusta i va sortir.

No va tornar mai més.





9


Darrers dies de juliol de 1914





I


Walter von Ulrich no sabia tocar ragtime.

Era capaç de tocar-ne la senzilla melodia. També de tocar els seus particulars acords, que gairebé sempre es movien en l’interval de setena disminuïda. I era capaç de tocar-ho tot al mateix temps, però no sonava a ragtime. El ritme se li escapava. El seu esforç era l’equivalent a escoltar una banda en un parc de Berlín. Era frustrant, ell era capaç de tocar les sonates de Beethoven sense fer grans esforços.

Aquell matí a Ty Gwyn, Maud l’hi intentava ensenyar, asseguts tots dos al piano Bechstein de paret, a la sala d’estar petita, entre tot de testos amb palmeres, mentre el rajos del sol d’estiu travessaven les altes finestres. Havien estat asseguts braç a braç al tamboret, amb els braços entrellaçats, i amb Maud rient de les provatures no reeixides de Walter. Havien estat uns moments de felicitat absoluta.

L’ànim de Walter es va enfosquir quan ella li va explicar com el seu pare li havia manat que trenquessin la relació. Si Walter l’hagués vist la tarda que havia tornat a Londres, hi hauria hagut un daltabaix. Otto, però, havia marxat cap a Viena, i Walter es va haver d’empassar la indignació. Des de llavors no havia vist el seu pare.

Estava d’acord amb la proposta de Maud que mantindrien en secret el seu compromís fins que se solucionés la crisi dels Balcans —que no s’havia resolt tot i haver-se calmat una mica la situació. Havien passat gairebé quatre setmanes des de l’assassinat a Sarajevo, però l’emperador d’Àustria encara no havia enviat la resposta escrita ponderada des de feia tant de temps. El retard donava esperances a Walter, pensava que a Viena els ànims s’havien calmat i havien prevalgut els consells que reclamaven moderació.

Mentre seia al piano de cua Mignon, a la sala d’estar del seu pis de solter, a Piccadilly, va meditar sobre el fet que els austríacs, si no anaven a la guerra, podien castigar Sèrbia i curar el seu orgull ferit. Per exemple, podien forçar el govern de Sèrbia a tancar els diaris antiaustríacs i purgar els nacionalistes de l’exèrcit serbi i del funcionariat. Els serbis s’hi podrien sotmetre; seria humiliant, però millor que una guerra que no podien guanyar.

Aleshores els líders de les potències europees es podrien relaxar i concentrar-se en els problemes més importants. Els russos podrien reprimir la vaga general, els anglesos resoldre els motins dels irlandesos protestants i els francesos, a la fi, gaudir del judici a madame Caillaux, que havia disparat al director de Le Figaro per haver publicat les cartes d’amor del seu marit.

I ell es podria casar amb Maud.

Allò era el que centrava tota la seva atenció. Com més pensava en les dificultats, més decidit estava a superar-les. Quan va entreveure, durant uns quants dies, pocs, la trista perspectiva d’una vida sense ella, va tenir encara més clar que volia casar-s’hi, malgrat el preu que tots dos haurien de pagar. A mesura que avançava el joc diplomàtic en el tauler d’escacs d’Europa, analitzava cada moviment per avaluar-ne els possibles efectes, primer sobre Maud i ell mateix, i després sobre Europa i el món.

La veuria aquella nit, al sopar i al ball de la duquessa de Sussex. Ja s’havia vestit, amb corbata blanca i frac. I era l’hora de marxar. Però va sonar el timbre just quan abaixava la tapa del piano. El seu criat va anunciar Robert von Ulrich.

Robert tenia una expressió sorruda, com sempre. Quan estudiaven plegats a Viena, Robert havia estat un home infeliç i problemàtic. Se sentia atret de manera irresistible per un grup que ell mateix titllava de decadent. Una nit, en tornar d’una vetllada amb gent que duia aquell estil de vida, Walter li va veure aquella mirada: culpable però desafiant. Havia descobert que l’homosexualitat, com l’adulteri, es condemnava de portes enfora, però, almenys en cercles sofisticats, es tolerava. Va ser aleshores que es va reconciliar amb si mateix. Aquell dia, però, aquella expressió responia a una altra raó.

—Acabo de veure la nota de l’emperador —va dir Robert només d’entrar.

El cor de Walter es va accelerar. Potser es tractava de la solució pacífica que tant havia esperat.

—Què hi diu?

Robert li va entregar un paper.

—N’he copiat la part més important.

—S’ha enviat al govern serbi?

—Sí, a les sis del matí, hora de Belgrad.

Hi havia deu exigències. Va veure amb alleujament que les tres primeres seguien les idees que ell ja havia anticipat: Sèrbia havia de tancar els diaris d’esquerres, destruir la societat secreta anomenada «Mà Negra» i frenar la propaganda nacionalista. «Potser al final els moderats hauran guanyat la batalla a Viena», va pensar amb satisfacció.

El quart punt semblava raonable d’entrada: els austríacs demanaven una purga de nacionalistes entre el funcionariat serbi. Hi havia, però, un altra qüestió: els austríacs proporcionarien els noms dels purgats.

—Aquest punt és massa dur —va dir Walter amb preocupació—. El govern serbi no pot acomiadar tots els que demanin els austríacs.

Robert es va arronsar d’espatlles.

—Ho hauran de fer.

—Suposo que sí. —Pel bé de la pau, Walter desitjava que ho fessin.

El pitjor, però, encara no havia arribat.

En el cinquè punt s’exigia que Àustria assistís el govern de Sèrbia per esclafar la subversió, i el sisè, va llegir Walter amb consternació, exigia que oficials austríacs prenguessin part en el procés judicial sobre l’assassinat.

—Però Sèrbia no ho acceptarà! —va protestar Walter—. Si ho fes, significaria entregar la pròpia sobirania.

Robert es va posar encara més sorrut.

—Segurament —va dir de mal humor.

—Cap país del món no ho acceptaria, això.

—Sèrbia ho farà. O ho fa o la destruiran.

—En una guerra?

—Si cal.

—Una guerra que podria implicar tot Europa!

Robert va alçar el dit.

—No si els altres governs són prudents.

«No pas com el teu», va pensar Walter, però va reprimir la resposta i va continuar llegint. Els punts que quedaven estaven expressats amb arrogància, si bé els serbis els podrien acatar fàcilment: arrestar els conspiradors, impedir l’entrada d’armes en territori austríac i aturar els pronunciaments antiaustríacs per part de militars serbis.

Hi havia, però, un ultimàtum de només quaranta-vuit hores per respondre.

—Déu meu, això és massa dur —va dir Walter.

—La gent que desafia l’emperador d’Àustria només en pot esperar duresa.

—Ja ho sé, ja ho sé, però no els dóna ni l’oportunitat de salvar l’honor.

—Per què ho hauria de fer?

Walter va expressar la seva exasperació:

—Per l’amor de Déu, que busca la guerra, l’emperador?

—La família de l’emperador, la dinastia dels Habsburg, ha governat vastos territoris d’Europa durant segles. L’emperador Francesc Josep sap que Déu l’ha destinat a regnar sobre els pobles eslaus, que són inferiors. És el seu destí.

—Que Déu ens protegeixi dels homes predestinats —va murmurar Walter—. La meva ambaixada ho ha vist, això?

—Ho veuran d’un moment a l’altre.

Walter es preguntava com reaccionaria tothom. Acceptarien les condicions, com havia fet Robert, o s’indignarien com Walter? Provocaria una onada internacional de protestes o un diplomàtic assentiment? Aquella nit ho esbrinaria. Va mirar el rellotge de la xemeneia.

—Arribo tard a sopar. Després aniràs al ball de la duquessa de Sussex?

—Sí, ens hi veurem.

Van sortir de l’edifici plegats i es van separar a Piccadilly. Walter se’n va anar a sopar a la residència de Fitz. Estava esgotat, com si li haguessin clavat una pallissa. La guerra que tant temia estava massa a prop.

Va arribar just a temps d’inclinar-se davant la princesa Bea, que duia un vestit de nit de color blau espígol adornat amb llaços de seda, i d’encaixar amb Fitz, molt elegant amb un coll de puntes i corbatí blanc. Seguidament es va anunciar el sopar. Es va alegrar en veure que Maud l’acompanyava al menjador. Portava un vestit de color vermell fosc d’un material suau que se li ajustava al cos tal com agradava a Walter. Mentre apartava la cadira, li va dir:

—Un vestit encisador.

—És un Paul Poiret —va respondre, anomenant un dissenyador tan famós que fins i tot Walter n’havia sentit a parlar. Va abaixar una mica la veu—: He pensat que t’agradaria.

El comentari amagava certa intimitat, i va provocar-li un estremiment seguit d’un calfred de por davant el pensament que podria perdre aquella deliciosa dona.

La residència de Fitz no es podria definir pas com un palau. El gran menjador, que feia cantonada, tenia vistes als dos carrers. Els canelobres elèctrics, encesos malgrat la intensa llum de la tarda d’estiu, reflectien la claror en els gots de vidre i la coberteria d’argent perfectament ordenada en cada plat. Walter va recórrer amb la vista tota la taula i, fixant-se en les convidades, es va meravellar dels generosos escots que els eren permesos de mostrar a les dones angleses de classe alta.

Aquelles eren observacions d’adolescent. Ja era temps de casar-se.

Tan bon punt va seure, Maud es va treure una sabata i va tocar-li suaument el camal dels pantalons amb el dit gros del peu, cobert per unes mitges. Walter li va somriure, però ella va notar de seguida que estava distret.

—Què et passa? —va preguntar.

—Inicia una conversa sobre l’ultimàtum d’Àustria —li va xiuxiuejar—. Comença dient que has sentit a dir que ja l’han enviat.

Maud es va adreçar a Fitz, que era el cap de taula.

—Em penso que ja ha arribat a Belgrad la carta de l’emperador d’Àustria —va afirmar—. En saps res, Fitz?

Fitz va abaixar la cullera.

—El mateix que tu. Però ningú no sap què conté.

—Em penso que és molt dur. Els austríacs exigeixen prendre part en el procediment judicial a Sèrbia.

—Prendre-hi part! —va exclamar Fitz—. Si el primer ministre serbi hi accedeix, haurà de dimitir.

Walter va assentir. Fitz hi veia les mateixes conseqüències que ell.

—És gairebé com si els austríacs volguessin la guerra.

Estava a punt de parlar de manera deslleial d’un dels aliats d’Alemanya, però també estava prou neguitós perquè allò li preocupés. Maud estava pàl·lida i callava. Ella també havia notat el perill de la situació.

—Tothom sent simpatia per Francesc Josep, és clar —va fer Fitz—. La subversió nacionalista podria desestabilitzar un imperi si no se l’ataca amb fermesa.

Walter va imaginar que es referia als que amenaçaven l’Imperi britànic: els militants independentistes irlandesos i els bòers de Sud-àfrica.

—Però no cal una maça per trencar una nou —va concloure Fitz.

Els criats van retirar els bols de sopa i van posar vi a les copes. Walter no va beure gens. Seria una vetllada llarga, i necessitava tenir el cap clar.

Maud va dir en veu baixa:

—Avui he vist per casualitat Asquith, el primer ministre. M’ha dit que hi podria haver una autèntica apocalipsi. —Estava espantada—. Quan m’ho ha dit no me l’he cregut, però ara veig que podria tenir raó.

—És el que tots temem —va dir Fitz.

Com sempre, Walter es va sorprendre de les relacions i connexions que havia fet Maud. Tractava d’igual a igual els homes més poderosos de Londres. Walter va recordar com, amb onze o dotze anys, quan el seu pare era ministre en un govern conservador i els seus col·legues en el govern el visitaven a Ty Gwyn, ella els feia preguntes amb molta seriositat. Ja aleshores aquells homes se l’escoltaven amb atenció i responien pacientment les seves preguntes.

—La part positiva de tot plegat és que Asquith creu que si hi ha una guerra a Anglaterra, no caldria intervenir-hi —va prosseguir Maud.

El cor de Walter va fer un salt. La guerra no el separaria de Maud si la Gran Bretanya se’n quedava al marge.

Fitz, però, no hi estava d’acord.

—De veritat? —va preguntar—. Fins i tot si… —Va mirar Walter—. Disculpi’m, Von Ulrich: fins i tot si Alemanya envaeix França?

—Asquith diu que en serem mers espectadors —va dir Maud.

—Tal com em temia des de fa temps —va rebatre Fitz amb grandiloqüència—, el govern no entén l’equilibri de poders a Europa.

Com a bon conservador que era desconfiava del govern liberal, i sobretot odiava Asquith, perquè havia aconseguit treure poder a la Cambra dels Lords. El més important, però, era que no estava del tot horroritzat amb la perspectiva d’una guerra. Walter temia que d’alguna manera la idea li agradés, com a Otto. I certament Fitz pensava que una guerra era preferible a un poder britànic afeblit.

—Està segur, benvolgut Fitz, que una victòria alemanya sobre França destruiria l’equilibri de poders?

La discussió s’encaminava cap a temes força delicats de tractar en una vetllada d’aquella mena, però la qüestió era prou important perquè no s’escombrés i s’amagués sota la cara catifa de Fitz.

—Amb tots els respectes pel vostre honorable país, i per Sa Majestat el kàiser Guillem, penso que la Gran Bretanya no permetrà que Alemanya controli França.

«Aquest és el problema», va pensar Walter, intentant dissimular la ràbia i la frustració que li havia provocat aquella afirmació simplista. De fet, un atac d’Alemanya sobre França, aliada de Rússia, seria defensiu; però els anglesos parlaven d’Alemanya com si volgués dominar Europa. Forçant un somriure amistós, va dir:

—Fa quaranta-tres anys vam derrotar França, en el conflicte que vosaltres anomeneu guerra Francoprussiana. La Gran Bretanya va fer de mera espectadora, i no en vau sortir malparats, de la nostra victòria.

—És exactament el que diu Asquith —va afegir Maud.

—Amb una diferència —va dir Fitz—: el 1871 França va ser derrotada per Prússia i un grup de petits regnes germànics. Després de la guerra, aquella coalició va esdevenir l’Alemanya moderna, i estic segur que estarà d’acord amb mi, Von Ulrich, amic meu, que l’Alemanya d’avui és una realitat més imponent que la vella Prússia.

«Els homes com Fitz són molt perillosos», va pensar Walter. «Per mitjà de les formes més exquisides poden conduir el món a l’anihilació total». Es va forçar a mantenir el to suau en la rèplica.

—Té raó, és clar. Potser, però, imponent no és sinònim d’hostil.

—Aquesta és la qüestió, precisament.

A l’altra banda de la taula, Bea va manifestar el seu retret en forma d’estossec. Efectivament trobava que el tema era massa bel·licós per a una conversa formal com aquella.

—Que desitja assistir al ball, herr Von Ulrich? —va dir, molt viva.

Walter es va sentir renyat.

—Estic segur que el ball serà esplèndid —va respondre tot seguit, i Bea el va premiar fent un gest d’aprovació amb el cap.

—Balla molt bé! —va afegir la tia Herm.

Walter va somriure a la senyora amb calidesa.

—Que em concedirà l’honor del primer ball, lady Hermia?

La proposta la va afalagar.

—Ai mare meva, sóc massa gran per ballar. A més, vostès, els joves, fan uns passos que ni existien quan em van presentar en societat.

—L’última moda és la czarda. És un ball tradicional hongarès. L’hi puc ensenyar, si així ho desitja.

—Això podria ser causa d’un incident diplomàtic, no li sembla? —va dir Fitz. No era gaire divertit, el comentari, però tothom va riure, i la conversa va derivar cap a altres temes més trivials i inofensius.

Després del sopar, tothom va pujar als carruatges per desplaçar-se uns quatre-cents metres fins a la residència Sussex, el palau del duc a Park Lane.

S’havia fet de nit i la llum resplendia a través de les finestres. Finalment, la duquessa s’havia rendit i havia instal·lat electricitat. Walter va pujar per la imponent escalinata i va entrar a la primera de les tres grans sales de visites. L’orquestra tocava la tonada més popular des de feia anys, «Alexander’s Ragtime Band». De sobte, va començar a moure la mà esquerra; l’element principal era la síncope.

Va mantenir la promesa i va ballar amb la tia Herm. Esperava que tingués molts companys de ball, així es cansaria i aniria a alguna sala propera a fer una becaina, i d’aquesta manera Maud es desempallegaria de la seva espelma. No havia oblidat pas el que havia fet amb Maud feia unes quantes setmanes a la biblioteca d’aquella mansió. Es moria de ganes de passar les mans per aquell vestit cenyit.

Abans, però, tenia feina. Amb una inclinació va saludar la tia Herm, va prendre d’un criat un got de xampany, i es va posar a deambular per les sales. Va passar per la sala de ball petita, pel saló i per la sala de ball gran, parlant amb els diplomàtics i polítics que havien estat convidats. Havien invitat tots els ambaixadors a Londres, i molts hi havien assistit, incloent-hi el cap de Walter, el príncep Litxnowski. També hi havia nombrosos membres del Parlament. La majoria conservadors, com ara la duquessa, però també n’hi havia alguns del Partit Liberal, com molts ministres del govern. Robert mantenia una conversa animada amb lord Remarc, un secretari d’Estat del Ministeri de la Guerra. No s’hi veia cap parlamentari laborista: la duquessa es considerava a si mateixa una dona oberta de mires, però fins a cert punt.

Walter es va assabentar que els austríacs havien enviat còpies del seu ultimàtum a les principals ambaixades de Viena. L’ultimàtum arribaria a Londres i es traduiria aquella mateixa nit, i l’endemà al matí tothom en podria llegir el contingut. La majoria s’havia sorprès de les exigències que contenia, però ningú no sabia què es podria fer respecte d’aquell afer.

Cap a la una de la matinada ja sabia tot el que havia de saber i es va posar a cercar Maud. Va baixar les escales i va anar al jardí, on hi havia el ressopó sota un envelat de ratlles de colors. L’alta societat anglesa sempre servia una gran quantitat de menjar. Va trobar Maud joguinejant amb un raïm. Afortunadament, la tia Herm s’havia fet fonedissa.

Walter va deixar de banda les preocupacions.

—Com podeu menjar tant, els anglesos? —va preguntar-li amb murrieria—. La majoria dels que són aquí ha esmorzat copiosament, ha dinat cinc o sis plats, ha pres un te amb sandvitxos i pastes, i ha sopat almenys vuit plats. I ara, necessiten de veritat menjar-se una sopa, guatlles farcides, llagosta, préssecs i gelat?

—Penses que som vulgars, oi que sí? —va respondre tot rient.

No ho creia, però va seguir-li el joc fent veure que sí.

—I doncs, quina cultura tenen, els anglesos?

La va agafar del braç i, com si res, van sortir del tendal en direcció al jardí. Dels arbres penjaven uns fanalets que donaven una llum dèbil. Altres parelles passejaven i parlaven pels caminois entre els arbusts, algunes agafades discretament de la mà. Walter va veure Robert amb lord Remarc de nou, i es va preguntar si ells també s’havien enamorat.

—Compositors anglesos? —va dir, encara de broma—. Gilbert i Sullivan. Pintors? Mentre els impressionistes francesos canviaven la manera com el món es veu a si mateix, els anglesos pintaven nens de galtes rosades jugant amb gossets. Òpera? Tota italiana, o alemanya, si no. Ballet? Rus.

—Així i tot, dominem mig món —va dir amb un somriure burleta.

—I podeu tocar el ragtime. —La va abraçar.

—És fàcil un cop n’agafes el ritme.

—Precisament és la part que trobo més difícil.

—Et calen un parell de lliçons.

Ell se li va acostar a l’orella i li va murmurar:

—Ensenya-me’n. Si us plau.

El xiuxiueig va esdevenir un gemec quan el va besar, i després ja no van parlar durant una bona estona.





II


Aquella vetllada es va fer la matinada del divendres 24 de juliol. L’endemà al vespre, Walter assistia a una altra nit amb ball, i el rumor en boca de tothom era que els serbis acceptarien totes les demandes d’Àustria, i que demanarien un aclariment dels punts cinc i sis. Walter va pensar, eufòric, que els austríacs no rebutjarien aquella resposta tan vergonyosa per als serbis, si no era que estaven decidits a anar a la guerra malgrat tot.

A l’alba del dissabte, de camí cap a casa, va passar per l’ambaixada a escriure un informe sobre el que havia esbrinat la nit anterior. S’estava assegut a l’escriptori quan va aparèixer l’ambaixador en persona, el príncep Litxnowski, perfectament vestit de jaqué i amb un barret de copa. Desconcertat, Walter es va aixecar de cop, es va inclinar i el va saludar:

—Bon dia, Altesa.

—Ha vingut molt aviat, Von Ulrich —va dir l’ambaixador. I tot seguit, en veure el vestit de nit de Walter, va afegir—: O molt tard, diria jo.

Era atractiu amb un punt afilat, bast; sobre el mostatxo destacava un nas gros.

—Només escrivia un informe per a vostè sobre les enraonies d’aquesta nit. Que puc fer res per Sa Excel·lència?

—M’ha cridat sir Edward Grey. Si té a mà un altre abric, podria acompanyar-me i prendre notes.

Walter es va animar. El secretari del Foreign Office era un dels homes més poderosos del món. Walter el coneixia, és clar, perquè l’ambient diplomàtic de Londres era petit, però només hi havia intercanviat unes quantes paraules. Ara, gràcies a una de les característiques invitacions casuals de Litxnowski, estaria present en una trobada informal entre dos homes que decidien el futur d’Europa. «Gottfried von Kessel es moriria d’enveja», va pensar.

Es va culpar de la seva mesquinesa. Es podria tractar d’una reunió cabdal, ja que, a diferència de l’emperador d’Àustria, Grey probablement no volia la guerra. En aquella reunió, parlarien de com evitar-la? Grey no era fàcil de preveure. Per quina banda es decantaria? Si estava en contra de la guerra, Walter faria el que fos per ajudar-lo.

A la perxa de darrere la porta sempre hi tenia una levita, precisament per a emergències com aquella. Es va treure el frac de la nit anterior i es va posar la levita, sobre l’armilla blanca. Va agafar una llibreta i va sortir acompanyant l’ambaixador.

Els dos homes travessaven Saint James Park un matí fresc. Walter va explicar al seu cap els rumors sobre la resposta sèrbia. L’ambaixador, però, també tenia un rumor fresc per comentar:

—Albert Ballin va sopar ahir amb Winston Churchill —va dir. Ballin, un magnat de la indústria naviliera alemany, tot i ser jueu, era molt proper al kàiser. Churchill comandava l’Armada Reial Britànica—. M’encantaria saber de què van parlar —va acabar dient Litxnowski.

Òbviament, temia que el kàiser prescindís d’ells i enviés missatges als britànics mitjançant Ballin.

—Provaré d’esbrinar-ho —va dir Walter, content per aquella oportunitat.

Van entrar al Foreign Office, un edifici neoclàssic que a Walter li recordava un pastís. Els van conduir al despatx de Secretaria, amb vistes al parc. L’edifici estava fet per mostrar que els britànics eren la gent més pròspera del món i que podien fer el que volguessin amb la resta.

Sir Edward Grey era un home prim amb la cara semblant a una calavera. No li agradaven els estrangers i gairebé mai no viatjava a l’exterior. A ulls britànics, eren unes característiques que en feien el perfecte secretari d’Afers Estrangers.

—Moltes gràcies per haver vingut —va dir amb formalitat. A part d’un assessor amb una llibreta, no hi havia ningú més. Quan tots van seure, va anar a la qüestió que els preocupava sense més preàmbuls.

—Hem de fer el que calgui perquè es calmi la situació als Balcans.

Les esperances de Walter van créixer. Per fi es parlava de pau; Grey no volia anar a la guerra. Litxnowski va assentir. El príncep formava part del sector del govern alemany que advocava per la pau. Havia enviat a Berlín un telegrama escrit en termes contundents en què s’urgia a frenar les ànsies d’Àustria. No estava d’acord amb el pare de Walter i amb altres que creien que era millor per a Alemanya anar a la guerra ara i no més endavant, quan França i Rússia fossin més forts.

—El que facin els austríacs mai no ha de ser prou amenaçador perquè el tsar hi doni una resposta militar —va prosseguir Grey.

«Exacte», va pensar Walter amb entusiasme.

Òbviament Litxnowski compartia el seu punt de vista.

—Si m’ho permet, li haig de dir que ha tocat el quid de la qüestió.

Grey era immune als compliments.

—El meu consell és que vostès i jo, és a dir, Alemanya i la Gran Bretanya, demanem plegats a Àustria que ampliï el termini. —Va mirar fixament el rellotge de paret: eren poc més de les sis de la tarda—. Han exigit una resposta per a les sis d’aquesta tarda, hora de Belgrad. Poden concedir als serbis un altre dia sense problemes.

Walter estava decebut. Tenia l’esperança que Grey tindria un pla per salvar el món. Aquell ajornament era ben poca cosa. Podria no servir de res. I per a ell, els austríacs eren tan bel·ligerants, que fàcilment rebutjarien la demanda, tot i ser tan poca cosa. De totes maneres, ningú no li va demanar l’opinió, i en companyia tan elevada, no diria res si no l’hi demanaven expressament.

—Una idea esplèndida —va dir Litxnowski—. La trametré a Berlín juntament amb el meu aval.

—Gràcies —va dir Grey—, però si això falla, tinc una altra proposta.

«Així doncs», va pensar Walter, «Grey no les té totes, no creu que Àustria vulgui donar més temps a Sèrbia».

—Proposo que la Gran Bretanya, Alemanya, Itàlia i França actuïn de mitjanceres —va exposar Grey— en una trobada a quatre, per trobar una solució que satisfaci Àustria i que alhora eviti que Rússia se senti amenaçada.

«Això està molt millor», va pensar Walter amb entusiasme renovat.

—Àustria no voldrà lligar-se a la decisió de la conferència anticipadament, és clar —va continuar Grey—, però tampoc no serà necessari. Podem demanar a l’emperador austríac que com a mal menor no prengui cap mesura fins que no escolti les resolucions de la conferència.

Walter estava exultant. Àustria no podria refusar un pla ideat de manera concertada pels seus aliats i els seus rivals.

Litxnowski també semblava molt content.

—Ho recomanaré a Berlín amb entusiasme.

—És un detall per part seva que hagin vingut tan d’hora aquest matí —va dir Grey.

Litxnowski s’ho va prendre com un comiat i es va aixecar.

—No té importància —va dir—. Que es podrà acostar a Hampshire, avui?

Les aficions de Grey eren la pesca amb mosca i l’ornitologia; al seu cottage del riu Itchen era l’home més feliç del món.

—Aquesta nit, espero —va respondre Grey—. Estem gaudint d’un temps esplèndid per a la pesca.

—Li desitjo un diumenge plàcid. —Litxnowski se’n va acomiadar i tot seguit van marxar.

Mentre travessaven de nou el parc, l’ambaixador va dir:

—Els anglesos són increïbles. Europa està a punt d’entrar en guerra i el secretari del Foreign Office se’n va a pescar.

Walter estava molt content. Potser a Grey li mancava la noció de perill imminent, però era el primer a sortir amb una solució factible. Walter li estava agraït. «El convidaré al meu casament», va pensar, «i en el discurs li donaré les gràcies».

Quan van tornar a l’ambaixada, es va sorprendre de trobar-hi el seu pare. Otto li va indicar que entrés al despatx. També hi era Gottfried von Kessel dret al costat de l’escriptori. Walter frisava per tractar el tema de Maud amb el seu pare, però no volia parlar de qüestions com aquella davant de Von Kessel, així que va preguntar:

—Quan ha arribat?

—Fa uns quants minuts. He vingut amb el tren de París d’aquesta nit. Què feies amb l’ambaixador?

—Ens han cridat per reunir-nos amb sir Edward Grey.

Walter es va complaure en la mirada d’enveja de Von Kessel.

—I què us ha dit? —va preguntar Otto.

—Ha proposat una conferència entre les quatre potències per fer de mitjancers entre Àustria i Sèrbia.

—És una pèrdua de temps —va afirmar Von Kessel.

Walter no en va fer cas i va preguntar al seu pare:

—Què en pensa, pare?

—És interessant —va dir Otto, meditatiu—. Grey és enginyós.

Walter no podia amagar l’entusiasme.

—Creu que l’emperador d’Àustria hi accedirà?

—De cap de les maneres.

Von Kessel va riure per sota el nas.

—Però, per què? —Walter estava desolat.

—Imagina’t que la conferència proposa una solució, però Àustria la refusa —va dir Otto.

—Grey ho ha esmentat. Ha dit que Àustria no estaria obligada a acceptar els consells de la conferència.

Otto va bellugar el cap.

—I és clar que no. Aleshores, què? Si Alemanya forma part d’una conferència que fa una proposta de pau, i Àustria la refusa, com podrem donar suport als austríacs si entren en guerra?

—No podrem.

—Aleshores el veritable objectiu de Grey amb aquesta idea és obrir una escletxa en la relació entre Àustria i Alemanya.

—Exacte. —Walter estava avergonyit. No havia vist res de tot això. El seu optimisme s’havia desinflat. Va preguntar, abatut—: No donarem suport al pla de pau de Grey, doncs?

—De cap de les maneres —va concloure el seu pare.





III


La proposta de sir Edward Grey es va quedar en no res i Walter i Maud veien com cada hora que passava el món s’abocava al desastre.

L’endemà, diumenge, Walter es va trobar amb Anton. De nou, tothom volia saber què farien els russos. Els serbis havien accedit a gairebé totes les demandes austríaques; només demanaven més temps per estudiar els dos punts més complicats. Els austríacs, però, havien anunciat que no ho acceptaven, i Sèrbia ja començava a mobilitzar el seu reduït exèrcit. La guerra estava a punt d’esclatar, però Rússia s’hi afegiria?

Walter es va encaminar a l’església de Saint Martin-in-the-Fields, que era a Trafalgar Square, l’encreuament més transitat de Londres. L’edifici datava del segle XVIII, era d’estil de Palladio, i Walter va observar que les seves trobades amb Anton no només li servien per rebre informació sobre les intencions russes, sinó també per formar-se en història de l’arquitectura anglesa.

Va pujar els graons i, després de passar sota les grans columnes de l’entrada, va entrar a la nau. Va mirar a tot arreu amb neguit. De vegades Anton no apareixia quan Walter més el necessitava. Si finalment no apareixia, seria un desastre, sobretot aquells dies convulsos. L’interior estava ben il·luminat per la gran finestra veneciana de la nau oriental, i Walter no va trigar a trobar Anton. Alleujat, va seure al seu costat segons abans que comencés el servei.

Parlaven durant els càntics, com sempre:

—El Consell de Ministres es va reunir divendres passat —va dir Anton.

—Què han decidit? —Walter ja ho sabia.

—Res. Només fan recomanacions. És el tsar qui decideix.

Walter també ho sabia, això. Va controlar la seva impaciència.

—Perdó. Què han recomanat, doncs?

—Que quatre districtes militars es preparin per a la mobilització.

—No! —Els que eren al voltant de la parella es van girar i el van mirar, alertats pel seu crit espontani. Es tractava dels preliminars d’una guerra. Fent esforços es va poder calmar i va preguntar:

—El tsar hi està d’acord?

—Ahir mateix va ratificar la decisió.

—Quins districtes? —va preguntar Walter desesperat.

—Moscou, Kazan, Odessa i Kíev.

Durant la pregària, Walter va visualitzar el mapa de Rússia. Moscou i Kazan eren al mig d’aquell vast país, a més de mil sis-cents quilòmetres de la frontera amb la resta d’Europa, però Odessa i Kíev eren al sud-oest, a prop dels Balcans. Durant el següent himne va afirmar:

—S’estan mobilitzant contra Àustria.

—No és una mobilització. És una preparació per a la mobilització.

—D’acord —va dir Walter, pacientment—, però ahir mateix parlàvem d’un conflicte balcànic menor: Àustria atacant Sèrbia. Ara parlem d’Àustria i Rússia, i d’una guerra a Europa a gran escala.

El càntic es va acabar, i Walter va esperar el següent cada cop amb més neguit. Havia estat criat per una mare protestant molt devota, i sempre tenia càrrecs de consciència quan utilitzava els serveis religiosos de coartada per a la seva tasca clandestina. Va fer una breu pregària per demanar perdó.

Quan la congregació va entonar un altre cant, Walter va preguntar:

—Per què tenen tanta pressa a preparar aquests preliminars per a la guerra?

Anton es va arronsar d’espatlles.

—Els generals diuen al tsar que cada dia que passa dóna avantatge a l’enemic. És el que sempre passa.

—Però no veuen que aquests preliminars fan que la guerra sigui una realitat?

—Els soldats volen guanyar guerres i no pas evitar-les.

L’himne es va acabar i amb ell la cerimònia. Abans que Anton s’aixequés, Walter el va aturar agafant-lo del braç.

—L’haig de veure més sovint —va dir.

Anton es va espantar.

—Ja n’hem parlat, d’això.

—No m’importa. Europa està a punt d’entrar en guerra. Vostè diu que els russos s’estan preparant per a la mobilització en alguns districtes. I si autoritzen altres districtes perquè es preparin? Quin serà el pas següent? Quan es convertiran, aquests preparatius, en mobilitzacions reals? Necessito informes diaris. D’hora en hora, fins i tot.

—No em puc arriscar a tant.

Anton intentava desempallegar-se de la seva mà. Walter, però, l’aferrava amb força.

—Trobem-nos a l’abadia de Westminster cada matí, abans d’entrar a l’ambaixada. Al Racó dels Poetes, al transsepte sud. L’església és tan grossa que no ens veurà ningú.

—De cap de les maneres.

Walter va sospirar. Hauria de recórrer a les amenaces. No li agradava gens, sobretot perquè el seu espia podria desaparèixer per sempre més. Però ho havia de provar.

—Si demà no hi és, aniré a la seva ambaixada i preguntaré per vostè.

Anton va empal·lidir.

—Això, no ho pot fer! Em mataran!

—Necessito tenir aquesta informació! Miro d’evitar una guerra.

—I jo vull que hi hagi guerra —va respondre, enfurismat, el petit funcionari. La seva veu va acabar en un esbufec—. Vull que l’exèrcit alemany no deixi pedra sobre pedra al meu país. —Walter se’l mirava, sorprès—. Vull que el tsar mori brutalment assassinat; ell i tota la seva família. I desitjo que se’n vagin a l’infern, com es mereixen.

Va fer mitja volta i va sortir corrents de l’església cap al tràfec de Trafalgar Square.





IV


Cada dimarts a la tarda la princesa Bea era l’amfitriona de les seves reunions «casolanes». Es tractava de trobades on les seves amigues anaven a tafanejar sobre les festes a què havien assistit i on presumien dels seus elegants vestits de dia. Maud i la tia Herm se sentien obligades a anar-hi, com uns parents pobres que vivien de la generositat de Fitz. Aquell dia Maud trobava la conversa especialment frívola, quan de l’únic que ella volia parlar era de si hi hauria guerra o no.

La sala d’estar de la casa Mayfair era moderna: Bea sempre estava pendent de les últimes tendències en decoració. Cadires de bambú i sofàs s’agrupaven i deixaven espai lliure perquè la gent es pogués moure còmodament per la sala. L’entapissat tenia un to malva clar i la catifa era de color marró suau. Les parets no estaven empaperades, sinó pintades d’un plàcid beix. S’havia evitat el típic excés victorià i bigarrat de fotografies emmarcades, ornaments, coixins i gerros. La gent que seguia la moda opinava que per mostrar prosperitat no calia omplir un espai de tota mena d’objectes. Maud hi estava d’acord.

Bea parlava amb la duquessa de Sussex dels rumors sobre l’amant del primer ministre, Venetia Stanley. «Bea hauria d’estar preocupada», va pensar Maud; «si Rússia entra en guerra, el seu germà, el príncep Andrei, haurà d’anar al front». De tota manera, aparentava tranquil·litat. Aquell dia estava especialment jovial. Potser tenia un amant. No era poc freqüent en els cercles elevats, on molts matrimonis eren de conveniència. Alguns no aprovaven l’adulteri —la duquessa mateix bandejaria una dona així de la seva llista de convidats per a tota l’eternitat—, però d’altres feien els ulls grossos. Malgrat tot, Maud no creia que Bea fos d’aquella mena de dones.

Fitz, acompanyat de Walter, va entrar a prendre el te. Havia deixat la Cambra dels Lords per una hora. Tots dos anaven molt elegants, amb vestits grisos i armilles encreuades. Maud se’ls va imaginar de cop i volta amb uniformes militars. Si es declarava la guerra, haurien de lluitar, i ho haurien de fer molt probablement en bàndols oposats. Serien oficials, però no optarien per quedar-se astutament en un lloc segur a la rereguarda. Voldrien comandar els seus homes al front. Els dos homes que estimava podrien acabar disparant-se l’un a l’altre. Es va estremir. Valia més no pensar-hi.

Maud va defugir les mirades de Walter. Tenia el pressentiment que les dones més tafaneres del cercle de Bea s’havien adonat del temps que passava amb ell. Les sospites no li feien res —ben aviat sabrien la veritat—, però no volia que els rumors arribessin a Fitz abans d’haver estat informat de manera oficial. S’ofendria molt. Intentava no mostrar els seus sentiments.

Fitz va seure al seu costat. Cercant un tema de conversa que no tingués a veure amb Walter, va pensar en Ty Gwyn, i va preguntar:

—Què se n’ha fet de Williams, de la seva governanta? Va desaparèixer, i quan vaig preguntar-ho als altres criats, es van mostrar evasius.

—Me’n vaig haver de desfer —va dir Fitz.

—Vaja! —Maud estava sorpresa—. No sé per què, però em pensava que t’agradava.

—No especialment —va respondre, incòmode.

—Què va fer per desplaure’t tant?

—Va ser víctima de la seva pròpia concupiscència.

—Fitz, no siguis pompós! —Maud va riure—. Vols dir que es va quedar embarassada, oi?

—Abaixa la veu, si us plau. Ja saps com és la duquessa.

—Pobra Williams. I qui és el pare?

—Estimada, no et deus pensar pas que l’hi vaig preguntar.

—No, és clar que no. Espero que estigui amb ella en els moments bons i en els dolents, com se sol dir.

—No en tinc ni idea. Per l’amor de Déu, només era una criada.

—Normalment no et mostres tan insensible amb el servei.

—No tinc per què premiar la immoralitat.

—Williams m’agradava. Era més intel·ligent i interessant que la majoria d’aquestes dones de l’alta societat.

—No digui ximpleries.

Maud es va rendir. Per alguna raó desconeguda, Fitz feia veure que Williams no li importava. No li agradava donar explicacions, i pressionar-lo no servia de res.

Walter, fent equilibris amb una tassa amb platet i un tros de pastís en una mà, s’hi va acostar. Va somriure a Maud, però es va adreçar a Fitz:

—Oi que coneix Churchill?

—El bon Churchill? —va dir Fitz—. I tant que el conec. Va començar treballant al meu partit, però després va passar als liberals. Tot i això, crec que el seu cor encara és amb nosaltres, els conservadors.

—Divendres passat va sopar amb Albert Ballin. Tant de bo sabés el que li va dir Ballin.

—Jo mateix l’il·luminaré. Winston n’ha parlat amb tothom. Ballin diu que si hi ha guerra i la Gran Bretanya en queda al marge, Alemanya promet deixar França intacta quan s’acabi; és a dir, no annexionar-se’n cap territori. No com l’últim cop, que van envair Alsàcia i Lorena.

—Excel·lent —va dir Walter amb satisfacció—. Gràcies, fa dies que cercava aquesta informació.

—La seva ambaixada ho sap?

—Òbviament, aquest missatge no ha passat pels conductes diplomàtics habituals.

Maud estava intrigada. Semblava una fórmula esperançadora per mantenir la Gran Bretanya al marge de qualsevol guerra a Europa. Al capdavall, potser Fitz i Walter no s’haurien de matar entre ells.

—Com ha reaccionat Winston? —va preguntar.

—No hi ha hagut avenços —va dir Fitz—. Ha informat de la conversa al Consell de Ministres, però no s’ha tractat.

Maud estava a punt de preguntar, indignada, per què, quan va aparèixer Robert von Ulrich, desolat, com si acabés de conèixer la notícia de la mort d’un ésser estimat.

—Què li passa, a Robert? —va preguntar mentre ell s’inclinava davant Bea.

Robert es va dirigir a tothom:

—Àustria ha declarat la guerra a Sèrbia —va anunciar.

Per uns segons Maud es va sentir com si el món s’hagués aturat. Ningú no es va moure ni va dir res. Pregant perquè se’n desdigués, va mirar la boca de Robert i el seu bigoti rinxolat. Llavors va sonar el rellotge de la xemeneia, i una remor de consternació es va aixecar entre tots els homes i dones de la sala.

Els ulls de Maud es van omplir de llàgrimes. Walter li va oferir un mocador de lli blanc perfectament plegat.

—Hauràs de lluitar —va dir Maud a Robert.

—I tant que sí —va afirmar ell. Ho va dir sense pensar-hi, com confirmant una obvietat, però semblava espantat.

Fitz es va aixecar.

—Millor que torni a la Cambra dels Lords per veure com està la situació.

Molts altres assistents també van marxar. Enmig del desordre, Walter es va acostar a Maud i hi va parlar en veu baixa.

—La proposta d’Albert Ballin de cop i volta ha esdevingut cabdal.

Maud hi estava d’acord.

—Podem fer-hi res?

—Haig de saber què en pensa realment el govern britànic.

—Provaré d’esbrinar-ho. —Estava contenta de ser útil i poder fer alguna cosa.

—Haig de tornar a l’ambaixada.

Mentre veia com se n’anava va desitjar haver-li fet un petó de comiat. La majoria dels convidats també va marxar, i aleshores Maud va pujar a la seva habitació.

Es va treure el vestit i es va estirar al llit. S’imaginava Walter al front i no podia parar de plorar, fins que al cap d’una estona es va adormir.

Quan es va despertar, era el moment de marxar. Lady Glenconner l’havia convidat a la seva vetllada musical. No hi volia anar, però se li va acudir que hi podrien assistir alguns ministres. Allà podria assabentar-se d’alguna cosa útil per a Walter. Es va llevar i es va vestir.

Van agafar el carruatge de Fitz, ella i la tia Herm, i van travessar Hyde Park fins a Queen Anne’s Gate, on vivien els Glenconner. Entre els convidats hi havia Johnny Remarc, un ministre del departament de la Guerra, i, el més important, sir Edward Grey. Va decidir que parlaria amb ell sobre Albert Ballin.

La música va començar abans que s’hi pogués acostar, va haver de seure i esperar. Campbell McInnes cantava fragments de Händel, «un compositor alemany que va viure quasi tota la seva vida a Londres», va pensar Maud amb ironia.

Durant el recital es mirava sir Edward d’esquitllentes. No li agradava gaire: formava part del corrent del partit anomenat «Imperialistes Liberals», més tradicionals i conservadors que la majoria. Tot i això, va sentir un punt de simpatia per ell. Sempre feia cara de pomes agres, però aquella nit la seva cara cadavèrica estava pàl·lida del tot, com si sobre les seves espatlles carregués tot el pes del món. De fet, era exactament el que passava.

McInnes cantava bé, i Maud va pensar amb recança en Walter: la música li hauria encantat, però, enfeinat com estava, no hi havia pogut assistir.

Just després del recital, es va precipitar sobre el secretari d’Afers Estrangers.

—El senyor Churchill m’ha dit que li va comunicar un missatge d’Albert Ballin força interessant —va dir. La cara de Grey es va endurir, però ella no es va fer enrere—. Si ens quedem al marge de qualsevol guerra a Europa, els alemanys prometen no annexionar-se cap part de França.

—Alguna cosa així —va dir Grey amb fredor.

Era evident que havia tocat un tema desagradable. Les normes d’etiqueta exigien que se n’anés immediatament, però allò no era la típica maniobra diplomàtica. Que Fitz i Walter anessin o no a la guerra depenia d’aquella proposta. Va continuar pressionant:

—Vaig entendre que la nostra màxima preocupació era que no es destorbés l’equilibri de poders a Europa i, en conseqüència, vaig pensar que la proposta de herr Ballin era satisfactòria per a nosaltres. Anava errada?

—Del tot —va respondre—. És una proposta infame. —Grey gairebé mostrava les seves emocions.

Maud estava desolada. Per què bandejava aquella opció? Oferia una escletxa per a l’esperança!

—Li pot explicar a una dona com jo —li va preguntar—, que no és tan ràpida com vostè per captar aquestes qüestions, el perquè d’una afirmació tan categòrica?

—Fer el que suggereix Ballin significava donar via lliure a Alemanya perquè envaís França. En seríem còmplices. Es tractaria d’una miserable traïció per part d’un amic.

—Ah —va dir ella—. Em penso que ho entenc. És com si algú digués: «Entraré a robar a la casa del teu veí, però si tu no fas res i no hi interfereixes, et prometo que no li cremaré la casa, a més a més». És això?

Grey es va deixar anar una mica.

—Una bona imatge —va dir amb un somriure esquelètic—. Jo també la faré servir.

—Gràcies —va dir Maud. Se sentia terriblement abatuda, i sabia que amb la cara ho expressava. Però no ho podia evitar—. Malauradament això ens deixa a punt per a la guerra —va dir amb desànim.

—Em temo que sí —va dir el secretari del Foreign Office.





V


Com molts parlaments d’arreu del món, el britànic tenia dues cambres. Fitz pertanyia a la Cambra dels Lords, que incloïa l’alta aristocràcia, els bisbes i alguns jutges retirats. La Cambra dels Comuns estava formada pels diputats escollits democràticament i els coneguts com a membres del Parlament o MP. Totes dues cambres eren al palau de Westminster, un edifici fet per a l’ocasió, d’època victoriana i amb una torre amb rellotge. Aquest rellotge es deia Big Ben, tot i que a Fitz li agradava dir que, de fet, el nom només en designava la gran campana.

Mentre el Big Ben tocava les dotze del migdia del dimecres 29 de juliol, Fitz i Walter demanaven un xerès d’aperitiu en una terrassa de la riba del riu Tàmesi. Fitz es va mirar el palau amb satisfacció, com sempre: era extraordinàriament gran, ric i sòlid, com l’imperi que governava des dels seus passadissos i cambres. L’edifici semblava que havia de durar mil anys. Però l’Imperi, sobreviuria? Va tremolar només de pensar en els perills que l’amenaçaven: els sindicats manipuladors de masses, els miners del carbó i les seves vagues, el kàiser, el Partit Laborista, els irlandesos, les militants feministes, etc. Fins i tot la seva germana.

No va verbalitzar, però, aquelles reflexions solemnes, sobretot perquè el seu convidat era estranger.

—Aquest lloc és com un club —va dir, animat—. Té bars, restaurants, i una molt bona biblioteca, i només hi pot entrar la gent com cal. —Just en aquell moment un diputat laborista, acompanyat d’un de liberal, va passar per davant seu, i Fitz va afegir tot seguit—: Encara que de vegades la xusma es cola davant dels nassos del porter.

Walter frisava per tenir notícies fresques.

—Ho has sentit? —va preguntar—. El kàiser ha fet un gir de cent vuitanta graus.

—En quin sentit? —Fitz no en sabia res.

—Diu que la resposta de Sèrbia no dóna arguments per a la guerra i que els austríacs s’han d’aturar a Belgrad.

Fitz no es refiava dels plans de pau. La seva màxima preocupació era que la Gran Bretanya continués sent la nació més poderosa del món. Tenia por que el govern liberal els fes perdre aquesta posició per culpa de l’estúpida idea que totes les nacions són igual de sobiranes. Sir Edward Grey era prou sensat, però l’ala més esquerrana del partit —probablement liderada per Lloyd George— el podia acabar marginant. I llavors podria passar qualsevol cosa.

—S’aturarien a Belgrad? —es va preguntar, pensatiu. La capital era just a la frontera. Per conquerir-la, l’exèrcit austríac havia d’entrar en territori serbi únicament un quilòmetre. Aleshores els russos s’ho podrien prendre com una acció de caràcter local poc amenaçadora—. Ja ho veurem.

Fitz no volia la guerra, però hi havia una part d’ell mateix que la veia amb bons ulls. Seria una gran oportunitat per posar a prova el seu coratge. El seu pare havia guanyat honors a la Marina, però Fitz no havia entrat mai en combat. Lluitar pel rei i per la pàtria eren de les poques coses que un home podia fer per considerar-se com a tal.

Va aparèixer un missatger vestit amb l’uniforme de la Cambra: pantalons bombatxos de vellut fins als genolls i mitges blanques de seda.

—Bona tarda, duc Fitzherbert —va dir—. Senyor, els vostres convidats ja han arribat i són al menjador.

—Per què els feu anar disfressats d’aquesta manera? —va preguntar Walter després que va haver marxat el criat.

—Per tradició —va dir Fitz.

Van escurar els gots i van entrar a Westminster. Una espessa catifa vermella cobria el passadís i panells de motllures de fusta en forma de plecs de lli tapaven les parets. Van entrar al menjador dels lords. Maud i la tia Herm ja hi eren.

El dinar havia estat idea de Maud. «Walter no ha estat mai al palau», va dir. Quan Walter es va inclinar per saludar-les i Maud hi va correspondre amb un somriure afectuós, Fitz va pensar si entre ells dos no hi havia alguna cosa més que amistat. No, era ridícul. Maud sempre feia el que volia, és clar, però Walter era prou conscient dels riscos d’un matrimoni anglogermànic en aquells temps convulsos. A més, eren com germans.

—Aquest matí he estat a la teva clínica per a infants, Fitz —va dir Maud mentre els dos homes s’asseien.

Ell va aixecar les celles.

—La meva clínica?

—Bé, l’estàs pagant…

—El que crec recordar és haver-te sentit dir que a l’East End hi hauria d’haver una clínica per a les mares i els nens que no tinguin ajuda masculina, i que jo vaig dir que i tant, que la clínica estaria molt bé, i el següent que recordo és veure com me n’arriben les factures.

—Ets molt generós.

A Fitz no li feia res. Un home de la seva posició havia de donar diners a la beneficència, i que Maud s’ocupés de tot plegat li era molt útil. No va esmentar el fet que la majoria de les dones que acudien a la clínica ni estaven casades ni ho havien estat mai; no volia ofendre la duquessa, la seva tia.

—No diries mai qui hi he vist quan hi he anat —va continuar Maud—: Williams, la governanta de Ty Gwyn. —Fitz va quedar glaçat. Maud va afegir amb animació—: Tot just ahir a la nit en parlàvem!

Fitz intentava continuar indiferent. Maud, com moltes dones, era molt bona llegint els pensaments. I ell no volia que endevinés quina mena de relació havia tingut amb Ethel. Se’n sentia massa avergonyit.

Ja sabia que Ethel era a Londres. Havia trobat una casa a Aldgate, i Fitz havia donat instruccions a Solman perquè la comprés i la posés al seu nom. Fitz temia trobar-se amb Ethel pel carrer i passar el mal tràngol, però afortunadament era Maud qui se l’havia trobat.

Per què hi havia anat, a la clínica? Tant de bo es trobés bé.

—Que està malalta? —Va fingir amb la típica pregunta de cortesia.

—No és pas greu —va respondre Maud.

Fitz sabia que les dones embarassades de vegades patien malalties poc importants. Bea havia tingut una lleu hemorràgia i s’havia preocupat, però el professor Rathbone li havia dit que habitualment passava cap als tres mesos i no significava res, tot i que havia d’evitar fer grans esforços; en el cas de Bea aquest perill no existia.

—Recordo Williams. Cabells arrissats i somriure atrevit. Qui és el seu marit? —va preguntar Walter.

—Un ajudant de cambra que va visitar Ty Gwyn amb el seu amo fa mesos. Es diu Teddy Williams.

Fitz va envermellir de sobte. El seu marit inventat es deia Teddy! Tant de bo Maud no s’hagués trobat amb ella. Només volia oblidar Ethel. Però ella no marxaria de la seva vida. Per dissimular la incomoditat va fer veure que cercava un cambrer.

Es va dir a si mateix que no calia preocupar-se’n tant. Ethel era una criada i ell un comte. Els homes de l’alta societat gaudien dels plaers on i quan volien. Des de feia segles, potser milers d’anys, les coses havien funcionat així. Posar-se sentimental amb allò era ridícul.

Va canviar de tema repetint les notícies de Walter sobre el kàiser.

—També ho sé —va dir Maud—. Déu meu, espero que els austríacs no perdin el seny —va afegir amb fervor.

Fitz la va mirar sorprès.

—Per què tanta passió?

—No vull que et matin! —va exclamar—. I no vull que Walter es converteixi en el nostre enemic. —La veu li tremolava.

«Les dones són massa emotives», va pensar Fitz.

—Que potser coneix, lady Maud —va dir Walter—, com han rebut Asquith i Grey la idea del kàiser?

Maud es va calmar una mica.

—Grey diu que, juntament amb la seva proposta de conferència a quatre, podria prevenir la guerra.

—Excel·lent! —va dir Walter—. És el que esperava.

Estava entusiasmat com un nen; Fitz va recordar-lo de petit, a l’escola, quan va guanyar el premi de música el Dia dels Talents.

La tia Herm va dir:

—Heu vist que han declarat no culpable aquesta horrible dona, madame Caillaux?

Fitz es va quedar parat.

—No culpable? Si va disparar a aquell home! Va entrar en una botiga, va comprar una pistola, la va carregar, es va dirigir a la redacció de Le Figaro, va preguntar pel director i li va disparar a mort. Com pot ser innocent?

—Doncs va dir: «Aquestes armes es disparen soles». De veritat! —va dir la tia Herm.

Maud va riure.

—Deu haver caigut bé al jurat —va dir Fitz. Estava molest amb Maud per haver rigut. Els jurats capriciosos eren una amenaça per a l’ordre social. No es podien prendre lleugerament un cas d’assassinat—. Molt típic de França —va dir amb enuig.

—Jo admiro madame Caillaux —va afirmar Maud.

—Com pots dir això d’una assassina? —va retreure Walter.

—Tant de bo molta més gent disparés als directors de diaris —va dir Maud amb picardia—. Aleshores sí que milloraria la premsa.





VI


Quan Walter va anar a veure Robert l’endemà, dijous, encara tenia esperances.

Tot i les pressions de gent com ara Otto, el kàiser continuava vacil·lant a l’hora de prendre una decisió. El seu ministre de la Guerra, Erich von Falkenhayn, havia proposat la declaració de Zustand drohender Kriegsgefahr, és a dir, «estat de guerra imminent», un preliminar que encendria la metxa del conflicte. El kàiser, de moment, s’hi havia negat. Pensava que es podria evitar una guerra a gran escala si els austríacs s’aturaven a Belgrad. I quan el tsar de Rússia havia ordenat mobilitzar l’exèrcit, el kàiser Guillem li havia enviat un telegrama personal en què li suplicava que reconsiderés la mesura.

Els dos monarques eren cosins. La mare del kàiser i la sogra del tsar eren germanes. I filles de la reina Victòria. El kàiser i el tsar es comunicaven en anglès, i es deien l’un a l’altre Nicky i Willy. El cable del seu cosí Willy va remoure el tsar Nicolau, i a la fi va retirar l’ordre de mobilització.

Si es mantenien ferms, el futur seria esperançador per a Walter, Maud i milions de persones que només volien viure en pau.

L’ambaixada d’Àustria era un dels edificis més imponents de la prestigiosa Belgrave Square. Walter va ser conduït fins al despatx de Robert. Sempre que es veien compartien tot el que sabien. I no hi havia motius per no fer-ho: els seus països eren aliats.

—El kàiser està del tot decidit que el seu pla d’aturada a Belgrad funcioni —va dir Walter mentre seia—. Si ho fa, la resta de les qüestions es resoldrien sense gaire problemes.

Robert no compartia el seu optimisme.

—No ho aconseguirà —va dir.

—Per què penses que no?

—No estem disposats a aturar-nos a Belgrad.

—Per l’amor de Déu! —va exclamar Walter—. Hi esteu decidits?

—Demà al matí els ministres a Viena tractaran la qüestió, però temo que la decisió ja està presa. No ens podem aturar a Viena sense tenir totes les garanties per part de Rússia.

—Garanties? —va exclamar Walter amb indignació—. Heu de deixar l’atac i després parlar-ne. No podeu exigir garanties per avançat!

—Malauradament, no ho veiem així —va dir Robert amb displicència.

—Però nosaltres som aliats. Com podeu rebutjar el nostre pla de pau?

—És fàcil. Pensa-hi: què es pot fer, si no? Si Rússia es mobilitza, nosaltres també ho haurem de fer.

Walter va estar a punt de rebatre’l, però va veure que Robert tenia raó. L’exèrcit rus, mobilitzat, també era una gran amenaça.

—Ens heu de fer costat i lluitar amb nosaltres, ho vulgueu o no —va prosseguir Robert amb fermesa, i va fer cara compungida—. Perdona’m si semblo arrogant, però només descric la realitat.

—Redéu —va dir Walter. Estava a punt de plorar. Fins llavors s’havia aferrat a l’esperança, però les dures paraules de Robert l’havien destrossat—. Tot això no va pel bon camí, oi? —va preguntar—. Els que volen la pau estan perdent el combat.

La veu de Robert va canviar, de sobte semblava trista.

—N’estava segur des del principi —va afirmar—. Àustria ha d’atacar.

Fins llavors Robert s’havia mostrat segur. Per què, de sobte, l’embargava aquella malenconia? Walter el va sondejar:

—Potser hauràs de deixar Londres.

—Tu també.

Walter va assentir. Si la Gran Bretanya se sumava a la guerra, tot el personal de les ambaixades alemanyes i austríaques hauria de tornar a casa al més aviat possible. Va abaixar la veu.

—Trobaràs a faltar algú en especial?

Robert va fer que sí mentre se li humitejaven els ulls.

Walter va aventurar una resposta.

—Lord Remarc?

Robert va riure sense alegria.

—Tant se’m nota?

—Només ho notem els que et coneixem de veritat.

—Johnny i jo ens pensàvem que actuàvem amb discreció. —Robert sacsejava el cap, desolat—. Almenys tu sí que et podràs casar amb Maud.

—Ja m’agradaria.

—Per què no?

—Un matrimoni entre un alemany i una anglesa quan els seus respectius països estan en guerra? Tots els seus amics i coneguts la rebutjarien. I a mi també. A mi no em fa res, però mai no podria imposar un destí com aquest sobre les seves espatlles.

—Caseu-vos en secret.

—A Londres?

—Ho podeu fer a Chelsea. Allà ningú no us coneix.

—No hi has d’estar empadronat?

—Has d’aconseguir un sobre amb el teu nom i una adreça. Jo visc a Chelsea. Et donaré una carta adreçada al senyor Von Ulrich. —Va remenar a dins d’un calaix de l’escriptori—. Aquí mateix. Una factura del meu sastre, a nom de Von Ulrich. Es pensen que Von és el meu nom.

—Potser és massa tard.

—Pots aconseguir un permís especial.

—Déu meu —va exclamar Walter amb sorpresa—. És clar, tens raó. I tant que puc.

—Has d’anar a l’ajuntament.

—Sí.

—T’indico com s’hi va?

Walter va rumiar-hi un instant i seguidament va respondre:

—Sí, si us plau.





VII


—Els generals han guanyat —va dir Anton, dret davant la tomba d’Eduard el Confessor, a l’abadia de Westminster, el divendres 31 de juliol—. El tsar es va rendir ahir a la tarda. Els russos s’estan mobilitzant.

Era la sentència de mort. Walter va sentir una punxada glaçada al cor.

—És el principi de la fi —va continuar Anton, i Walter va veure com els ulls li espurnejaven de revenja—. Els russos es pensen que són forts perquè el seu exèrcit és el més nombrós del món. Però tenen un lideratge feble. Serà l’apocalipsi.

Era la segona vegada aquella setmana que havia sentit aquella paraula. I va saber que en aquella ocasió estava plenament justificada. Al cap d’unes quantes setmanes l’exèrcit rus, amb sis milions d’homes, s’apostaria al llarg de la frontera amb Alemanya i Hongria. Cap líder europeu no podria ignorar l’amenaça. Els alemanys s’haurien de mobilitzar; el kàiser no podia fer res més.

Walter ja no podia actuar d’altra manera. A Berlín, l’Estat Major pressionava perquè tingués lloc una mobilització general i el canceller, Theobald von Bethmann-Hollweg, havia promès prendre una decisió aquell mateix migdia. Que només podia ser una.

Walter havia d’informar Berlín immediatament. Va deixar Anton de manera brusca i va sortir de la gran església. Va caminar tan de pressa com va poder per Storey’s Gate, va accelerar el pas a la part oriental de Saint James Park, va pujar corrents les escales del memorial del duc de York i va entrar a l’ambaixada alemanya.

La porta de l’ambaixador era oberta. El príncep Litxnowski seia a l’escriptori i Otto romania dret al seu costat. Gottfried von Kessel s’estava al telèfon. Hi havia una dotzena de persones al despatx, a més dels funcionaris que hi entraven i en sortien.

Walter intentava recuperar l’alè. Esbufegant, va preguntar al seu pare:

—Què passa?

—Berlín ha rebut un cable de la nostra ambaixada de Sant Petersburg que només diu: «Primer dia de mobilització: 31 de juliol». Berlín està intentant confirmar l’ordre.

—Què fa, Von Kessel?

—Mantenir la línia oberta amb Berlín per tal que puguem escoltar-los a l’instant.

Walter va respirar fondo i va fer un pas endavant.

—Sa Altesa —es va adreçar al príncep Litxnowski.

—Sí?

—Puc confirmar la mobilització russa. La meva font m’ho ha comunicat fa menys d’una hora.

—D’acord. —Litxnowski es va acostar al telèfon i Von Kessel l’hi va donar.

Walter va mirar el rellotge. Eren tres quarts i cinc minuts d’onze: a Berlín estaven arribant a l’hora límit de les dotze del migdia.

Litxnowski va dir pel telèfon:

—Una font fiable confirma la mobilització dels russos.

Va escoltar durant uns segons. Es va fer el silenci. Ningú no gosava moure’s.

—Sí —va afirmar Litxnowski per fi—. Entesos. Molt bé.

Va penjar amb un clic que va sonar com un tro.

—El canceller ha pres una decisió —va dir. I, tot seguit, va repetir les paraules que Walter tant havia temut—: Zustand drohender Kriegsgefahr. Estat de guerra imminent.





10


De l’1 al 3 d’agost de 1914





I


Maud estava embogida a causa de la preocupació. Era dissabte al matí i estava asseguda a la sala d’esmorzar de la casa de Mayfair, però no tenia ganes de menjar. El sol d’estiu resplendia a través dels alts finestrals. La decoració volia ser tranquil·litzadora —catifes perses, parets pintades de color verd clar, cortines blau grisenc—, però res no la podia calmar. La guerra estava a punt d’esclatar i no semblava que ningú pogués aturar-la: ni el kàiser, ni el tsar, ni sir Edward Grey.

Va entrar Bea, amb un vestit fi d’estiu i un xal de puntes. Grout, el majordom, li va servir el cafè amb les mans enguantades, i ella va agafar un préssec del bol.

Maud es va mirar el diari, però va ser incapaç de llegir res més que els titulars. Estava massa neguitosa per concentrar-se. Va deixar el diari. Grout el va recollir i el va doblegar amb cura.

—No s’hi amoïni, senyora —va dir—. Si cal, esclafarem els alemanys.

Ella el va mirar empipada, però no va dir res. Era una bestiesa discutir amb els criats, sempre acabaven dient que sí a tot per deferència.

La tia Herm se’l va treure de sobre amb tacte.

—Segur que té raó, Grout —va dir—. Porti’ns més panets calents, si us plau.

Va entrar Fitz i va preguntar a Bea com es trobava. Ella va arronsar les espatlles. Maud va pressentir que alguna cosa havia canviat entre ells dos, però estava massa distreta per pensar-hi.

—Què va passar ahir al vespre? —va preguntar de seguida a Fitz.

Sabia que Fitz s’havia reunit amb alguns conservadors prominents en una casa de camp anomenada Wargrave.

—Va venir F. E. amb un missatge de Winston. —F. E. Smith, un membre conservador del Parlament, era amic íntim del liberal Winston Churchill—. Va proposar un govern de coalició liberal-conservador.

Maud es va quedar de pedra. Normalment sabia què passava en els cercles liberals, però el primer ministre Asquith havia sabut guardar el secret.

—És indignant! —va exclamar—. Això fa més probable la guerra.

Amb una calma irritant, Fitz va agafar unes salsitxes del bufet calent.

—L’ala esquerra del Partit Liberal són una colla de pacifistes. M’imagino que Asquith tem que intentin lligar-lo de mans. Però no té prou suport al partit per imposar-se. A qui podria demanar ajuda? Només als conservadors. Per això fa aquesta proposta de coalició.

Això era el que temia Maud.

—Què en va dir, Bonar Law, de l’oferta?

Andrew Bonar Law era el líder conservador.

—La va rebutjar.

—Gràcies a Déu.

—I jo li vaig donar suport.

—Per què? Que no vols que Bonar Law tingui un lloc al govern?

—Espero més que això. Si Asquith vol la guerra i Lloyd George encapçala una rebel·lió de l’ala esquerra, els liberals estarien massa dividits per governar. Què passaria llavors? Que nosaltres, els conservadors, hauríem d’assumir el poder i Bonar Law seria primer ministre.

—Veus com tot sembla conspirar en favor de la guerra? —va dir Maud enrabiada—. Asquith vol una coalició amb els conservadors perquè són més agressius. Si Lloyd George encapçala una rebel·lió contra Asquith, els conservadors assumiran el control igualment. Tothom està maniobrant per prendre posicions en lloc de lluitar per la pau!

—I tu, què? —va preguntar Fitz—. Vas anar a Halkyn House ahir?

La casa del comte de Beauchamp era la seu de la facció per la pau.

Maud es va animar. Hi havia un raig d’esperança.

—Asquith ha convocat una reunió de gabinet aquest matí. —Era un fet insòlit en dissabte—. Morley i Burns volen una declaració en el sentit que la Gran Bretanya no lluitarà contra Alemanya en cap circumstància.

Fitz va sacsejar el cap.

—No poden prejutjar així el tema. Grey dimitiria.

—Grey sempre diu que dimitirà, però no ho fa mai.

—Tot i això, ara no et pots arriscar a tenir una divisió dins del gabinet, amb els meus esperant entre bastidors, morint-se de ganes d’assumir el control.

Maud sabia que Fitz tenia raó. Hauria xisclat de desesperació.

Bea va deixar el ganivet i va fer un soroll estrany.

—Estàs bé, reina? —va preguntar Fitz.

Ella es va aixecar, amb les mans a l’estómac. Estava pàl·lida.

—Dispenseu-me —va dir, i va sortir precipitadament de la cambra.

Maud es va aixecar, preocupada.

—Me’n vaig amb ella.

—Ja hi vaig jo —va dir Fitz, sorprenent-la—. Tu acaba d’esmorzar.

La curiositat de Maud no li va permetre deixar-ho així. Mentre Fitz anava cap a la porta, Maud va dir:

—Que té nàusees matinals, Bea?

Fitz es va parar al llindar.

—No ho diguis a ningú —va dir.

—L’enhorabona. Estic molt contenta per tu.

—Gràcies.

—Però el nen… —A Maud se li va ofegar la veu.

—Oh! —va dir la tia Herm, entenent per fi de què parlaven—. Quina alegria!

Maud va fer un esforç per continuar:

—El nen naixerà en un món en guerra?

—Oh, Déu del cel! —va exclamar la tia Herm—. No hi havia pensat.

Fitz va arronsar les espatlles.

—Un nadó no s’adona d’aquestes coses.

Maud estava a punt de plorar.

—Quan naixerà?

—Pel gener —va dir Fitz—. Per què et poses així?

—Fitz —va dir Maud, ja plorant desconsoladament—. Fitz, encara seràs viu?





II


Dissabte al matí, a l’ambaixada alemanya hi havia una activitat frenètica. Walter era al despatx de l’ambaixador, contestant al telèfon, portant telegrames i prenent notes. Hauria estat el moment més emocionant de la seva vida si no hagués estat tan amoïnat pel seu futur amb Maud. No podia fruir de l’excitació de ser un jugador en la gran partida del poder internacional perquè el torturava la por que ell i la dona que estimava fossin enemics en la guerra.

Ja no hi havia missatges de bona voluntat entre Willy i Nicky. La tarda del dia anterior el govern alemany havia enviat un fred ultimàtum als russos: els donava dotze hores per aturar la mobilització del seu monstruós exèrcit.

L’hora límit havia passat sense rebre resposta de Sant Petersburg.

Tot i així, Walter encara creia que la guerra podia quedar confinada a l’Europa oriental, i d’aquesta manera Alemanya i la Gran Bretanya podrien continuar sent aliades. L’ambaixador Litxnowski compartia el seu optimisme. Fins i tot Asquith havia dit que França i la Gran Bretanya podien limitar-se al paper d’espectadors. Fet i fet, cap dels dos països no estava gaire implicat en el futur de Sèrbia i la regió dels Balcans.

França era la clau. Berlín havia enviat un segon ultimàtum la tarda anterior, aquesta vegada a París, demanant als francesos que es declaressin neutrals. Era una esperança molt minsa, però Walter s’hi aferrava desesperadament. L’ultimàtum expirava al migdia. D’altra banda, el cap de l’Estat Major, Joseph Joffre, havia exigit la mobilització immediata de l’exèrcit francès, i el gabinet s’havia de reunir al matí per decidir-ho. Com en tots els països, pensava Walter tristament, els oficials de l’exèrcit empenyien els seus caps polítics perquè fessin els primers passos cap a la guerra.

Era desesperant intentar endevinar cap a on es decantaria França.

A tres quarts d’onze, quan faltaven setanta-cinc minuts perquè s’acabés el temps donat a França, Litxnowski va rebre un visitant sorpresa: sir William Tyrrell. Era el secretari privat de sir Edward Grey i un funcionari clau, amb una llarga experiència en afers estrangers. Walter el va acompanyar de seguida al despatx de l’ambaixador. Litxnowski va indicar a Walter que es quedés.

Tyrrell va parlar en alemany.

—El secretari d’Afers Estrangers m’ha demanat que li faci saber que en aquest moment està tenint lloc un consell de ministres després del qual podria fer una declaració.

Evidentment era un discurs assajat i en Tyrrell parlava alemany perfectament, però igualment Walter no en va entendre el significat. Va mirar Litxnowski i va veure que ell també estava desconcertat.

—Una declaració —va continuar Tyrrell— que potser podria ajudar a evitar la gran catàstrofe.

Això era esperançador, però vague. Walter tenia ganes de dir: «Vagi al gra!».

Litxnowski va contestar amb la mateixa tensa formalitat diplomàtica.

—Què em pot dir pel que fa a la declaració, sir William?

«Per l’amor de Déu», va pensar Walter, «que parlem d’una qüestió de vida o mort!».

El funcionari va parlar amb cautelosa precisió.

—Podria ser que, si Alemanya s’absté d’atacar França, aleshores tant França com la Gran Bretanya es plantegessin si estan realment obligades a intervenir en el conflicte a l’Europa oriental.

Walter es va quedar tan parat que li va caure el llapis. Que França i la Gran Bretanya quedessin al marge de la guerra era el que ell volia! Va mirar Litxnowski. L’ambaixador també semblava estranyat i complagut.

—Això és molt esperançador —va dir.

Tyrrell va alçar una mà com demanant prudència.

—Si us plau, comprengui que no puc prometre res.

«Sí, home», va pensar Walter, «però segur que no ha vingut a fer-la petar».

—Aleshores, permeti’m que digui senzillament que una proposta de confinar la guerra a l’est seria estudiada amb gran interès per Sa Majestat el Kàiser Guillem i el govern alemany —va dir Litxnowski.

—Gràcies —va dir Tyrrell posant-se dret—. N’informaré sir Edward.

Walter va acompanyar Tyrrell fora. No tocava de peus a terra. Si França i la Gran Bretanya es podien mantenir al marge de la guerra, res no li impediria casar-se amb Maud. Era una fantasia esbojarrada?

Va tornar al despatx de l’ambaixador. Abans que poguessin comentar la declaració de Tyrrell, va sonar el telèfon. Walter el va agafar i va sentir una veu coneguda que deia en anglès:

—Sóc Grey. Podria parlar amb Sa Excel·lència?

—Ara mateix, senyor. —Walter va passar el telèfon a l’ambaixador—. Sir Edward Grey.

—Sóc Litxnowski. Bon dia… Sí, sir William acaba de marxar.

Walter mirava l’ambaixador, escoltant àvidament el que deia i intentant interpretar-ne les expressions.

—Un suggeriment molt interessant… Permeti’m que deixi clara la nostra posició. Alemanya no té cap greuge contra França ni contra la Gran Bretanya.

Semblava que Grey parlés del mateix que Tyrrell. Era evident que els anglesos s’ho prenien molt seriosament.

—La mobilització dels russos és una amenaça que no es pot desestimar de cap manera, perquè és un perill per a la nostra frontera oriental i la del nostre aliat austrohongarès —va dir Litxnowski—. Hem demanat a França una garantia de neutralitat. Si França ens la pot donar, o en tot cas, si la Gran Bretanya pogués garantir la neutralitat de França, no hi hauria cap motiu perquè hi hagués guerra a l’Europa occidental… Gràcies, sir Grey. Perfecte, li trucaré aquesta tarda, a dos quarts de quatre. —I va penjar.

Va mirar Walter. Tots dos van somriure complaguts.

—Vaja —va dir Litxnowski—. Això sí que no m’ho esperava.





III


Maud era a la casa de Sussex, on un grup d’influents membres conservadors del Parlament i lords s’havien trobat per prendre el te a la saleta de dia de la duquessa, quan va entrar Fitz traient foc pels queixals.

—Asquith i Grey s’estan ensorrant! —va dir. Va assenyalar una safata de plata amb pastissos—. Esmicolant-se com aquest coi de pasta. Trairan els nostres amics. M’avergonyeixo de ser britànic.

Maud ja s’ho temia. Fitz no era pactista. Creia que la Gran Bretanya havia de donar ordres i el món les havia d’obeir. La idea que el govern hagués de negociar amb altres governs com si fossin iguals era abominable per ell. I desgraciadament n’hi havia molts que també ho pensaven.

—Calmi’s, Fitz, i expliqui’ns què ha passat —va dir la duquessa.

—Aquest matí Asquith ha enviat una carta a Douglas —va dir Fitz. Maud es va imaginar que es referia al general sir Charles Douglas, cap de l’Estat Major Imperial—. El nostre primer ministre volia deixar constància que el govern no va prometre en cap moment enviar soldats britànics a França en cas de guerra contra Alemanya!

Maud, que era l’única liberal que hi havia, es va sentir obligada a defensar el govern.

—Però és que fa bé, Fitz. Asquith només vol deixar clar que estem oberts a totes les opcions.

—Aleshores, a què rediantre treien cap totes les converses que hem mantingut amb militars francesos?

—Explorar totes les possibilitats! Elaborar plans de previsió! Les converses no són contractes…, i menys encara en política internacional.

—Els amics són amics. La Gran Bretanya és un líder mundial. Una dona no té per què entendre aquestes coses, però la gent espera que defensem els nostres veïns. Com a cavallers, abominem el més petit indici d’engany, i com a país hauríem de fer el mateix.

Amb una esgarrifança de pànic, Maud va pensar que aquesta era la manera de pensar que podia fer entrar la Gran Bretanya en una guerra. No aconseguia que el seu germà entengués el perill. L’amor que es professaven sempre havia estat més fort que les diferències polítiques, però ara estaven tan enfadats que podien arribar a barallar-se seriosament. I quan Fitz es barallava amb algú, no hi feia mai les paus. Tanmateix, era ell qui hauria de lluitar i potser morir, d’un tret o travessat per una baioneta o fet a miques en una explosió… Fitz, i Walter també. Com és que Fitz no ho veia? Li feia venir ganes de xisclar.

Mentre s’esforçava per trobar les paraules adients, va parlar un altre convidat. Maud el va reconèixer; era el cap de la secció de política internacional de The Times, es deia Steel.

—Jo els puc dir que hi ha una bruta conxorxa financera internacional de jueus alemanys per intimidar el meu diari perquè es manifesti a favor de la neutralitat —va dir.

La duquessa va prémer els llavis: li desagradava el llenguatge sòrdid de la premsa.

—Què li fa pensar això? —va preguntar Maud fredament a Steel.

—Ahir lord Rothschild va parlar amb el nostre director de la secció d’economia —va dir el periodista—. Vol que moderem el to antigermànic dels nostres articles en interès de la pau.

Maud coneixia Natty Rothschild, que era liberal.

—I què en pensa, lord Northcliffe, de la petició de Rothschild? —va preguntar Maud.

Northcliffe era el propietari de The Times.

Steel va somriure.

—Ens va ordenar que avui publiquéssim un editorial encara més inflexible. —Va agafar un exemplar del diari d’una tauleta i el va brandar—. «La pau no és el nostre interès primordial» —va citar.

Maud no podia pensar en res més menyspreable que encoratjar expressament la guerra. Va veure que fins i tot a Fitz li desagradava la frívola actitud del periodista. Estava a punt de parlar quan Fitz, amb la inesgotable cortesia que el caracteritzava, fins i tot amb els ignorants, va canviar de tema.

—Acabo de veure Paul Cambon, l’ambaixador francès, sortint del Ministeri d’Afers Estrangers —va dir—. Estava blanc com un llençol. Ha dit: Ils vont nous lacher. Ens volen deixar plantats. Venia de parlar amb Grey.

—Sap què ha dit Grey, per amoïnar tant monsieur Cambon? —va preguntar la duquessa.

—Sí, m’ho ha explicat el mateix Cambon. Sembla que els alemanys estan disposats a deixar França en pau si es compromet a mantenir-se al marge de la guerra, i que si els francesos rebutgen aquesta oferta, els britànics no se sentiran obligats a contribuir a defensar França.

Maud va sentir compassió per l’ambaixador francès, però el cor li va saltar d’alegria amb l’esperança que la Gran Bretanya es mantingués al marge de la guerra.

—Però França ha de rebutjar aquesta oferta —va dir la duquessa—. Té un tractat amb Rússia segons el qual cada una de les parts ha d’ajudar l’altra en cas de guerra.

—Exactament! —va dir Fitz enrabiat—. Quin sentit tenen les aliances internacionals si els països se’n desdiuen en moments de crisi?

—Bestieses —va dir Maud, conscient que estava sent grollera, però incapaç de dominar-se—. Les aliances internacionals es trenquen quan convé. Aquesta no és la qüestió.

—I quina és, si es pot saber? —va preguntar Fitz, gèlidament.

—Crec que Asquith i Grey només intenten fer por als francesos amb una dosi de realitat. França no pot derrotar Alemanya sense la nostra ajuda. Si pensen que ho hauran de fer tots sols, potser els francesos seran conciliadors i faran pressió perquè els seus aliats russos es desdiguin d’entrar en guerra amb Alemanya.

—I Sèrbia, què?

—Ara encara no és massa tard perquè Rússia i Àustria s’asseguin a parlar i busquin una solució per als Balcans que convingui als dos països —va dir Maud.

Hi va haver un silenci que va durar uns segons, fins que Fitz va dir:

—Dubto que això que dius passi.

—De tota manera —va dir Maud, i ella mateixa sentia la desesperació de la seva veu mentre parlava—, de tota manera hem de mantenir l’esperança, oi?





IV


Maud era a la seva cambra i no se sentia amb forces per canviar-se de roba per sopar. La minyona li havia deixat un vestit i unes joies a punt, però Maud no sabia com posar-s’hi.

La temporada que va passar a Londres, pràcticament cada vespre anava a una festa, perquè gran part de la política i la diplomàcia que tant la fascinaven es feia en reunions socials. Aquell vespre, però, no s’hi veia amb cor, no podia estar esplèndida i encantadora, no podia seduir homes poderosos perquè li diguessin què pensaven, no podia jugar a fer-los canviar d’idea sense que ni tan sols s’adonessin que els havia convençut.

Walter aniria a la guerra. Es posaria un uniforme i portaria una arma, i els soldats enemics li dispararien granades, morter i bales de metralladora, i intentarien matar-lo o malferir-lo greument perquè no es pogués aixecar. Li costava pensar en res més, i constantment sentia que estava a punt de plorar. Fins i tot havia intercanviat unes paraules aspres amb el seu germà.

Va sentir que trucaven a la porta. Era Grout.

—Herr Von Ulrich és aquí, senyora —va dir.

Maud es va quedar de pedra. No esperava Walter. Per què havia vingut?

Percebent la seva sorpresa, Grout va afegir:

—Quan li he dit que el senyor no era a casa, ha demanat per vostè.

—Gràcies —va dir Maud, va passar pel costat de Grout i va baixar l’escala.

—Herr Von Ulrich és a la sala d’estar —va cridar Grout—. Demanaré a lady Hermia que baixi.

Fins i tot Grout sabia que Maud no podia estar sola amb un jove. La tia Herm, però, no es bellugava gaire de pressa i passarien uns minuts abans que arribés.

Maud va entrar corrent a la sala d’estar i es va llançar als braços de Walter.

—Què farem? —va gemegar—. Walter, què farem?

Ell la va abraçar fort i després la va mirar seriosament. Tenia la cara grisa i demacrada. Semblava que li haguessin comunicat la mort d’un parent.

—França no ha respost a l’ultimàtum d’Alemanya.

—No han dit res de res? —va dir ella, plorosa.

—El nostre ambaixador a París ha insistit perquè donessin una resposta. El missatge del primer ministre Viviani ha estat el següent: «França vetllarà pels seus propis interessos. No prometrà neutralitat».

—Però potser encara hi ha temps…

—No. Han decidit mobilitzar les tropes. Joffre ha guanyat, com els militars de tots els països. Els telegrames s’han enviat aquesta tarda a les quatre, hora de París.

—Hi has de poder fer alguna cosa!

—Alemanya s’ha quedat sense alternatives —va dir ell—. No podem lluitar contra Rússia amb una França hostil a la rereguarda, armada i desitjosa de recuperar Alsàcia i Lorena. O sigui que haurem d’atacar França. Ja s’ha posat en marxa el pla Schlieffen. A Berlín, la gent canta el «Kaiserhymne» pels carrers.

—Te n’hauràs d’anar amb al teu regiment —va dir ella, i no va poder contenir les llàgrimes.

—Sí.

Maud es va eixugar la cara. El seu mocador era massa petit, un absurd retall de fil brodat. Va fer servir la màniga.

—Quan? —va preguntar—. Quan te n’aniràs de Londres?

—D’aquí a pocs dies. —Maud va veure que ell també s’havia d’esforçar per no plorar—. Penses que hi ha cap possibilitat que la Gran Bretanya no entri en guerra? Com a mínim aleshores no hauria de combatre contra el teu país.

—No ho sé —va dir ella—. Demà ho sabrem. —El va agafar fort—. Abraça’m. —Va repenjar el cap a la seva espatlla i va tancar els ulls.





V


Diumenge a la tarda Fitz es va enrabiar en veure una manifestació contra la guerra a Trafalgar Square.

Keir Hardie, membre laborista del Parlament, feia un discurs abillat amb un vestit de xeviot. «Com un guardabosc», va pensar Fitz. Enfilat a la base de la columna de Nelson, cridava amb veu ronca amb el seu accent escocès, profanant la memòria de l’heroi que havia mort per la Gran Bretanya a la batalla de Trafalgar.

Hardie deia que la guerra imminent seria la catàstrofe més gran que havia vist el món. Representava una circumscripció minera: Merthyr, a prop d’Aberowen. Era el fill il·legítim d’una minyona, i havia estat miner del carbó fins que havia entrat en política. Què en sabia ell, de la guerra?

Fitz va passar de pressa, indignat, i va anar a casa de la duquessa a prendre el te. Al magnífic vestíbul va trobar Maud enraonant amb Walter. Per més greu que li sabés, la crisi estava apartant Fitz de tots dos. Estimava la seva germana i apreciava Walter, però Maud era liberal i Walter era alemany, i en moments com aquell fins i tot li costava parlar amb ells. Tot i així, va fer tot el que va poder per semblar afectuós quan va dir a Maud:

—He sentit que la reunió de gabinet d’aquest matí ha estat moguda.

Ella va fer que sí.

—Churchill va mobilitzar la flota ahir a la nit sense consultar ningú. John Burns ha dimitit aquest matí com a mostra de protesta.

—No puc dir que em sàpiga greu. —En Burns era un vell radical, el ministre del gabinet més ferventment contrari a la guerra—. Aleshores els altres deuen haver donat suport a la decisió de Winston.

—A contracor.

—Ens hi haurem de conformar. —Fitz considerava horrorós que en aquell moment de perill per al país el govern estigués en mans d’uns pusil·lànimes esquerranistes.

—Però han rebutjat una petició de Grey per comprometre’s a defensar França —va dir Maud.

—Llavors continuen comportant-se com covards —va dir Fitz. Sabia que era groller amb la seva germana, però sentia a dins massa amargor per contenir-se.

—No és veritat —va dir Maud amb equanimitat—. Han acceptat impedir que la Marina alemanya passi pel canal de la Mànega per atacar França.

Fitz es va animar una mica.

—Bé, ja és alguna cosa.

Walter va intervenir:

—El govern alemany ha respost dient que no tenim intenció d’enviar vaixells al canal de la Mànega.

—Veus què passa quan et mantens ferm? —va dir Fitz a Maud.

—No siguis tan presumptuós, Fitz —va dir—. Si entrem en guerra serà perquè gent com tu no ha fet tot el que ha pogut per impedir-ho.

—Ah, sí? —Estava ofès—. Doncs deixa que et digui una cosa: ahir al vespre vaig parlar amb sir Edward Grey al Brook’s Club. Ha demanat que tant els francesos com els alemanys respectin la neutralitat de Bèlgica. Els francesos ho han acceptat immediatament. —Fitz va mirar Walter desafiant—. Els alemanys no han contestat.

—És cert. —Walter va arronsar les espatlles, com disculpant-se—. Estimat Fitz, tu, com a soldat que ets, hauries de saber que no podíem contestar a aquesta qüestió, ni en un sentit ni en l’altre, sense descobrir els nostres plans de guerra.

—Ho sé, però en vista d’això voldria saber per què la meva germana pensa que sóc bel·licista, i, en canvi, tu, pacifista.

Maud va evitar contestar la pregunta.

—Lloyd George pensa que la Gran Bretanya hauria d’intervenir només si l’exèrcit alemany entra en territori belga de manera substancial. Ho vol plantejar a la reunió de gabinet d’aquest vespre.

Fitz sabia què volia dir això. Enrabiat, va dir:

—Això significa que donarem permís a Alemanya per atacar França des de l’extrem meridional de Bèlgica?

—Suposo que això és exactament el que vol dir.

—Ho sabia —va dir Fitz—. Traïdors. Es volen escapolir del compliment del seu deure. Faran el que sigui per evitar la guerra!

—Déu t’escolti —va dir Maud.





VI


Dilluns a la tarda, Maud va anar a la Cambra dels Comuns a escoltar el discurs de sir Edward Grey als membres del Parlament. Tothom deia que el discurs seria decisiu. La tia Herm la va acompanyar. Per una vegada, Maud estava contenta de tenir la companyia tranquil·litzadora d’una vella dama.

El destí de Maud es decidiria aquella tarda, com també el de milers d’homes en edat de combatre. Depenent del que digués Grey, i de com reaccionés el Parlament, dones de tot Europa es quedarien vídues, i els seus fills, orfes.

Maud ja no estava enfadada, potser perquè estava massa cansada. Ara només estava espantada. Guerra o pau, matrimoni o solitud, vida o mort: el seu destí.

Era festa, de manera que la nombrosa població d’empleats de banc, funcionaris, advocats, correters i botiguers de la ciutat tenia el dia lliure. La majoria semblava que s’hagués aplegat a prop dels grans edificis del govern a Westminster tot esperant ser els primers a sentir la notícia. El xofer conduïa a poc a poc la limusina Cadillac de set places de Fitz entre la multitud congregada a Trafalgar Square, Whitehall i Parliament Square. El dia estava ennuvolat, però feia calor, i els joves més a la moda duien barrets de palla. Maud va entrellucar un cartell de l’Evening Standard que deia: «AL CAIRE DE LA CATÀSTROFE».

La gent victorejava al pas del cotxe per davant del palau de Westminster, però quan no en va baixar res més interessant que dues dames, es va sentir un gemec de decepció. Els espectadors volien veure els seus herois, homes com ara Lloyd George i Keir Hardie.

Maud va pensar que el palau feia gala de la dèria victoriana per la decoració. La pedra estava elaboradament tallada, hi havia revestiments de fusta pertot arreu, les rajoles de terra eren de coloraines, els vitralls també, i les catifes, estampades.

Encara que fos festa, la Cambra estava reunida i era plena de parlamentaris i lords, la majoria amb l’uniforme parlamentari de jaqueta negra de dia i copalta negre de seda. Només els membres laboristes desafiaven el codi de la indumentària i portaven vestits de xeviot o de carrer.

La facció favorable a la pau encara era majoria al gabinet, i Maud ho sabia. Lloyd George havia guanyat aquest punt la nit anterior, i el govern no s’hi involucraria si Alemanya cometia només una violació tècnica del territori belga.

Sortosament els italians s’havien declarat neutrals, argumentant que el seu tractat amb Àustria els obligava només a prendre part en una guerra defensiva, i que les incursions d’Àustria en territori serbi eren clarament agressives. De moment, Maud pensava que Itàlia era l’únic país que havia demostrat tenir seny.

Fitz i Walter s’esperaven al vestíbul central octogonal. Maud va dir immediatament:

—No sé què ha passat aquest matí a la reunió del gabinet, i vosaltres?

—Tres dimissions més —va dir Fitz—. Morley, Simon i Beauchamp.

Tots tres estaven contra la guerra. Maud es va desanimar i alhora es va estranyar.

—Però Lloyd George, no?

—No.

—Que estrany. —Maud va sentir una esgarrifança de mal averany. Hi havia una escissió a la facció en favor de la pau?—. Quina una en porta de cap, Lloyd George?

—No ho sé, però m’ho imagino —va dir Walter. Feia un posat solemne—. Ahir al vespre, Alemanya va exigir pas lliure per a les nostres tropes a través de Bèlgica.

Maud es va quedar esmaperduda.

—El gabinet belga —va continuar Walter— ha estat reunit des de les nou d’ahir a la nit fins a les quatre de la matinada; en aquesta hora ha rebutjat la petició i ha dit que combatria.

Era horrorós.

—O sigui que Lloyd George s’equivocava —va dir Fitz—. L’exèrcit alemany no cometrà cap vulneració purament tècnica.

Walter no va dir res, però va estendre les mans en un gest d’indefensió.

Maud temia que el brutal ultimàtum dels alemanys i el temerari desafiament del govern belga haguessin minat la facció per la pau del gabinet. Bèlgica i Alemanya s’assemblaven massa a David i Goliat. Lloyd George tenia nas per a l’opinió pública: havia pressentit que l’estat d’ànim estava a punt de canviar?

—Hem d’ocupar els nostres llocs —va dir Fitz.

Plena d’aprensió, Maud va travessar una porteta i va pujar la llarga escala que portava a la Galeria dels Forasters, situada sobre la sala de la Cambra dels Comuns. Allà es reunia el govern sobirà de l’Imperi Britànic. En aquella sala es decidien qüestions de vida o mort per als quatre-cents quaranta-quatre milions de persones que vivien sota la tutela del govern britànic. Cada vegada que Maud hi anava, la sorprenia que fos tan petita, amb menys espai que una església de Londres de mida mitjana.

Govern i oposició seien davant per davant en bancs disposats en grades, separats per un espai que, segons deia la llegenda, feia l’amplada de dues espases, de manera que els adversaris no es poguessin fer mal. En gairebé tots els debats la cambra era gairebé buida i amb prou feines s’hi veien una dotzena de parlamentaris còmodament situats sobre la tapisseria verda de pell. En canvi, ara, els bancs estaven atapeïts, i els membres del Parlament que no havien trobat seient s’estaven drets a l’entrada. Només les primeres fileres eren buides, perquè per tradició eren els llocs reservats als ministres del gabinet, que seien al costat del govern, i els caps de l’oposició, a l’altre.

Maud va pensar que era significatiu que el debat d’aquell dia tingués lloc en aquella cambra i no a la Cambra dels Lords. De fet, molts lords, com ara Fitz, eren a la galeria, observant. La Cambra dels Comuns tenia l’autoritat que emanava d’haver estat elegida pel poble, tot i que només tenia dret a votar poc més de la meitat dels homes adults i cap dona. Asquith s’havia passat gran part del seu mandat com a primer ministre lluitant contra els lords, sobretot per defensar el projecte de Lloyd George de concedir una petita pensió a totes les persones grans. Les batalles havien estat ferotges, però els comuns les havien guanyat totes. Maud creia que la raó subjacent era la por que feia a l’aristocràcia anglesa la possibilitat que tingués lloc una revolució francesa al seu país, i era per això que, al final, sempre acceptava pactar.

Els ocupants de les primeres files van entrar i Maud va quedar immediatament impressionada per l’ambient que es respirava entre els liberals. Asquith, el primer ministre, somreia per alguna cosa que deia el quàquer Joseph Pease, i Lloyd George conversava amb sir Edward Grey.

—Déu del cel —va murmurar Maud.

Walter, assegut al seu costat, va dir:

—Què?

—Mira-te’ls —va dir ella—. Tots són amics. Han resolt les seves diferències.

—Això no ho pots saber només mirant-los.

—Sí que puc.

Va entrar el president amb una perruca antiquada i va seure al tron elevat. Va cridar el nom del secretari d’Afers Estrangers i Grey es va aixecar, amb la cara xuclada, pàl·lida i amb mostres visibles d’ansietat.

No tenia dots d’orador. Era poc concís i enrevessat. De tota manera, els membres es van estrènyer per seure als bancs i els visitants de l’atapeïda galeria van escoltar atentament en silenci, esperant amb paciència que arribés la part important.

El secretari va enraonar tres quarts d’hora abans d’esmentar Bèlgica. Aleshores, finalment, va revelar els detalls de l’ultimàtum alemany que Walter havia explicat a Maud feia només una hora. Els membres del Parlament estaven petrificats. Maud va veure que, tal com temia, allò ho canviava tot. Els dos bàndols del Partit Liberal —l’ala dretana dels imperialistes i l’esquerrana del defensors dels drets de les nacions petites— estaven indignats.

Grey va citar Gladstone tot dient:

—Ateses les circumstàncies del cas, aquest país, dotat com està d’influència i poder, se’n mantindrà al marge i serà testimoni de l’execució del crim més horrible que ha tacat mai les pàgines de la història, i es farà així còmplice del pecat?

«Quina bestiesa», va pensar Maud. Una invasió de Bèlgica no seria el crim més horrible de la història: i la matança de Cawnpore, què? I el comerç d’esclaus? La Gran Bretanya no intervenia cada vegada que un país era envaït. Era ridícul dir que no participar-hi fes còmplices els britànics del pecat.

Però pocs dels presents ho veien com ella. Membres dels dos bàndols van cridar entusiasmats. Maud va mirar consternada el banc del govern. Tots els ministres que el dia anterior eren ferventment contraris a la guerra ara feien cops de cap d’acceptació: el jove Herbert Samuel; en Lewis «Lulu» Harcourt; el quàquer Joseph Pease, que era president de la Societat per la Pau, i el pitjor de tots, el mateix Lloyd George. Desesperada, Maud veia que el fet que Lloyd George donés suport a Grey significava que la batalla política s’havia acabat. L’amenaça dels alemanys contra Bèlgica havia unit les faccions oposades.

Grey no podia jugar amb les emocions del públic, com feia Lloyd George, ni podia parlar com un profeta de l’Antic Testament, com feia Churchill, però ara no li calien aquestes habilitats. Era evident que els fets feien tota la feina. Maud va mirar Walter i va dir en un xiuxiueig ferotge:

—Per què? Per què ha fet això, Alemanya?

La seva cara va dibuixar en una expressió d’aflicció, però va respondre amb la seva habitual lògica i calma.

—El sud de Bèlgica, la frontera entre Alemanya i França, està fortament protegida. Si ataquéssim per allà, guanyaríem, però perdríem massa temps. Rússia tindria temps de mobilitzar-se i atacar-nos per la rereguarda. L’única manera que tenim d’assegurar una victòria ràpida és travessar Bèlgica.

—Però també fa que la Gran Bretanya entri en guerra contra vosaltres!

Walter va fer que sí.

—Però l’exèrcit britànic és petit. Depeneu de la Marina i aquesta no és una guerra per mar. Els nostres generals pensen que la Gran Bretanya no representa una gran dificultat.

—Hi estàs d’acord?

—Crec que no és pas intel·ligent enemistar-se amb un veí ric i poderós. Però no em van voler escoltar.

Això era el que havia passat una vegada i una altra les últimes dues setmanes, va pensar Maud amb desesperació. En cap país, ningú no havia escoltat les persones que estaven contra la guerra. Els austríacs havien atacat Sèrbia quan no ho haurien d’haver fet; els russos s’havien mobilitzat en lloc de negociar; els alemanys s’havien negat a assistir a una conferència internacional per resoldre la qüestió; els francesos havien tingut l’oportunitat de mantenir-se neutrals i l’havien menyspreat, i ara els britànics estaven a punt d’afegir-s’hi, quan podrien haver-s’hi mantingut al marge fàcilment.

Grey havia arribat al final de la seva dissertació.

—He comunicat els fets vitals a la Cambra, i si, com sembla probable, ens veiem forçats, i de seguida, a prendre partit en aquests temes, crec que quan el país s’adoni del que ens hi juguem, de quins són els temes que hi ha realment sobre la taula i de la magnitud dels perills imminents a l’oest d’Europa, que he mirat de descriure a la Cambra, hauríem de tenir tot el suport, no sols de la Cambra dels Comuns, sinó de la determinació, la resolució, el coratge i la força de tot el país.

Va seure entre aclamacions de tots els bàndols. No hi havia hagut votació, i en Grey ni tan sols havia fet una proposta, però per la reacció general era clar que els membres del Parlament estaven disposats a entrar en guerra.

Andrew Bonar Law, cap de l’oposició, es va aixecar per dir que el govern podia comptar amb el suport dels conservadors. Maud no se’n va sorprendre: sempre eren més favorables a la guerra que els liberals. Però sí que es va quedar estupefacta, com tothom, quan el cap dels nacionalistes irlandesos va dir el mateix. Maud tenia la sensació de viure en una casa de bojos. Era l’única persona del món que volia la pau?

Només el cap del Partit Laborista va dissentir:

—Crec que s’equivoca —va dir Ramsay MacDonald, referint-se a Grey—. Crec que el govern que representa i en nom del qual parla s’equivoca. Crec que el veredicte de la història serà que s’equivoquen.

Però ningú no l’escoltava. Alguns membres del Parlament ja abandonaven la cambra. La galeria també es buidava. En Fitz es va posar dret, i la resta del seu partit el va seguir. També Maud apàticament. A la sala, MacDonald deia:

—Si un cavaller recte i honorable hagués vingut avui aquí i ens hagués dit que el nostre país està en perill, no m’hauria importat a quin partit pertanyia, ni a quina classe, li hauríem fet costat… Quin sentit té parlar de si ajudarem Bèlgica, quan, de fet, en realitat, el que fem és implicar-nos en una guerra d’àmbit europeu?

Maud va sortir de la galeria i no va sentir res més.

Era el pitjor dia de la seva vida. El seu país combatria en una guerra innecessària, el seu germà i l’home que estimava arriscarien la vida, i ella s’hauria de separar del seu promès, potser per sempre. Havia perdut tota esperança i estava absolutament desesperada.

Van baixar l’escala seguint Fitz.

—Molt interessant, estimat Fitz —va dir la tia Herm educadament, com si l’haguessin portat a veure una exposició i hagués estat millor del que s’esperava.

Walter va agafar Maud pel braç i la va retenir enrere. Va deixar passar tres o quatre persones davant, perquè Fitz no els pogués sentir. Ella, però, no estava preparada per al que li va dir.

—Casa’t amb mi —va dir Walter baixet.

A Maud se li va accelerar el cor.

—Què? —va xiuxiuejar—. Com?

—Casa’t amb mi, t’ho prego, demà.

—No ho podem fer…

—Tinc una llicència especial. —Es va picar la butxaca del pit de la jaqueta—. Divendres vaig anar al registre civil de Chelsea.

El cap de Maud era un remolí. L’únic que se li va acudir de dir va ser:

—Vam dir que esperaríem.

Tan bon punt ho va haver dit, ja ho volia retirar.

Però ell ja tornava a parlar.

—Hem esperat. La crisi s’ha acabat. Demà o demà passat el teu país i el meu estaran en guerra. Hauré de marxar de la Gran Bretanya. Em vull casar amb tu abans de marxar.

—No sabem què passarà! —va dir ella.

—I tant que no. Però, passi el que passi, vull que siguis la meva dona.

—Però… —Maud va callar. Per què hi posava objeccions? Ell tenia raó. Ningú no sabia què passaria, però ara això no canviava res. Volia ser la seva dona, i cap futur que es pogués imaginar no ho faria canviar, això.

Abans que pogués dir res més, van arribar al peu de l’escala i van sortir al vestíbul central, on una munió de gent xerrava animadament. Maud es moria de ganes de fer més preguntes a Walter, però Fitz va insistir cavallerosament a acompanyar-les, a ella i a la tia Herm, per protegir-les de la multitud. A Parliament Square, Fitz va deixar les dues dones al cotxe. El xofer va girar la manovella, el motor es va engegar i el cotxe va avançar a poc a poc, deixant Fitz i Walter a la vorera, enmig de la gentada que esperava per saber quin seria el seu destí.





VII


Maud volia ser l’esposa de Walter. Era de l’única cosa que estava segura. Es va aferrar a aquell pensament mentre mil preguntes i conjectures li voltaven pel cap. S’havia d’avenir als plans de Walter o seria millor esperar? Si acceptava casar-se l’endemà, a qui li diria? A on anirien després de la cerimònia? Viurien junts? I si vivien junts, on?

Aquell vespre, abans de sopar, la minyona li va portar un sobre en una safata de plata. Contenia un full de paper gruixut de color crema escrit amb la lletra precisa i recta de Walter amb tinta blava.


Sis de la tarda.

Estimada,

Demà a dos quarts de quatre t’esperaré en un cotxe davant de casa d’en Fitz. Portaré els dos testimonis necessaris. He reservat hora al registre per a les quatre. Tinc una suite a l’hotel Hyde. Ja m’hi he registrat perquè puguem pujar a la nostra habitació sense haver d’esperar a la recepció. Serem el senyor i la senyora Woolridge. Posa’t un vel.

T’estimo, Maud.

El teu promès,

W.



Amb la mà tremolosa, Maud va deixar el full de paper sobre el tocador d’eben. Respirava acceleradament. Va mirar el paper pintat de flors de la paret i va intentar pensar amb calma.

Walter havia triat bé l’hora: mitja tarda era una estona tranquil·la en què Maud es podria escapolir fàcilment de casa. La tia Herm després de dinar feia una migdiada, i Fitz seria a la Cambra dels Lords.

Fitz no ho havia de saber fins que estigués fet, perquè, si no, intentaria impedir-l’hi. Era capaç de tancar-la amb clau a la seva habitació. Fins i tot podia enviar-la al manicomi. Un home ric de classe alta podia fer-hi tancar qualsevol parent sense gaires dificultats. L’únic que hauria de fer Fitz seria trobar dos metges que estiguessin d’acord amb ell que Maud havia d’estar boja per voler-se casar amb un alemany.

No ho diria a ningú.

El nom fals i el vel indicaven que Walter ho volia fer clandestinament. El Hyde era un hotel discret de Knightsbridge, on era poc probable que es trobessin cap conegut. Es va esgarrifar d’emoció quan va pensar que passaria la nit amb Walter.

Però, què farien l’endemà? Un matrimoni no es podia mantenir en secret per sempre. Walter marxaria de la Gran Bretanya al cap de dos o tres dies. Aniria amb ell? Li feia por que esguerrés la seva carrera. Com podien confiar que lluitaria pel seu país si estava casat amb una anglesa? I, si combatia, seria lluny de casa. Llavors quin sentit tenia que ella anés a Alemanya?

Malgrat tota la incertesa, se sentia plena d’una deliciosa excitació.

—Senyora Woolridge —va dir, sola al seu dormitori, i contenta, es va abraçar fort a si mateixa.





11


4 d’agost de 1914





I


Maud es va llevar a l’alba i es va asseure al tocador per escriure una carta. Tenia un feix de paper blau de Fitz a la calaixera i li omplien el tinter de plata cada dia. «Estimat», va començar, i es va parar a pensar.

Es va veure reflectida al mirall ovalat. Tenia els cabells embullats i la camisa de dormir arrugada. A causa de la concentració arrugava el front i la tensió es reflectia a les comissures de la boca. Es va treure un bocí de verdura verda de les dents. «Si em veiés ara», va pensar, «potser no es voldria casar amb mi». Llavors es va adonar que si s’avenia al seu pla, Walter la veuria exactament així l’endemà al matí. Era un pensament estrany, aterridor i excitant alhora.

Va escriure:


Sí, amb tot el meu cor, em vull casar amb tu. Però quins són els teus plans? On viurem?

S’havia passat mitja nit pensant en allò. Els obstacles semblaven insalvables.


Si et quedes a la Gran Bretanya, et tancaran en un camp de presoners. Si anem a Alemanya, no et veuré perquè seràs lluny de casa, amb l’exèrcit.

Els parents de Walter podien arribar a ser més problemàtics que les autoritats.


Quan els direm a les nostres famílies que ens hem casat? Abans no, t’ho demano, perquè Fitz trobaria la manera d’impedir-ho. Fins i tot després tindrem dificultats amb ell i amb el teu pare. Digue’m què en penses.

T’estimo molt.



Va segellar el sobre i hi va posar l’adreça del pis de Walter, que era a mig quilòmetre de distància. Va tocar la campana i pocs minuts després la minyona va trucar a la porta. Sanderson era una noia grassoneta que tenia un gran somriure.

—Si el senyor Ulrich no hi és, vés a l’ambaixada alemanya a Carlton House Terrace —va dir—. Sigui com sigui, espera la resposta. M’has entès?

—Sí, senyora.

—No cal que expliquis als altres criats el que vas a fer.

La carona infantil de Sanderson es va arrugar de preocupació. Moltes minyones participaven de les intrigues de les seves senyores, però Maud no havia tingut mai idil·lis secrets i Sanderson no estava acostumada a dissimular.

—Què he de dir si el senyor Grout em pregunta on vaig?

Maud s’ho va pensar.

—Digues-li que has de comprar articles femenins.

La decència frenaria la curiositat de Grout.

—Sí, senyora.

Sanderson va marxar i Maud es va vestir.

No estava segura de poder mantenir una aparença de normalitat davant la família. Fitz potser no notaria el seu estat d’ànim —els homes no es fixaven en aquestes coses—, però la tia Herm era més sensible.

A l’hora d’esmorzar va baixar, tot i que la tensió li treia la gana. La tieta Herm menjava una arengada i l’olor va marejar Maud. Es va prendre un cafè.

Fitz va aparèixer al cap d’un minut. Va agafar una arengada del bufet i va obrir el Times. «Què faig normalment?», va rumiar Maud. «Parlo de política. Llavors, n’he de parlar».

—Que va passar res ahir al vespre? —va preguntar.

—Vaig veure Winston després de la reunió de gabinet —va contestar Fitz—. Demanarem al govern alemany que retiri l’ultimàtum a Bèlgica. —Va ser un èmfasi desdenyós en la paraula «demanarem».

Maud no va gosar sentir esperança.

—Això vol dir que no hem deixat del tot de treballar per la pau?

—Tant per tant, ja podríem —va dir ell amb sarcasme—. No sé què pensen els alemanys, però no és probable que canviïn d’opinió si el que fem és demanar-los-ho educadament.

—En casos extrems t’agafes a un ferro roent.

—No ens agafem a ferros roents. Estem complint els preliminars rituals previs a una declaració de guerra.

Tenia raó, va pensar ella amb desànim. Tots els governs voldrien deixar clar que no havien volgut la guerra, però que s’havien vist obligats a prendre-hi part. Fitz no semblava conscient del perill que corria, com si no s’adonés que els seus malabarismes diplomàtics podien acabar ferint-lo de mort. Maud anhelava protegir-lo i alhora el volia escanyar per la seva absurda obstinació.

Per distreure’s, va fullejar el Manchester Guardian. Contenia un anunci a tota plana de la Lliga per la Neutralitat, que deia: «Britànics, compliu el vostre deure i mantingueu el vostre país lluny d’una guerra perversa i absurda». Maud es va alegrar de saber que encara quedava gent que pensava com ella. No tenien, però, cap possibilitat de fer-se escoltar.

En aquell moment, va arribar Sanderson amb un sobre en una safata de plata. Angoixada, Maud va reconèixer la lletra de Walter. Es va quedar consternada. En què pensava, la seva minyona? Que no s’adonava que si la nota original era un secret, la resposta també ho havia de ser?

No podia llegir la nota de Walter davant de Fitz. Amb el cor accelerat, va agafar el sobre amb fingida despreocupació, el va deixar al costat del plat i va demanar més cafè a Grout.

Va mirar el diari per dissimular el seu pànic. Fitz no li censurava el correu, però, com a cap de la família, tenia dret a llegir qualsevol carta dirigida a una dona de la família que visqués a casa seva. Cap dona respectable no hi posaria objeccions.

Havia d’acabar d’esmorzar com més de pressa millor i endur-se el sobre sense obrir-lo. Va intentar menjar un bocinet de torrada, i va haver d’esforçar-se per empassar-se’l, ja que tenia la gola seca.

Fitz va aixecar el cap del Times.

—Que no llegeixes la carta? —va dir. I la va horroritzar encara més quan va afegir—: Sembla la lletra d’Ulrich.

Maud no va tenir altre remei que obrir el sobre amb el ganivet net de la mantega i intentar fixar una expressió neutral a la cara.


Nou del matí.

Estimada,

A tots els de l’ambaixada ens han dit que fem les maletes, paguem les factures i estiguem a punt per marxar de la Gran Bretanya de seguida que ens avisin.

Tu i jo no hem de parlar a ningú dels nostres plans. Demà me n’aniré a Alemanya i tu et quedaràs aquí, amb el teu germà. Tothom diu que aquesta guerra no pot durar més d’unes quantes setmanes, o d’uns quants mesos, a tot estirar. De seguida que s’acabi, i si tots dos som vius, comunicarem a tothom la nostra feliç unió i començarem la nostra vida plegats.

I en cas que no sobrevivim a la guerra, Déu no ho vulgui, almenys haurem tingut una nit de felicitat com a marit i muller.

T’estimo,

W.

PD. Alemanya ha envaït Bèlgica fa una hora.



El cap de Maud era un remolí. Casats en secret! No ho sabria ningú. Els superiors de Walter hi seguirien confiant si no sabien que estava casat amb una enemiga, i podria combatre com li exigia l’honor, i fins i tot treballar al servei secret. Els homes continuarien fent la cort a Maud, pensant que era soltera, però això no l’amoïnava: feia anys que es treia de sobre els pretendents. Viurien separats fins que s’acabés la guerra, que duraria uns mesos, com a màxim.

Fitz va interrompre els seus pensaments.

—Què diu?

Maud es va quedar en blanc. No podia explicar res d’allò a Fitz. Com podia respondre-li? Va mirar el full de paper gruixut de color crema i la lletra recta, i els seus ulls es van posar en la postdata.

—Diu que Alemanya ha envaït Bèlgica aquest matí, a les vuit.

Fitz va deixar la forquilla.

—Ja està, doncs. —Aquesta vegada fins i tot ell semblava estupefacte.

—Pobra Bèlgica! —va dir la tia Herm—. Trobo que aquests alemanys són uns bèsties esgarrifosos. —Llavors es va atabalar i va afegir—: Tret de herr Von Ulrich, és clar. Ell és encantador.

—Ja veus per a què ha servit l’educada petició del govern britànic.

—Quina bogeria —va dir Maud desolada—. Milers d’homes moriran en una guerra que ningú no vol.

—Jo em pensava que tu donaries suport a aquesta guerra —va dir Fitz, amb ganes de discutir—. Al capdavall, defensarem França, que és l’única democràcia real d’Europa després de nosaltres. I els nostres enemics seran Alemanya i Àustria, que tenen uns parlaments elegits que pràcticament no tenen poder.

—Però el nostre aliat serà Rússia —va dir Maud, amargament—. O sigui que combatrem per conservar la monarquia més brutal i endarrerida d’Europa.

—En això et dono la raó.

—Han dit als membres de l’ambaixada que facin les maletes —va dir ella—. Podríem no tornar a veure Walter. —Va deixar la carta sobre la taula.

No va funcionar. Fitz va dir:

—Que la puc veure?

Maud es va quedar glaçada. No l’hi podia ensenyar de cap manera. No sols la tancaria amb pany i clau: si llegia la frase «una nit de felicitat», era capaç d’agafar la pistola i matar Walter.

—Puc? —va repetir Fitz, allargant la mà.

—I tant —va dir ella. Va dubtar un segon; després es va disposar a agafar la carta. A l’últim moment va tenir una inspiració i va tombar la tassa, vessant cafè sobre el full de paper—. Oh, vaja —va dir, veient amb alleujament que el cafè havia fet que la tinta s’estengués i les paraules fossin il·legibles.

Grout va córrer a netejar la taula. Fent veure que l’ajudava, Maud va recollir la carta i la va doblegar, de manera que quedés ben xopa.

—Ho sento, Fitz —va dir—. Però, de fet, no hi havia més informació.

—Què hi farem —va dir ell, i va continuar llegint el diari.

Maud es va posar les mans a la falda perquè no veiessin com li tremolaven.





II


Això només va ser el començament.

A Maud li seria difícil sortir sola de la casa. Com totes les noies de classe alta, no podia anar enlloc sense una acompanyant. Els homes deien que ho feien perquè es preocupaven per la seguretat de les dones, però de fet era una manera de controlar-les. Sens dubte el costum prevaldria fins que les dones no obtinguessin el dret de vot.

Maud s’havia passat mitja vida buscant maneres d’esquivar aquesta norma. S’hauria d’escapolir sense ser vista i era força difícil. Encara que a la mansió de Fitz a Mayfair només hi visquessin quatre persones de la família, sempre hi havia almenys una dotzena de criats.

I, a més, havia de passar la nit fora de casa sense que ningú no se n’adonés.

Va preparar el seu pla a consciència.

—Tinc mal de cap —va dir després de dinar—. Bea, em disculparàs si no baixo a sopar, avui?

—I tant que sí —va dir Bea—. Puc fer res? Vols que avisi el professor Rathbone?

—No, gràcies, no és res greu.

Un mal de cap que no era greu era l’eufemisme més habitual per al període menstrual, tothom ho acceptava sense fer comentaris.

De moment, tot anava bé.

Maud va pujar a la seva habitació i va trucar a la minyona.

—Em fico al llit, Sanderson —va dir, començant un discurs que havia assajat amb cura—. Segurament em quedaré aquí tot el dia. Digues als altres criats que no vull que em molestin per res, si us plau. Ja avisaré si vull que em portin el sopar a l’habitació, però ho dubto. Necessito dormir fins demà.

Així s’assegurava que la seva absència no cridés l’atenció.

—Està malalta, senyora? —va preguntar Sanderson, amb cara d’amoïnada. Algunes senyores es ficaven al llit sovint, però en Maud això era estrany.

—És l’habitual mal de les dones, però avui és més dolorós.

Maud va veure que Sanderson no s’ho creia. Havia enviat la minyona amb un missatge secret, cosa que no havia fet mai. Sanderson sabia que passava alguna cosa estranya. A les minyones, però, no se’ls permetia interrogar les mestresses. Sanderson s’hi havia de conformar.

—I demà al matí no em despertis —va afegir Maud. No sabia a quina hora tornaria, ni com s’ho faria per esquitllar-se dins de la casa sense ser vista.

Sanderson va marxar. Era un quart de quatre. Maud es va desvestir ràpidament i va clavar un cop d’ull al vestidor.

No estava acostumada a treure’s la roba ella mateixa perquè normalment ho feia Sanderson. El vestit negre de passeig anava amb un barret amb vel, però no podia pas anar de negre al seu casament.

Va mirar el rellotge de la lleixa de la llar de foc: un quart i cinc de quatre. No tenia temps per entretenir-se.

Va triar un conjunt francès a la moda. Es va posar una brusa blanca de puntes ajustada amb el coll alt, per ressaltar la llargada del coll. A sobre es va posar un vestit blau cel tan clar que era gairebé blanc. Segons dictava l’última moda, arribava fins a quatre o cinc centímetres dels turmells. I com a complement, un barret de palla d’ala ampla blau fosc amb un vel del mateix color, i un alegre para-sol blau amb un voraviu blanc. Tenia una bossa de vellut blau per penjar de l’espatlla amb una tira fina que feia conjunt amb la roba. A dins hi va posar una pinta, un flasconet de perfum i unes calces netes.

El rellotge va tocar dos quarts de quatre. Walter ja devia ser fora, esperant-la. Maud va sentir que el cor li bategava amb força.

Va treure la clau del pany i va parar l’orella darrere la porta. No es volia trobar amb ningú que li pogués fer preguntes. No li importava que la veiés un lacai o un mosso, que no es fixarien en el que feia, però les minyones a hores d’ara ja sabrien que se suposava que estava malalta, i si es trobava algú de la família el seu estratagema quedaria al descobert de seguida. No l’amoïnava gaire passar una mala estona, el que li feia por era que intentessin impedir-li el que estava a punt de fer.

Es disposava a obrir la porta quan va sentir unes passes fortes i va ensumar un cigar. Devia ser Fitz, que encara no s’havia acabat el de després de dinar, i se n’anava a la Cambra dels Lords o potser al White’s Club. Maud va esperar amb impaciència.

Al cap d’una estona, va treure el cap. L’ample passadís era buit. Va sortir, va tancar la porta, va passar la clau i se la va guardar a la bossa de vellut. Així, si algú intentava obrir la porta, donaria per fet que dormia.

Va caminar silenciosament pel passadís encatifat fins a l’escala i va mirar cap baix. Al rebedor no hi havia ningú. Va baixar l’escala de pressa. Quan era al replà del mig, va sentir un soroll i es va quedar quieta del tot. La porta del soterrani es va obrir i en va sortir Grout. Maud es va aguantar la respiració. Va mirar des de dalt el cap calb de Grout mentre travessava el rebedor carregat amb dos decantadors de porto. El criat era d’esquena a l’escala i va entrar al menjador sense mirar amunt.

Quan es va tancar la porta del menjador, Maud va baixar corrent l’últim tram d’escala, oblidant-se de prendre precaucions. Va obrir la porta principal, va sortir i la va tancar de cop. Quan ja ho havia fet va pensar que hauria hagut d’anar més amb compte.

El silenciós carrer de Mayfair es rostia sota el sol canicular. Maud va mirar endavant i va veure un carro de peixater tirat per cavalls, una mainadera amb un cotxet i un taxista que canviava la roda del cotxe. A uns cent metres, a la vorera de davant, hi havia un cotxe blanc amb el sostre de lona blava. A Maud li agradaven els cotxes i el va reconèixer: era un Benz 10/30 que pertanyia al cosí de Walter, Robert.

Quan travessava el carrer, Walter va baixar del cotxe i el cor de Maud es va omplir de joia. El seu promès duia un vestit de dia gris clar amb un clavell blanc. La va mirar i ella es va adonar, per la seva expressió, que fins a aquell moment no havia estat segur que ella hi anés. El pensament li va fer caure una llàgrima.

Aleshores, però, la cara de Walter es va il·luminar d’il·lusió. Que estrany i meravellós que era, va pensar Maud, ser capaç de fer tan feliç una altra persona.

Va mirar, ansiosa, cap a la casa. Grout era a la porta, observant el carrer, amunt i avall, amb expressió desconcertada. Maud es va imaginar que havia sentit el cop de porta. Va girar la cara amb decisió i el pensament que li va venir al cap va ser: «Finalment lliure!».

Walter li va besar la mà. Ella li hauria volgut fer un petó, però el vel l’hi impedia. A més, no seria adequat abans del casament. Tampoc no calia llançar tots els convencionalismes per la finestra.

Va veure que Robert seia al volant. Quan la va veure, es va tocar el barret. En Walter hi confiava. Seria un dels testimonis.

Walter va obrir la porta i Maud va pujar al seient de darrere. Hi havia algú més i Maud va veure amb sorpresa que era la majordoma de Ty Gwyn.

—Williams! —va cridar.

Williams va somriure.

—Digui’m Ethel —va dir—, ara que faré de testimoni al seu casament.

—I tant que sí, dispensi. —Impulsivament, Maud li va fer una abraçada—. Gràcies per haver vingut.

El cotxe es va posar en marxa.

Maud es va abocar endavant i va parlar amb Walter.

—Com t’ho has fet per trobar Ethel?

—Em vas dir que havia anat a la teva clínica. El doctor Greenward me’n va donar l’adreça. Sabia que te’n refiaves, ja que la vas escollir perquè ens acompanyés a Ty Gwyn.

Ethel va donar un ram de floretes a Maud.

—El seu ram.

Eren roses, de color rosa corall, la flor de la passió. Coneixia, Walter, el llenguatge de les flors?

—Qui les ha escollit?

—Han estat idea meva —va dir Ethel—. I a Walter li ha agradat quan li he explicat el significat. —Ethel es va ruboritzar.

Maud va recordar que Ethel sabia que eren apassionats perquè els havia vist besar-se.

—Són perfectes —va dir.

Ethel duia un vestit rosa clar que semblava nou i un barret decorat amb més roses de color rosa. Ho devia haver pagat Walter. Sempre tan considerat!

Van baixar per Park Lane i es van dirigir a Chelsea. «Em caso», va pensar Maud. Fins llavors, quan pensava en el seu casament, creia que seria com els de les seves amigues: un llarg dia de cerimònia tediosa. Aquesta era una manera millor de fer-ho. Sense planificació, ni llista de convidats ni convit. No hi hauria himnes, ni discursos, ni parents borratxos intentant fer-li un petó: només la núvia i el nuvi i dues persones de confiança que li agradaven.

Es va treure del cap els pensaments sobre el futur. Europa estava en guerra i podia passar qualsevol cosa. Pensava fruir del dia…, i de la nit.

Van passar per King’s Road i, de sobte, Maud es va posar nerviosa. Va agafar la mà d’Ethel per animar-se. Va tenir una visió horrible de Fitz seguint-los amb el seu Cadillac, cridant: «Atureu aquesta dona!». Va mirar enrere. Evidentment, no va veure ni Fitz ni el seu cotxe.

Van parar davant la clàssica façana de l’Ajuntament de Chelsea. Robert va agafar Maud del braç i va pujar amb ella els esglaons de l’entrada, i Walter els va seguir amb Ethel. Els transeünts es van parar a mirar-los: agradaven a tothom els casaments.

Per dins, l’edifici estava extravagantment decorat a l’estil victorià, amb rajoles de colors a terra i motllures de guix a les parets. Semblava el lloc ideal per casar-se.

Van haver d’esperar al vestíbul: a dos quarts de tres s’havia celebrat un altre casament i encara no havien acabat. Tots quatre es van quedar drets en rotllana i ningú no sabia què dir. Maud va ensumar l’aroma de les roses i el perfum li va pujar al cap, com si hagués fet un glop de xampany.

Al cap d’uns minuts la comitiva del casament anterior va sortir, la núvia amb un vestit de carrer i el nuvi amb l’uniforme de sergent de l’exèrcit. Potser ells també havien decidit casar-se d’un dia per l’altre a causa de la guerra.

Maud i els seus amics van entrar. El funcionari estava assegut en una taula senzilla, vestit amb una jaqueta de dia i una corbata platejada. Duia un clavell al trau, cosa que a Maud li va semblar que era tot un detall. Al costat, hi tenia un secretari amb un vestit de carrer. Tot seguit van dir els seus noms: senyor Von Ulrich i senyoreta Maud Fitzherbert. Maud es va apartar el vel.

—Senyoreta Fitzherbert —va dir el funcionari—: pot aportar cap prova de la seva identitat?

Maud no sabia de què li parlava.

Veient-la desconcertada, l’home va dir:

—Potser la partida de naixement?

Maud no tenia partida de naixement. No sabia que calgués, i encara que ho hagués sabut, no hauria pogut aportar-la perquè Fitz la guardava a la caixa dels cabals, juntament amb altres documents de la família, com ara el seu testament. Es va esverar.

Però llavors Walter va dir:

—Crec que això servirà.

De la butxaca va treure un sobre segellat i franquejat dirigit a la senyoreta Maud Fitzherbert a l’adreça de la clínica infantil. El devia haver agafat el dia que va anar a veure el doctor Greenward. Quina bona idea.

El funcionari li va tornar el sobre sense fer cap comentari.

—És el meu deure recordar-los la solemnitat i el caràcter vinculant dels vots que estan a punt de pronunciar.

A Maud la va ofendre una mica que suggerís que no sabia el que estava fent, però de seguida es va adonar que era una formalitat que el funcionari havia de dir a totes les parelles.

Walter es va posar més dret. «Ja està», va pensar Maud, «no hi ha marxa enrere». Estava segura que es volia casar amb Walter, però, més que això, era molt conscient que havia fet vint-i-tres anys i fins llavors no havia conegut cap home que li hagués semblat, ni tan sols remotament, un possible marit. Tots els homes que havia conegut la tractaven com si fos una nena gran, que era com tractaven les altres dones. Només Walter era diferent. Era ell o cap.

El funcionari va dir unes paraules perquè Walter les repetís.

—Declaro solemnement que no conec cap obstacle legal pel qual jo, Walter von Ulrich, no em pugui unir en matrimoni amb Maud Elizabeth Fitzherbert. —Va pronunciar el seu nom a l’anglesa, «Wall-ter» en lloc de «Val-ter», com es feia en alemany.

Maud li mirava la cara mentre parlava. La seva veu era ferma i clara.

Al seu torn, Walter la va mirar mentre ella feia la declaració. A Maud li encantava que fos tan seriós. La majoria dels homes, fins i tot els més intel·ligents, es tornaven ximples quan parlaven amb les dones. Walter li parlava de la mateixa manera intel·ligent que quan parlava amb Robert o Fitz, i escoltava les seves respostes, cosa encara més insòlita.

A continuació, van venir els vots. Walter la va mirar als ulls mentre la prenia per esposa, i aquesta vegada Maud li va notar un cert tremolor d’emoció a la veu. Era un altre aspecte que li agradava d’ell: saber que podia fer trontollar la seva seriositat. El podia fer tremolar d’amor, de felicitat o de desig.

Ella va pronunciar el mateix vot.

—Davant de les persones presents com a testimonis, jo, Maud Elizabeth Fitzherbert, et prenc, Walter von Ulrich, com a espòs davant la llei.

No li va tremolar la veu, i li va fer una mica de vergonya no emocionar-se de manera evident, però aquella no era la seva manera de fer. S’estimava més semblar serena fins i tot quan no s’hi sentia. Walter ho comprenia i ell més que ningú coneixia les tempestes de passió invisibles que bufaven al seu cor.

—Té cap anell? —va preguntar el funcionari.

Maud no hi havia pensat, però Walter sí. Va treure una aliança d’or llisa de la butxaca de l’armilla, li va agafar la mà i l’hi va posar al dit. Devia haver calculat la mida a ull, però li anava força bé, tot just un pèl gran. Com que el seu matrimoni seria un secret, l’endemà Maud se l’hauria de treure.

—Els declaro marit i muller —va dir el funcionari—. Pot besar la núvia.

Walter va besar Maud als llavis suaument. Ella li va posar les mans a la cintura i s’hi va acostar més.

—T’estimo —va xiuxiuejar.

—Ara els farem el certificat de matrimoni —va dir el funcionari—. Si vol seure…, senyora Von Ulrich.

Walter va somriure, Robert va riure i Ethel va aplaudir. Maud es va imaginar que al funcionari li devia fer gràcia ser la primera persona que es dirigia a la núvia pel nom de casada. Van seure i el secretari va emplenar el certificat. Walter va informar de l’ocupació del seu pare com a oficial de l’exèrcit i del seu lloc de naixement, Danzig. Maud va dir el nom del seu pare, George Fitzherbert, ramader —a Ty Gwyn hi havia un petit ramat d’ovelles, o sigui que la descripció no era del tot falsa—, i el seu lloc de naixement, Londres. Robert i Ethel van signar com a testimonis.

De sobte, es va acabar tot, i es van trobar sortint de la sala i travessant el vestíbul, on una altra núvia bonica s’esperava amb el nuvi nerviós per signar un compromís per a tota la vida. Quan baixaven agafats de bracet els esglaons cap al cotxe aparcat al carrer, Ethel els va llançar un grapat de confeti a sobre. Entre els transeünts, Maud es va fixar en una dona de classe mitjana de la seva edat que duia un paquet d’una botiga a la mà. La dona va mirar intensament Walter, i després va mirar Maud, i el que va veure Maud als seus ulls era enveja. «Sí», va pensar Maud, «sóc una noia amb sort».

Walter i Maud van pujar al seient de darrere del cotxe, i Robert i Ethel, davant. Quan es van posar en marxa, Walter va agafar la mà de Maud i li va fer un petó. Es van mirar als ulls i van riure. Maud havia vist parelles actuant d’aquesta manera, i sempre havia pensat que era estúpid i sentimental, però ara li semblava la cosa més natural del món.

Al cap d’uns minuts van arribar a l’Hotel Hyde. Maud es va abaixar el vel. Walter li va agafar el braç i van entrar junts al vestíbul, cap a l’escala.

—Encarregaré el xampany —va dir Robert.

Walter havia agafat la millor suite i l’havia omplert de flors. Hi devia haver cent roses de color rosa corall. Els ulls de Maud es van omplir de llàgrimes i Ethel va fer un esbufec d’admiració. Sobre un bufet hi havia un gran bol de fruita i una caixa de bombons. El sol de la tarda entrava pels grans finestrals i es reflectia a les butaques i els sofàs entapissats amb roba grisa.

—Posem-nos còmodes! —va dir Walter, alegrement.

Mentre Maud i Ethel inspeccionaven la suite, Robert va entrar seguit d’un cambrer amb xampany i copes en una safata. Walter va destapar l’ampolla i va servir el xampany. Quan tots en van tenir una copa, Robert va dir:

—Voldria proposar un brindis. —Es va escurar la gola. Maud va veure que estava a punt de fer un discurs i li va fer gràcia—. El meu cosí Walter és un home poc corrent —va començar—. Sempre ha semblat més gran que jo, tot i que tenim la mateixa edat. Quan estudiàvem junts a Viena, no es va emborratxar mai. Si sortíem una colla al vespre, a visitar certes cases de la ciutat, ell es quedava a casa a estudiar. Fins i tot em vaig pensar que era la mena d’home que no estima les dones. —Robert va fer un somriure murri—. De fet, era jo el que estava fet així, però aquesta és una altra història, com diuen els anglesos. Walter estima la seva família i la seva feina, i estima Alemanya, però no havia estimat mai cap dona, fins ara. Ha canviat. —Robert va somriure maliciosament—. Es compra corbates noves. Em fa preguntes: quan es fa un petó a una noia, si els homes s’han de posar colònia, quins colors li escauen, com si jo sabés el que agrada a les dones. I el pitjor de tot, per a mi… —Robert va fer una pausa dramàtica—, escolta ragtime!

Els altres van riure i Robert va alçar la copa.

—Brindem per la dona que ha inspirat tots aquests canvis…, per la núvia!

Van beure i llavors Ethel va parlar, sorprenent Maud.

—Em toca a mi proposar el brindis pel nuvi —va dir, com si s’hagués passat la vida fent discursos.

Com era possible que una criada de Gal·les mostrés tanta seguretat en si mateixa? Llavors Maud va recordar que el pare d’Ethel era predicador i activista polític, i que, per tant, havia tingut un bon exemple.

—Lady Maud és diferent de totes les dones de la seva classe que he conegut —va començar Ethel—. Quan em vaig posar a treballar de minyona a Ty Gwyn, ella va ser l’única persona de la família que es va fixar en mi. Les dames respectables de Londres, quan les noies solteres tenen fills, normalment s’exclamen de la decadència moral, però Maud els ofereix ajuda pràctica. A l’East End de Londres la consideren una santa. Ara bé, té els seus defectes, i són greus.

«I ara què dirà?», va pensar Maud.

—És massa seriosa per atraure un home normal —va continuar Ethel—. Tots els homes disponibles a Londres s’han sentit atrets per la seva bellesa i la seva personalitat plena de vitalitat, però de seguida s’espanten quan s’adonen de la seva intel·ligència i el seu ferm realisme polític. Ja fa temps vaig saber que caldria un home especial per conquistar-la. Havia de ser intel·ligent, però de mentalitat oberta; amb una moral estricta, però no ortodoxa; fort, però no dominant. —Ethel va somriure—. Em pensava que era impossible. I llavors, al gener, va venir d’Aberowen pujant el turó, amb el taxi de l’estació, va entrar a Ty Gwyn i es va acabar l’espera. —Va alçar la copa—. Per la núvia!

Tots van tornar a beure i llavors Ethel va agafar Robert pel braç.

—Ara ja em pot portar a sopar al Ritz, Robert —va dir.

Walter va fer cara de sorpresa.

—Em pensava que soparíem aquí, tots junts —va dir.

Ethel el va mirar amb les celles arquejades.

—No sigui ximple, home —va dir. Va anar cap a la porta, arrossegant Robert.

—Bona nit —va dir Robert, tot i que només eren les sis. Els dos van sortir i van tancar la porta.

Maud va riure i Walter va dir:

—La majordoma és molt espavilada.

—Em coneix bé —va dir Maud. Va anar a la porta i la va tancar amb clau—. Som-hi —va dir—. Al dormitori.

—No t’estimes més despullar-te en privat? —va preguntar en Walter amb cara d’amoïnat.

—La veritat és que no —va dir Maud—. No t’estimes més mirar?

Ell va empassar saliva i, quan va parlar, li va sortir la veu ronca.

—Sí, i tant —va dir—. M’ho estimo més. —Va aguantar la porta del dormitori oberta perquè Maud passés.

Malgrat la seva demostració de gosadia, Maud estava nerviosa quan va seure al llit i es va treure les sabates. Ningú no l’havia vist despullada des que tenia vuit anys. No sabia si tenia un cos bonic, perquè no n’havia vist cap més. En comparació amb els nus dels museus, ella tenia els pits petits i els malucs amples. I entre les cames tenia una tofa de pèl que a les pintures no sortia mai. Walter trobaria lleig el seu cos?

Ell es va treure la jaqueta i l’armilla i les va penjar de forma mecànica. Maud s’imaginava que un dia s’hi acostumarien, a això. La gent ho feia a qualsevol hora. Però de tota manera se sentia estranya, més intimidada que excitada.

Es va treure les mitges i el barret. No duia res més superflu. El pas següent era el decisiu. Es va posar dreta.

Walter va parar de desfer-se la corbata.

Ràpidament, Maud es va descordar el vestit i el va deixar caure a terra. Després es va treure els enagos i es va passar la brusa de puntes pel cap. Es va quedar davant seu en roba interior i el va mirar a la cara.

—Ets tan bonica… —va dir ell en veu molt baixa.

Ella va somriure. Sempre li deia el que calia.

Walter la va agafar i la va besar. Maud es va començar a sentir menys nerviosa, més relaxada. Va assaborir el contacte de la boca d’ell amb la seva, els llavis suaus i les puntes del bigoti. Li va acaronar la galta, li va prémer el lòbul de l’orella entre les puntes dels dits i li va passar la mà per darrere del coll, experimentant-ho tot amb una nova consciència i pensant: «Ara tot això és meu».

—Estirem-nos —va dir ell.

—No —va dir ella—. Encara no. —Es va apartar una mica—. Espera’t. —Es va treure la samarreta sota la qual duia uns sostenidors moderns. Va buscar el gafet a l’esquena, els va descordar i els va llançar a terra. El va mirar amb posat desafiant, com si volgués saber si li agradaven els seus pits.

—Són preciosos…, els puc fer un petó? —va dir ell.

—Pots fer el que et plagui —va respondre ella, sentint-se deliciosament llibertina.

Ell va inclinar el cap i li va besar un pit, i després l’altre, fregant els llavis delicadament amb els mugrons, que estaven erectes com si l’ambient s’hagués refredat de cop. Maud va tenir un desig sobtat de fer-li el mateix i es va preguntar si li semblaria estrany.

Ell s’hauria entretingut besant-li els pits per sempre, però ella el va apartar suaument.

—Treu-te tota la roba —va dir—. Corre.

Ell es va treure les sabates, la corbata, la camisa, la samarreta i els pantalons, però llavors va vacil·lar.

—Em surt la timidesa —va dir, rient—. No sé per què.

—Començaré jo —va dir Maud. Es va deslligar el cordó de les calces i se les va treure. Quan va tornar a mirar, ell també estava despullat, i Maud va veure amb cert esverament que el penis li despuntava de la mata de pèl clar de l’engonal. Va recordar haver-l’hi tocat per sobre la roba el dia de l’òpera i li van venir ganes de tornar-ho a fer.

—Podem estirar-nos, ara? —va preguntar ell.

Parlava amb tanta educació que Maud va riure. Ell va fer cara d’ofès i Maud es va disculpar immediatament.

—Perdona —va dir, i Walter es va tornar a animar—. Per favor, estirem-nos. —Estava tan excitada que se sentia a punt d’explotar.

Es van estirar cara a cara, besant-se i tocant-se.

—T’estimo —va repetir Maud—. Et cansaràs molt aviat de sentir-m’ho dir?

—Mai —va dir ell, cavallerosament.

I ella el va creure.

—Ara? —va dir ell al cap d’una estona.

I ella va fer que sí i va separar les cames. Ell es va posar a sobre d’ella, repenjat en els colzes. Maud estava tensa de neguit. Després de passar el pes al braç esquerre, ell va posar la mà entre les cuixes de Maud, que va sentir els seus dits obrint-li els llavis humits i després una cosa més grossa. Ell va empènyer i ella va sentir un dolor i va fer un crit.

—Perdona! —va dir Walter—. T’he fet mal. Ho sento moltíssim.

—Espera’t un moment —va dir Maud. No li feia tant de mal. Era més la sorpresa que una altra cosa—. Torna-ho a provar —va dir—. Però més a poc a poc.

Va sentir que la punta del penis li tornava a tocar els llavis i va saber que no entraria: era massa gros, o el forat era massa petit, o totes dues coses. Però va deixar que empenyés, esperant que hi hagués sort. Li va fer mal, però aquesta vegada va serrar les dents i va reprimir el crit. El seu estoïcisme no va servir de res. Poc després ell va parar de moure’s.

—No entrarà —va dir Walter.

—Què passa? —va dir ella, tristament—. Jo em pensava que això sortia de manera natural.

—No ho entenc —va dir ell—. No tinc experiència.

—Doncs jo sí que no en tinc. —Va abaixar la mà i li va agafar el penis. Li va agradar la sensació de tenir-lo a la mà, dur però sedós. Va intentar ficar-se’l a dins, aixecant-se els llavis per facilitar-ho, però al cap d’un moment ell es va apartar.

—Ah! Ho sento. A mi també em fa mal.

—Creus que el tens més gran del normal? —va preguntar ella.

—No. Quan era a l’exèrcit, vaig veure molts homes despullats. Hi ha homes que els tenen enormes, i n’estan molt orgullosos, però jo sóc normal, i la veritat és que no he sentit mai que ningú es queixés d’haver tingut dificultats.

Maud va sacsejar el cap. L’únic penis que havia vist, a més del de Walter, era el de Fitz, i que ella recordés era de la mateixa mida.

—Potser sóc jo que sóc massa petita.

Ell va fer que no amb el cap.

—Quan tenia setze anys vaig passar una temporada a Hongria, al castell de la família de Robert. Hi havia una minyona, Greta, que era molt…, trempada. No vam tenir relacions sexuals, però sí que vam experimentar una mica. La vaig tocar com et vaig tocar a tu a la casa de Sussex. Espero que no t’enfadis perquè t’expliqui aquestes coses.

Maud li va fer un petó a la barbeta.

—De cap manera.

—Greta no era gaire diferent de tu.

—Aleshores, què passa?

Ell va sospirar i es va estirar al seu costat. Va passar un braç per sota del cap de Maud i la va abraçar, besant-li el front.

—He sentit que algunes parelles de casats tenen dificultats al començament. De vegades l’home està tan nerviós que no aconsegueix una erecció. També he sentit a dir que hi ha homes que estan tan excitats que ejaculen abans de tenir relacions. Crec que hem de tenir paciència i estimar-nos, a veure què passa.

—Però només tenim una nit! —va exclamar Maud, i es va posar a plorar.

Walter la va acaronar i va dir:

—Au, dona.

Però no va servir de res. Maud se sentia fracassada. «Em creia tan llesta», va pensar, «escapant-me del meu germà i casant-me en secret amb Walter, i tot ha estat un desastre». Estava decebuda per ella mateixa, però encara més per Walter. Era terrible per a ell haver esperat fins als vint-i-vuit per acabar casant-se amb una dona que no el podia satisfer!

Si hagués pogut parlar-ne amb algú d’això, amb una altra dona…, però, qui? La idea de dir-ho a la tia Herm era ridícula. Algunes dones compartien secrets amb les seves minyones, però Maud no havia tingut mai aquesta mena de relació amb Sanderson. Podia parlar amb Ethel. Ara que hi pensava, havia estat Ethel qui li havia dit que era normal tenir pèl entre les cames. Però Ethel se n’havia anat amb Robert.

Walter es va asseure al llit.

—Demanem el sopar i potser una ampolla de vi —va dir—. Ens asseurem com a marit i muller i xerrarem de les nostres coses. Més tard ho tornarem a intentar.

Maud no tenia gana i no s’imaginava mantenint una conversa «sobre les seves coses», però no se li va acudir una idea millor, o sigui que s’hi va avenir. Plena de tristesa, es va vestir. Walter es va vestir de pressa, va anar a l’habitació i va avisar el cambrer. Maud va sentir que demanava carn freda, peix fumat, amanida i una ampolla de vi blanc del Rin.

Maud va seure al costat d’una finestra oberta i va mirar cap a fora. Un anunci d’un diari deia: «ULTIMÀTUM BRITÀNIC A ALEMANYA». A Walter el podien matar en aquella guerra i ella no volia morir verge.

Quan va arribar el menjar, Walter la va cridar i ella va anar a l’habitació. El cambrer havia posat unes tovalles blanques i hi havia deixat salmó fumat, pernil, tomàquets, cogombre i llesques de pa blanc. Maud no tenia gana, però va tastar el vi blanc que ell li havia servit i va picar una mica de salmó per demostrar que tenia bona voluntat.

Al final, es van posar a enraonar de les seves coses. Walter li va explicar records d’infància, de la seva mare i dels anys d’Eton. Maud li va parlar de les festes a la casa de Ty Gwyn quan el seu pare era viu. Dels convidats, que eren els homes més importants de la comarca, i de la mare de Maud, que havia d’organitzar els dormitoris de convidats perquè els homes estiguessin a prop de les seves amants.

Al començament, la conversa era una mica forçada, com si fossin dues persones que amb prou feines es coneixien, però de seguida es van relaxar, es va crear un ambient d’intimitat i Maud va començar a dir el primer que li passava pel cap. El cambrer es va endur les restes del sopar i ells van seure al sofà, on van continuar enraonant amb les mans agafades. Van especular sobre la vida sexual d’altres persones: els seus pares, Fitz, Robert, Ethel, fins i tot la duquessa. Maud estava fascinada pels homes com Robert: on es coneixien, com es reconeixien entre ells i què feien. Es feien petons com els homes feien petons a les dones, li va dir Walter, i feien el que ella li havia fet a l’òpera i altres coses… Va dir que no estava segur dels detalls: ella creia que sí que ho estava, però li feia vergonya explicar-ho.

Maud es va sorprendre quan el rellotge de la llar de foc va tocar les dotze.

—Anem al llit —va dir—. Vull que m’abracis, encara que les coses no vagin com han d’anar.

—D’acord. —Walter es va posar dret—. Et fa res si faig una cosa abans? Hi ha un telèfon per als hostes al vestíbul. M’agradaria telefonar a l’ambaixada.

—Fes.

Walter va sortir i Maud va anar al lavabo del passadís. Després va tornar a la suite. Es va treure la roba i es va ficar al llit, nua. Gairebé li era igual el que passés. S’estimaven i estaven junts, i si això era tot, ja en tenia prou.

Walter va tornar al cap de pocs minuts. Feia una cara llarga i Maud va saber de seguida que no tenia bones notícies.

—La Gran Bretanya ha declarat la guerra a Alemanya —va dir, amb un to de veu que reflectia preocupació.

—Oh, Walter, em sap tant de greu!

—Han rebut una nota a l’ambaixada fa una hora. El jove Nicholson l’ha portat del Ministeri d’Afers Estrangers i ha tret el príncep Litxnowski del llit.

Tots dos sabien que era el més probable que passés, però tot i així la certesa va ser com un cop de mall per a Maud. Veia que Walter també estava angoixat.

Ell es va treure la roba automàticament, com si fes anys que es despullés davant seu.

—Ens n’anem demà —va dir. Es va treure els calçotets i ella va veure que en estat de repòs el seu penis era petit i arrugat—. He de ser a l’estació de Liverpool a les deu, amb les maletes. —Va apagar el llum i es va ficar al llit amb ella.

Es van quedar estirats, sense tocar-se, i Maud va pensar un moment amb horror que Walter s’adormiria. Llavors ell es va girar i la va abraçar i la va besar a la boca. Malgrat tot, ella va sentir una inundació de desig, com si els problemes haguessin fet el seu amor més intens i desesperat. Va sentir que el penis de Walter creixia i s’enduria contra la seva panxa. Al cap d’un moment es va posar a sobre d’ella. Com abans, es va repenjar en el braç esquerre i la va tocar amb la mà dreta. Com abans, Maud va sentir el penis endurit empenyent sobre els llavis. Com abans, li va fer mal…, però només un moment. Aquesta vegada, es va introduir dins seu.

Hi va haver un altre moment de resistència i després Maud va perdre la virginitat. De sobte ell estava totalment a dins i estaven units en l’abraçada més antiga de totes.

—Oh, gràcies a Déu —va dir Maud, i l’alleujament es va tornar plaer. Es va començar a moure, contenta, al mateix ritme que ell. Finalment van fer l’amor.





SEGONA PART


La guerra dels gegants





12


Agost de 1914





I


Katerina estava consternada. Enmig d’un Sant Petersburg empaperat amb cartells que cridaven a la mobilització, seia al dormitori de Grigori. Sanglotava i es passava els dits pels seus cabells llargs i rossos repetidament, amb aire absent, sense parar de preguntar-se: «Què faré ara? Què faré ara?».

Grigori desitjava amb totes les forces abraçar-la ben fort i besar-la i eixugar-li les llàgrimes i prometre-li que no la deixaria mai. Però no ho podia fer; al cap i a la fi, ella s’estimava el seu germà.

Grigori ja havia fet el servei militar i, en teoria, era un reservista preparat per a la guerra. A la pràctica, però, bona part de l’ensinistrament que havia rebut havia consistit a marxar i construir carreteres. Malgrat tot, estava a l’expectativa de ser cridat a files ben aviat.

Tot plegat l’enfurismava. Aquella guerra era estúpida i inútil, com tot el que havia fet el tsar Nicolau. S’havia comès un assassinat a Bòsnia i al cap d’un mes Rússia estava en guerra amb Alemanya! Milers de treballadors i pagesos de tots dos bàndols moririen per res. Tot això demostrava, a Grigori i a tothom que coneixia, que la noblesa russa era massa estúpida per governar.

I si al final sobrevivia, de ben segur que la guerra malbarataria els seus plans: estava estalviant per pagar el passatge als Estats Units. Amb el salari de la fàbrica Putílov, al cap de dos o tres anys el podria comprar, però amb la paga de l’exèrcit s’hi passaria la vida. Quants anys més hauria de sotmetre’s a la injustícia i la brutalitat del règim tsarista?

Katerina, però, encara el preocupava més. Què faria si l’enviaven a la guerra? Compartia una habitació amb tres noies més a la pensió i treballava a la fàbrica Putílov empaquetant munició per a fusells en caixes de cartró. Però, quan donés a llum, hauria de deixar de treballar durant una temporada. Com es mantindrien, ella i el nen, sense Grigori? Cauria en la desesperació, i ell sabia molt bé què feien les noies de Sant Petersburg quan necessitaven diners desesperadament. Que Déu no permetés que acabés venent el seu cos pels carrers de la ciutat.

Malgrat tot, no el van cridar ni el primer dia ni la primera setmana. Segons els diaris, havien mobilitzat dos milions i mig de reservistes el darrer dia de juliol. Però no era veritat. Era impossible reunir tants homes, uniformar-los i enviar-los al front amb tren en un sol dia. Ni en un mes. Els cridaven en grups, primer uns, després uns altres.

Els dies calorosos d’agost passaven i Grigori començava a pensar que s’havien oblidat de cridar-lo. Era molt temptador. L’exèrcit era una de les institucions més mal governades d’aquell país desorganitzat sense remei, i probablement per la pura incompetència passaven per alt milers d’homes que s’havien d’allistar.

Katerina havia agafat l’hàbit de visitar-lo a la seva habitació cada matí mentre esmorzava. Era el punt àlgid del dia, per a ella. En aquell moment Grigori ja s’havia rentat i vestit, però ella encara portava la camisa de dormir, els cabells graciosament embullats i badallava. La roba li anava petita perquè s’estava engreixant per moments. Va calcular que devia estar de quatre mesos i mig. Els pits i els malucs s’havien fet més grossos i la panxa, incipient, es començava a notar. La seva voluptuositat era una deliciosa tortura. Grigori evitava mirar aquell cos.

Un matí va anar-hi mentre Grigori es preparava dos ous remenats en una paella. Ja no prenia farinetes de civada per esmorzar: el fill del seu germà que era en camí necessitava bons aliments per créixer fort i sa. Gairebé sempre tenia aliments ben nutritius per compartir amb Katerina: pernil, arengades o embotit, el que ella més s’estimés.

Katerina sempre tenia gana. Va seure a taula, va tallar una llesca gruixuda de pa negre de motlle i va començar a menjar, massa impacient per esperar. Amb la boca plena va preguntar:

—Quan maten un soldat, qui rep les pagues endarrerides que li pertoquen?

Grigori va recordar que havia donat el nom i l’adreça del seu parent més proper.

—En el meu cas, Lev —va respondre.

—Em pregunto si ja ha arribat a Amèrica.

—Segurament. El viatge no arriba a vuit setmanes.

—Tant de bo hagi trobat feina.

—No t’amoïnis. Segur que està bé. Sempre cau bé a tothom.

Grigori va sentir una punxada d’amarg ressentiment envers el seu germà. Qui havia de ser allà, a Rússia, tenir cura de Katerina i el fill que duia al ventre, i amoïnar-se pel reclutament, era Lev, i Grigori hauria d’haver començat a Amèrica la nova vida que tant havia planejat i per la qual tant havia lluitat. Lev, però, li havia pres aquella oportunitat. Tot i així, però, Katerina es preocupava per l’home que l’havia abandonat, i no pas pel que s’havia quedat amb ella.

—Estic segura que li va bé, a Amèrica, encara que m’agradaria rebre’n una carta —va reflexionar en veu alta.

Grigori va posar un tall de formatge sec sobre els ous i hi va afegir una mica de sal. Es va preguntar amb malenconia si mai rebrien noves d’Amèrica. Lev no havia estat mai gaire sentimental, i qui sap si no havia decidit desfer-se del passat com un llangardaix que deixa enrere la pell vella. Però Grigori, pensant amb tendresa en Katerina, que encara tenia esperances de retrobar-se amb Lev, no va expressar amb veu alta les seves sospites.

—Creus que aniràs a la guerra?

—No, si ho puc evitar. Per què lluitem?

—Per Sèrbia, diuen.

Grigori va repartir els ous en dos plats i va seure.

—Tot es redueix a qui sotmetrà Sèrbia: si l’emperador d’Àustria o el tsar de Rússia. I dubto que als serbis els importi gaire si ho fa l’un o l’altre. I, a mi, encara m’importa menys.

Va començar a menjar.

—Lluitem pel tsar, doncs.

—Jo lluitaria per tu, per Lev, per mi mateix o pel teu fill…, però pel tsar? No.

Katerina es va menjar l’ou ràpidament i va escurar el plat amb una llesca de pa.

—Quins noms de nen t’agraden?

—El meu pare es deia Serguei, i l’avi, Tikhon.

—A mi m’agrada Mikhaïl —va dir—. Com l’arcàngel.

—A molta gent li agrada. Per això és tan comú.

—Potser li hauria de posar Lev. O Grigori.

Grigori es va emocionar. Li agradaria molt tenir un nebot amb el seu nom. Però no volia demanar-li res, a Katerina.

—Lev estaria bé —va dir.

La sirena de la fàbrica va sonar —un so que es podia sentir per tot el districte de Narva— i Grigori es va aixecar.

—Ja rento jo els plats —va dir Katerina. No començava a treballar fins a les set, una hora després que Grigori.

Va girar una mica el cap perquè Grigori li fes un petó, un petó breu a la galta —i es va esforçar perquè els llavis no s’hi demoressin més del compte—, però tot i així en va sentir la suavitat de la pell i l’aroma càlida i confortable del coll.

Després es va posar la gorra i va sortir.

Tot i ser ben d’hora, ja feia xafogor, aquell dia d’estiu. Grigori va començar a suar mentre caminava a pas ferm pels carrers.

Havien passat dos mesos des que Lev havia marxat, i Grigori i Katerina havien fet una estranya amistat. Ella es recolzava en ell, i ell la cuidava i li donava suport, però cap dels dos no tenia el que desitjava. Grigori volia amor, no amistat. Katerina volia Lev, no Grigori. Almenys, Grigori se sentia satisfet pel fet d’alimentar-la bé. Era l’única manera d’expressar-li el seu amor. A llarg termini era un arranjament abocat al fracàs, però en aquell moment era difícil pensar en un futur llunyà. L’objectiu que tenia encara era fugir de Rússia i trobar un lloc a la terra promesa d’Amèrica.

Una munió d’homes envoltava els nous cartells de mobilització que havien penjat al portal de l’entrada de la fàbrica. Els qui no hi arribaven suplicaven als de més endavant que els llegissin en veu alta. Grigori es va trobar al costat d’Isaak, el capità de futbol. Tenien la mateixa edat i havien fet de reservistes plegats. Grigori es mirava aquelles notes tot cercant el nom de la seva unitat.

La va trobar.

Ho va tornar a mirar, però no, no era un error: regiment Narva.

Va resseguir la llista dels noms i hi va trobar el seu.

Durant tot aquell temps havia menystingut la realitat. Però s’havia estat enganyant a si mateix. Tenia vint-i-cinc anys, estava en forma i era fort: material de primera per a l’exèrcit. Era clar que aniria a la guerra.

Què li passaria, a Katerina? I al seu fill?

Isaak va maleir la seva sort. El seu nom també apareixia a la llista.

—No us preocupeu —els va dir una veu des del darrere.

Es van girar i van veure la figura llarga i prima de Kanin, el simpàtic supervisor de la foneria, un enginyer que no arribava als quaranta anys.

—Que no em preocupi? —va dir Grigori, escèptic—. Katerina tindrà el nen de Lev i ningú no la podrà ajudar. Com m’ho faré?

—He anat a parlar amb el responsable de la mobilització d’aquest districte —va respondre Kanin—. M’ha promès eximir tots els meus treballadors. Només hi aniran els més conflictius.

Grigori tornava a tenir esperances. Massa bones notícies per ser veritat.

—Què hem de fer? —va preguntar Isaak.

—Senzillament, no aneu als barracons, res més. Està tot arreglat.

Isaak era un tipus de caràcter decidit, per això era tan bon esportista, i la resposta de Kanin no el va acabar de convèncer.

—Arreglat? Com? —va preguntar.

—L’exèrcit entrega a la policia una llista dels homes que no s’han presentat, i la policia els ha de buscar. Però el teu nom no hi serà, a la llista.

Isaak va remugar, insatisfet. A Grigori tampoc no li agradaven aquests tripijocs semioficials, massa coses podien sortir malament, però les gestions amb el govern sempre es feien així. Segurament Kanin devia haver subornat un oficial, o alguna cosa per l’estil. No servia de res continuar insistint.

—Em sembla perfecte —va dir Grigori a Kanin—. Gràcies.

—No em donis les gràcies —va dir Kanin amb suavitat—. Ho he fet per mi, i per Rússia. Ens calen homes com vosaltres per fer trens, no pas per aturar les bales alemanyes. Per a això ja tenim un munt de pagesos analfabets. El govern encara no s’ha adonat d’això, però ho farà, i llavors em donaran les gràcies.

Grigori i Isaak van travessar el portal.

—Haurem de confiar-hi —va dir Grigori—. No hi perdem res. —Feien cua per fitxar: van introduir una peça metàl·lica, quadrada i numerada en una capsa—. Són bones notícies —va concloure.

Isaak no n’estava gaire convençut.

—Tant de bo ho tingués tan clar —va dir.

Es van dirigir a la secció de les rodes. Grigori va apartar les preocupacions del cap i es va preparar per a la nova jornada. La planta Putílov fabricava més trens que mai. L’exèrcit donava per fet que molts trens i locomotores serien destruïdes pels atacs enemics, i que, per tant, els caldrien recanvis tan bon punt s’iniciés la batalla. La brigada de Grigori havia de produir rodes a tota velocitat.

En entrar a la secció, es va arromangar. Era una nau petita i a l’hivern la caldera l’escalfava, però aquells dies d’estiu esdevenia un autèntic forn. Els torns, que no paraven de brunzir i xerricar, donaven forma i enllustraven les peces de metall.

Va veure Konstantin dret al costat del torn. Tenia una mirada d’alerta, una mirada que volia dir que alguna cosa no rutllava del tot. Isaak també se’n va adonar. Reaccionant abans que Grigori, el va aturar agafant-lo pel braç i li va dir:

—Què…?

No va acabar la pregunta.

Un individu vestit d’uniforme negre i verd va aparèixer de darrere d’un torn amb un mall a les mans i va colpejar Grigori a la cara.

Va intentar esquivar el cop, però la reacció no va ser prou ràpida, i, tot i que es va ajupir, el cap de fusta del gran martell li va picar la mandíbula i el va fer caure a terra. Va xisclar mentre un dolor insuportable li perforava el cap.

Va necessitar una bona estona per tornar al món. A la fi, va mirar amunt i va veure la corpulenta figura de Mikhaïl Pinski, el capità de la policia local.

Ho hauria d’haver previst. Havia sortit massa ben parat d’aquella baralla del febrer passat. Els policies no oblidaven mai afers com aquell.

També va veure Isaak lluitant amb el company de Pinski, Ilià Kozlov, i amb dos policies més.

Grigori no es va aixecar. Mentre ho pogués evitar, no s’hi tornaria. Volia que Pinski quedés satisfet amb la revenja.

Però va haver de desdir-se’n immediatament.

Pinski va aixecar el mall. Durant un instant de lucidesa Grigori va reconèixer la seva eina a les mans del contrincant. La feia servir per introduir les peces al motlle. Aleshores li va picar el cap.

Va trontollar cap a la dreta però Pinski va preveure’n el moviment i la pesada eina de fusta de roure va picar contra l’espatlla esquerra de Grigori. Va cridar de dolor i d’ira. Mentre Pinski recobrava l’equilibri, Grigori es va alçar. Tenia el braç esquerre masegat, inservible, però el dret estava intacte, i, indiferent a les possibles conseqüències, va intentar donar un cop de puny a Pinski.

No va ser prou ràpid. De cop i volta van aparèixer dos individus també amb uniforme negre i verd, un a cada costat, i el van reduir engrapant-lo amb fermesa pels braços. Debades va provar de desfer-se’n. Emboirat per la ràbia va veure Pinski i el seu mall. El cop li va encetar el pit, i va sentir com algunes costelles s’esberlaven. El cop següent va picar en un costat de l’estómac, que es va regirar, i va vomitar l’esmorzar. I l’última bategada va anar dirigida a un costat del cap. Per uns instants es va esvanir, però tot seguit es va veure penjant sense forces de les urpes dels dos policies. A Isaak l’engrapaven altres dos policies.

—Què, ja ens hem calmat una micona? —va preguntar Pinski.

Grigori va escopir sang. El seu cos era tot dolor i no podia pensar amb claredat. Què havia passat? Pinski l’odiava, però alguna altra cosa havia d’haver passat per provocar tot allò. Per què Pinski se sentia prou valent per actuar d’aquella manera al bell mig de la fàbrica, envoltat de treballadors que no tenien gaires motius per estar a favor de la policia? Per una raó o altra se sentia molt segur de si mateix.

Pinski va aixecar el mall amb rostre pensatiu, com sospesant la possibilitat de donar-li un altre cop. Grigori, superant la temptació de suplicar pietat, es va preparar. Llavors el policia va preguntar:

—Com et dius?

Grigori va provar de parlar. En un primer moment de la seva boca només va sortir sang. A la fi va poder respondre:

—Grigori Serguéievitx Peixkov.

Pinski el va colpejar de nou a l’estómac. Grigori va gemegar i va escopir més sang.

—Mentider —va dir Pinski—. Com et dius? —De nou va aixecar el mall.

Konstantin els va separar del torn i s’hi va apropar.

—Agent, aquest home és Grigori Peixkov! —va protestar—. Fa molts anys que el coneixem!

—No gosis mentir-me —va exclamar Pinski aixecant el mall—, o tastaràs això!

La mare de Konstantin, Vària, hi va intervenir.

—No és pas mentida, Mikhaïl Mikhaïlovitx —va dir. L’ús del patronímic volia dir que coneixia Pinski—. Ell és qui diu que és —va afegir, dreta i amb els braços plegats sobre el gros pitram, amb actitud desafiant envers tothom qui dubtés de les seves paraules.

—Llavors, explica’m això —va dir Pinski, i es va treure un tros de paper de la butxaca—: «Grigori Serguéievitx Peixkov va deixar Sant Petersburg fa dos mesos a bord de l’Àngel Gabriel».

Kanin, el supervisor, va aparèixer i va dir:

—Què passa aquí? Per què ningú no treballa?

Pinski va assenyalar Grigori.

—Aquest home és Lev Peixkov, el germà de Grigori Peixkov, buscat per assassinat d’un agent de la policia!

De sobte tothom va començar a cridar. Kanin va aixecar la mà en senyal de silenci i va dir:

—Agent, jo conec Grigori i Lev Peixkov. Des de fa molts anys els he vist cada dia. S’assemblen, com habitualment passa entre germans, però li puc assegurar que aquest és Grigori. I sóc l’encarregat de la feina de tota aquesta secció.

—Si aquest és Grigori —va dir Pinski amb l’aire de qui està jugant a cartes i té un trumfo—, llavors, qui va pujar a l’Àngel Gabriel?

La resposta era òbvia des del mateix moment que l’havia formulat. Pinski hi va caure immediatament, i es va sentir ridícul.

—Em va robar el passaport i el bitllet —va dir Grigori.

Pinski el va escridassar:

—Per què no en vas informar la policia?

—I de què em serviria? Lev ja havia sortit del país, i vosaltres ni el podíeu detenir ni tornar-me el que és meu.

—Això et fa còmplice de la seva fugida.

Kanin va tornar a intervenir.

—Capità Pinski, vostè ha començat acusant aquest home d’assassinat. Potser es tractava d’una raó prou bona per aturar la producció de la secció de les rodes, però ha admès que s’ha equivocat, i ara només al·lega que hauria d’haver denunciat el robatori dels documents. Mentrestant, el nostre país està en guerra, i ara mateix està provocant un retard en la construcció de locomotores, i aquestes són vitals per a l’exèrcit de Rússia. Si no vol que el seu nom consti en el pròxim informe que enviarem a l’alt comandament de l’exèrcit, li recomano que acabi d’una vegada el que ha vingut a fer aquí.

Pinski va mirar Grigori.

—A quina unitat de reserva pertanys?

—Al regiment Narva —va respondre Grigori sense pensar.

—Ah! —va exclamar Pinski—. Avui mateix t’han cridat a files, doncs. —Va mirar Isaak—. I a tu també, suposo.

Isaak no va dir res.

—Deixeu-los anar —va ordenar Pinski.

Quan el van deixar lliure, Grigori feia tentines, però va aconseguir mantenir l’equilibri.

—Millor que us presenteu a l’estació, tal com us han ordenat —va dir Pinski a Grigori i Isaak—. I si no ho feu, ja us podeu calçar. —Va fer mitja volta i va sortir amb els seus homes al darrere i la poca dignitat que li quedava.

Grigori es va deixar caure en un tamboret. El cap li feia un mal terrible, tenia les costelles destrossades i l’estómac totalment masegat. Necessitava entortolligar-se en un racó i recuperar l’alè. Es mantenia conscient gràcies al desig abrusador de destruir Pinski i tot el sistema de què formava part. «Un dia d’aquests», va pensar, «acabarem per sempre amb Pinski i el tsar i tot el que representen».

—L’exèrcit no us perseguirà —va dir Kanin—, ja me n’he assegurat, però desgraciadament no puc fer res amb la policia.

Grigori va assentir, afligit. Havia passat el que tant temia. El cop més salvatge de Pinski, fins i tot més dolorós que els del mall, havia estat assegurar-se que Grigori i Isaak anessin al front.

—Em sabrà greu perdre’t, has estat un bon treballador —va dir Kanin. Semblava afectat de veritat, però no podia fer-hi res. Va callar uns segons, va alçar les mans en un gest d’impotència i va sortir de la sala.

Vària es va apropar a Gregori amb un cubell d’aigua i un drap net, i li va netejar la sang de la cara. Era una dona corpulenta, però les seves enormes mans es movien amb suavitat.

—Hauries d’anar als barracons de la fàbrica —va dir—. Cerca-hi un llit lliure i estira-t’hi una estona.

—No —va dir Grigori—. Me’n vaig a casa.

Vària es va arronsar d’espatlles i es va acostar a Isaak, que no n’havia sortit tan malparat.

Grigori es va aixecar fent un gran esforç. Durant uns instants li va rodar el cap i Konstantin el va agafar del braç, però tot seguit es va veure amb cor de sostenir-se tot sol.

Konstantin va recollir la seva gorra de terra i l’hi va donar.

Se sentia una mica inestable quan va començar a caminar, però va rebutjar tots els oferiments d’ajuda; al cap d’unes passes ja havia recobrat la verticalitat habitual. Amb l’esforç, el cap se li va aclarir, però per culpa del dolor a les costelles caminava amb molta cura. Entre el laberint de taules i torns, calderes i premses, va sortir de l’edifici i finalment va arribar al portal d’entrada.

Llavors es va trobar Katerina.

—Grigori! —va exclamar—. T’han cridat a files. He vist el cartell! —Aleshores li va veure la cara destrossada—. Què t’ha passat?

—Una trobada amb el teu capità de policia preferit.

—El porc d’en Pinski! Estàs malferit!

—No pateixis, les ferides cicatritzaran.

—Et portaré a casa.

Grigori estava sorprès. Es tractava d’un canvi de papers: fins en aquell moment mai no li havia ofert la seva ajuda.

—No cal, puc anar-hi tot sol.

—No hi fa res. T’hi acompanyaré igualment.

El va agafar del braç i van caminar pels carrers estrets en direcció contrària a la marea de milers de treballadors que es dirigien a la fàbrica. Li feia mal tot el cos i se sentia molt dèbil, però al mateix temps estava molt content de caminar al costat de Katerina mentre sortia el sol rere les cases atrotinades i els carrers bruts.

La caminada habitual el va fatigar més del que es pensava i quan per fi van arribar a casa, va córrer a seure al llit per descansar una mica. Al cap d’un segon s’hi va estirar.

—Tinc amagada una ampolla de vodka a l’habitació de les noies —va dir Katerina.

—No, gràcies, m’estimo més una mica de te.

Grigori no tenia samovar, però Katerina va fer te amb un pot, n’hi va omplir una tassa i tot seguit hi va abocar un terròs de sucre. Després de beure, es va sentir una mica millor.

—El pitjor de tot és que podria haver-me deslliurat de l’allistament, però Pinski m’ha jurat que s’assegurarà que me’n vagi —va dir.

Katerina va seure al llit, al seu costat, i es va treure un pamflet de la butxaca.

—Una companya m’ha donat això.

Grigori va donar-hi un cop d’ull. Semblava un paper oficial sense interès, de l’estil de les publicacions governamentals. Hi deia «Ajuda a les famílies dels soldats».

—Si ets la dona d’un soldat, tens dret a una paga mensual de l’exèrcit. I no la donen només als pobres, és per a tothom —va dir Katerina.

Grigori recordava amb vaguetat haver-ne sentit a parlar, però com que no l’afectava no hi havia parat gaire atenció. Katerina va continuar dient:

—No és només això. Pots tenir combustible per casa a bon preu, descomptes en els bitllets de tren i ajudes per a l’escola dels nens.

—Això està bé —va dir Grigori, que volia dormir—. No és gaire normal que l’exèrcit sigui tan sensible a aquests temes.

—Però has d’estar casat.

Grigori va fer-hi més atenció. No era possible que Katerina estigués pensant a…

—Per què m’expliques tot això? —va preguntar.

—En la meva situació actual no em donarien res.

Grigori es va incorporar una mica sobre el colze i la va mirar. De cop i volta el cor li bategava amb molta força.

—Si em casés amb un soldat, no ho passaria tan malament. Ni el meu fill tampoc.

—Però…, tu estimes Lev.

—Ja ho sé. —Va esclafir a plorar—. Però Lev és a Amèrica i ni s’ha dignat a escriure’m ni a preguntar-me com estic.

—Així, què penses fer? —Grigori sabia la resposta, però la volia sentir en veu alta.

—Em vull casar —va dir.

—Perquè vols tenir la paga que rep la dona d’un soldat.

Va assentir, i amb aquell gest es va esvanir l’estúpida i dèbil esperança que durant uns breus instants havia il·luminat Grigori.

—Significaria molt per a mi —va dir— disposar d’alguns diners quan vingui el nen, sobretot perquè tu seràs fora, amb l’exèrcit.

—T’entenc —va dir apesarat.

—Ens casarem? —va preguntar—. Si us plau, Grigori.

—Sí —va respondre ell—. És clar.





II


Cinc parelles es casaven alhora a l’església de la Immaculada Concepció. El sacerdot anava per feina i Grigori observava, amb irritació, que no mirava ningú a la cara. Si una de les núvies hagués estat un goril·la, aquell home amb prou feines se n’hauria adonat.

Però a Grigori tant li feia, això. Sempre que passava per davant d’una església recordava el sacerdot que havia intentat abusar sexualment de Lev quan tenia onze anys. I el seu menyspreu pel cristianisme es va afermar encara més amb les xerrades sobre l’ateisme que organitzava el grup bolxevic de Konstantin.

Com les altres quatre parelles, Grigori i Katerina estaven a punt de casar-se. Els homes vestien d’uniforme. La mobilització havia provocat una allau de matrimonis, i l’Església amb prou feines donava a l’abast. Grigori, però, odiava l’uniforme, perquè simbolitzava la servitud.

No havia dit a ningú que es casava; no creia que fos motiu de celebració. Katerina ja li havia deixat clar que es tractava d’una mesura estrictament pràctica, una manera de rebre una paga amb regularitat. Però, ben mirat, era una bona idea, ja que, d’aquesta manera, quan Grigori anés a l’exèrcit, estaria més tranquil sabent que Katerina disposaria de certa ajuda econòmica. Malgrat tot, no podia evitar pensar que el casament no era sinó una gran farsa.

Katerina no se n’avergonyia, però: hi havia convidat totes les noies de la pensió, i també moltes de les seves companyes de la planta Putílov.

Després de l’acte, es va celebrar una festa a la sala femenina de la pensió, amb cervesa, vodka i un violinista que tocava cançons tradicionals que tothom coneixia. Quan la gent es va començar a emborratxar, Grigori va sortir discretament i se’n va anar a la seva habitació. Es va treure les botes i es va estirar al llit amb els pantalons i la camisa de l’uniforme posats. Va bufar l’espelma, però la llum del carrer il·luminava l’habitació. La pallissa de Pinski encara li feia mal: sentia un dolor agut al braç esquerre quan el movia i si es regirava al llit les costelles trencades li causaven un dolor insuportable.

L’endemà pujaria a un tren en direcció a l’oest. Les hostilitats podien començar en qualsevol moment. Tenia por; només un boig no en tindria. Però era intel·ligent i decidit, i faria el que fos per sobreviure, com havia fet des de la mort de la seva mare.

Encara estava despert quan va entrar Katerina.

—Has deixat la festa molt aviat —es va queixar.

—No em volia emborratxar.

Es va treure la faldilla.

Grigori va quedar bocabadat. Va admirar el seu cos, perfilat per la llum dels fanals del carrer: la corba pronunciada de les seves cuixes i els rínxols clars. Estava excitat i confós.

—Què fas? —va preguntar.

—Ficar-me al llit, és clar.

—No pas aquest.

Es va treure les sabates amb un cop de peu.

—Què vols dir? Estem casats.

—Només per poder rebre la paga per ser dona de soldat.

—Tot i això, et mereixes alguna cosa a canvi.

Katerina es va estirar al llit i el va besar als llavis. El seu alè feia fortor de vodka. Ell no va poder evitar el desig que creixia dins seu, un desig que el feia envermellir de passió i de vergonya. Malgrat tot, va poder pronunciar un ofegat «No».

Ella li va agafar la mà i la va portar al seu pit. Contra la seva voluntat la va acariciar i li va prémer suaument la carn flonja; els seus dits per fi trobaven el mugró a través del vestit de roba basta.

—Ho veus? —va dir—. Ho desitges.

Aquell to triomfant el va fer enrabiar.

—És clar que ho desitjo —va replicar—. T’estimo des del primer dia que et vaig veure, però tu només has tingut ulls per Lev.

—Per què sempre penses en ell?

—Fa molts anys que tinc aquest costum, des que el meu germà era petit i vulnerable.

—Doncs bé, ara és un home fet i dret, i nosaltres no li importem un rave. Et va robar el passaport, el bitllet i els diners, i ens ha deixat sense res, a part del seu fill.

Tenia raó, Lev sempre havia estat egoista.

—Però ningú no s’estima la família perquè els membres siguin amables i generosos. La gent se l’estima perquè és la pròpia.

—Au va, per què no et concedeixes una alegria? —va dir, irritada—. Demà mateix te’n vas a l’exèrcit, oi que no voldràs penedir-te de no haver fet l’amor amb mi quan en vas tenir l’oportunitat?

Grigori se’n sentia temptat. Tot i estar mig beguda, el seu cos era càlid i llaminer. Que potser no es mereixia una nit d’èxtasi?

Ella va pujar la mà per la cama de Grigori fins que li va engrapar el penis erecte.

—Au va, que estem casats i tens tot el dret de prendre’m.

«Aquest és el problema», va pensar Grigori. Ella no l’estimava. S’hi oferia en recompensa pel favor que li havia fet. Era prostitució. Es va sentir insultat, indignat, i el fet que estigués a punt de rendir-se encara el feia sentir pitjor.

Ella va començar a moure el seu membre amunt i avall. Però ell, furiós i enrabiat, li va clavar una empenta. El cop va ser més fort del que pretenia i la va fer caure del llit.

Katerina va xisclar de sorpresa i dolor.

Grigori no ho volia fer, però estava massa enfadat per demanar disculpes.

Durant una bona estona la dona es va quedar a terra, ajaguda, plorant i maleint-lo. Ell va resistir la temptació d’ajudar-la fins que per fi la noia es va aixecar, encara fent tentines a causa del vodka.

—Porc! —va exclamar Katerina—. Com pots ser tan despietat? —Es va cordar el vestit, que li cobria les esveltes cames—. Quina mena de nit de noces és aquesta, en què el marit fa la dona fora del llit?

Aquelles paraules l’havien afectat, però ni es va moure ni va dir res.

—Mai no m’hauria pensat que podies ser tan cruel —va cridar—. Vés-te’n a la merda! A la merda!

Tot seguit Katerina va agafar les sabates, va obrir la porta i va sortir de l’habitació. Grigori estava totalment desolat. L’últim dia com a civil s’havia barallat amb la dona que adorava. Si moria a la batalla, moriria infeliç. «Quina merda de món, i quina vida més horrible», va pensar.

Es va aixecar per tancar la porta. Va sentir Katerina a l’habitació del costat, parlant amb alegria forçada:

—Grigori no es pot llevar, està massa borratxo! —va exclamar—. Doneu-me més vodka i ballem una mica més!

Va clavar un cop de porta i es va estirar al llit.





III


A la fi es va adormir amb un son irregular. L’endemà al matí es va despertar molt d’hora. Com de costum, es va rentar, es va posar l’uniforme i va menjar una mica de pa.

Quan va treure el cap a la sala de les noies, va veure que tothom dormia la mona. El terra era ple d’ampolles, i l’aire, carregat de pudor de tabac i de cervesa vessada. Katerina dormia amb la boca oberta. La va mirar una bona estona. Després se’n va anar, preguntant-se si mai més la veuria i responent-se tot seguit que tant li feia.

Però es va animar amb l’excitació i la confusió d’haver-se d’incorporar al seu regiment. Li van assignar un fusell i munició, va buscar el tren i finalment es va trobar amb els seus nous companys. Va deixar de pensar en Katerina i es va centrar en el futur.

Va pujar al tren amb Isaak i centenars de reservistes, tots amb guerreres noves i recambres dels fusells de color verd gris. Com la resta, Grigori portava un fusell de fabricació russa Mosin-Nagant, que amb la baioneta punxeguda era tan llarg com ell mateix. El gran blau ocasionat pel cop de mall que li cobria gairebé tot un costat de la cara feia que tothom el veiés com un criminal o alguna cosa semblant, i que el tractessin amb un respecte reverent.

Finalment el tren va sortir de Sant Petersburg enmig de núvols de vapor i a bona marxa es va endinsar entre camps i boscos.

Gairebé sempre el sol es ponia al davant i a la dreta, i això volia dir que es dirigien al sud-oest, cap a Alemanya. Quan Grigori en parlava amb els seus companys, se sorprenien dels seus coneixements, ja que la majoria no tenia ni idea d’on era Alemanya.

Aquest era el segon cop que Grigori viatjava en tren. Se’n recordava vivament, del primer. Quan tenia onze anys la seva mare va portar-lo, amb el petit Lev, a Sant Petersburg. Al seu pare l’havien penjat uns dies abans, i Grigori estava esporuguit i trist. Però, alhora, com qualsevol nen, estava molt emocionat per l’aventura: la forta olor de benzina provinent de la imponent locomotora, les immenses rodes, la companyonia dels pagesos a la tercera classe, el paisatge que passava a gran velocitat davant dels seus ulls. Estava revivint tota aquella excitació infantil, però no podia evitar pensar que en aquell moment, després de molts anys, era al bell mig d’una nova aventura que podia ser emocionant i terrible al mateix temps.

Viatjava, com tothom, en vagons de transport de bestiar. Com tothom, és clar, menys els oficials. Al seu vagó hi havia una quarantena d’homes: treballadors de fàbriques de Sant Petersburg, pàl·lids i murris; pagesos de barbes llargues i de parlar lent que s’ho miraven tot amb curiositat meravellada, i mitja dotzena de jueus d’ulls i cabells foscos.

Un d’aquests treballadors se li va asseure al costat i es va presentar. Es deia David. Li va explicar que el seu pare fabricava cubells de ferro al pati de darrere de casa, i que els venia pels pobles del voltant. A l’exèrcit hi havia molts jueus, va afegir, perquè ho tenien més complicat a l’hora d’aconseguir exempcions.

Estaven a les ordres d’un tal sergent Gàvrik, un militar professional que sempre estava nerviós, que donava ordres a crits i que renegava a tort i a dret. Segons ell, tots els homes eren simples pagesos, i per això en deia cardavaques. Com que tenia més o menys l’edat de Grigori, no podia haver anat a la guerra contra el Japó de 1904-1905, de manera que aquest va concloure que les seves bravates de milhomes només servien per dissimular la por que tenia.

Cada dues o tres hores el tren s’aturava en una estació de poble i els homes sortien a estirar les cames. De vegades els donaven sopa i cervesa, de vegades només aigua. Entre parada i parada seien al terra del vagó. Gàvrik els ensenyava a netejar els fusells i els recordava els graus militars, i com s’hi havien d’adreçar. Tinents i capitans eren «senyors», i els oficials superiors requerien tota una sèrie de tractaments fins a arribar a la fórmula de «sa excel·lència», que també havien d’aplicar a tots aquells que a més de militars eren nobles.

El segon dia Grigori va deduir que devien ser en territori de la Polònia russa.

Va preguntar al sergent a quin cos de l’exèrcit pertanyien. Sabia que el seu regiment era el de Narva, però ningú no els havia dit quina posició ocuparia aquest regiment en el conjunt de l’exèrcit mobilitzat.

—I a tu què cony t’importa? Vés allà on et diguin que vagis i fes el que t’ordenin —va respondre Gàvrik. Grigori va deduir que no en sabia la resposta.

Al cap d’un dia i mig, el tren es va aturar en un poble que es deia Ostrolenka. Grigori no n’havia sentit a parlar mai, però va veure que la via s’acabava allà, i va imaginar que havien de ser a prop de la frontera alemanya. Van descarregar els centenars de vagons de tren. Homes i cavalls suaven i esbufegaven intentant baixar armament pesant. Milers de soldats es movien pertot arreu mentre oficials, renegant i amb cara de pomes agres, els intentaven agrupar en companyies i seccions. Havien de traslladar als carros tones i tones de subministraments: bosses de carn, sacs de farina, barrils de cervesa, caixes de bales, projectils d’artilleria en caixes de fusta i tones de civada per als cavalls.

Durant un instant va veure el príncep Andrei, que tant odiava. Portava un uniforme resplendent —Grigori no coneixia prou el significat de les insígnies i les estrelles per identificar-ne el grau— i muntava un cavall de color marró. Darrere seu caminava un caporal amb un canari dins una gàbia. «Ara mateix li podria clavar un tret i venjar el meu pare», va pensar Grigori. Era una idea estúpida, és clar, però en cap moment va deixar d’acariciar el gallet del fusell mentre el príncep i el seu ocell engabiat desapareixien entre la multitud.

El temps era calorós i sec. Aquella nit Grigori va dormir a terra, amb els altres homes del vagó. Es va adonar que formaven una secció, i que en el futur immediat estarien junts. L’endemà al matí van conèixer el seu superior, un tinent jove i irritant, de nom Tomxak, que va conduir-los fora d’Ostrolenka per una carretera que es dirigia al nord-oest.

El tinent Tomxak va informar Grigori que pertanyien al tretzè cos, comandat pel general Kliuev, part del Segon Exèrcit, a les ordres del general Samsonov. Quan Grigori ho va dir als seus companys, aquests es van espantar, ja que el número tretze portava mala sort. El sergent Gàvrik va deixar anar:

—Peixkov, ja et vaig dir que no era un refotut assumpte teu, marieta menja-cigales.

No gaire lluny del poble les llambordes de la carretera es van convertir en un camí de sorra que s’endinsava en el bosc. Els carros de subministraments s’hi encallaven, i els carreters van veure de seguida que amb un sol cavall no podrien fer avançar per la sorra els carros de guerra carregats fins dalt. Haurien de desenganxar tots els cavalls i enganxar-los de dos en dos als carros, la meitat dels quals van quedar abandonats al voral de la carretera.

Van avançar durant tot el dia i van dormir al ras, sota les estrelles. Cada nit, quan estava a punt d’adormir-se, Grigori es deia que ja havia passat un altre dia i que continuava viu per poder tenir cura de Katerina i el nen.

Com que aquella nit Tomxak no va rebre noves ordres, l’endemà al matí tothom va poder descansar sota l’ombra dels arbres. Grigori se’n va alegrar: les cames li feien mal de la marxa del dia anterior, i els peus també, per culpa de les botes noves. Els pagesos, acostumats a caminar tot el dia, feien befa de les queixes dels companys que venien de ciutat.

A migdia un missatger els va comunicar l’ordre de sortida per a les vuit del matí, quatre hores abans del previst.

No hi havia subministrament regular d’aigua, per això se les havien d’empescar i anar bevent de pous i rieres que trobaven pel camí. Ben aviat van aprendre a aprofitar-se’n quan se’ls presentava l’ocasió i hi omplien fins dalt les cantimplores. Tampoc no tenien mitjans per cuinar, i per menjar només tenien a mà els hardtacks, unes galetes seques i molt resistents. I és que no només caminaven, sinó que cada pocs quilòmetres els cridaven perquè donessin un cop de mà per treure algun canó mòbil que s’havia encallat en un banc de sorra o en un aiguamoll.

Van marxar fins que es va pondre el sol i de nou van dormir sota els arbres.

El tercer dia van sortir del bosc i van veure una masia entre uns prats de civada i blat ja madurs. Era una casa de dos pisos, amb el teulat molt inclinat. Al pati hi havia un pou de formigó i una estructura baixa que semblava una cort de porcs, tot i que estava molt neta. Tot plegat semblava la llar d’un terratinent o del fill d’un noble. Però no hi havia ningú i era tancada amb pany i forrellat.

Dos quilòmetres enllà, cosa que va sorprendre a tothom, la carretera passava per una vila de cases molt semblants entre si, també abandonades. Llavors Grigori va deduir que acabaven de travessar la frontera amb Alemanya i que aquelles cases luxoses eren les llars dels alemanys que, amb les seves famílies i el seu ramat, havien fugit de l’exèrcit rus que s’apropava. Però els camperols i les seves barraques, on eren? Què se n’havia fet, de la brutícia dels porcs i de les vaques? Per què no veien les típiques quadres de fusta atrotinades, amb les parets apedaçades i amb forats al sostre?

Els soldats estaven eufòrics.

—Fugen! —va dir un pagès—. Tenen por dels russos. Conquerirem Alemanya sense disparar ni un sol tret!

Al grup de debat de Konstantin, Grigori havia après que el pla alemany consistia a conquerir França primer per centrar-se tot seguit en Rússia. Els alemanys no s’estaven rendint, només esperaven el millor moment per atacar. Altrament, seria molt estrany que entreguessin aquelles terres sense oposar resistència.

—A quin lloc d’Alemanya som, senyor? —va preguntar a Tomxak.

—En diuen Prússia Oriental.

—És la regió més rica d’Alemanya?

—No ho crec —va respondre el tinent—. No hi veig palaus.

—La gent normal i corrent d’Alemanya és prou rica per viure en cases com aquestes?

—Suposo que sí.

Tomxak, que es veia que acabava de sortir de l’escola, no sabia gaires més coses que Grigori.

La marxa no s’aturava, i ell se sentia desmoralitzat. Es tenia per una persona ben informada, però no hauria imaginat mai que els alemanys visquessin tan bé.

Isaak va expressar en veu alta el que estava pensant.

—El nostre exèrcit ja té problemes per alimentar-nos, i encara no hem disparat ni un sol tret —va raonar en veu baixa—. Com volen que lluitem contra una gent tan ben organitzada que fins i tot fa cases de pedra per als porcs?





IV


Els esdeveniments a tot Europa donaven esperances a Walter. Tot indicava que la guerra seria breu, que Alemanya obtindria una victòria ràpida. Per Nadal es retrobaria per fi amb Maud.

Si no moria, és clar. I si moria, ho faria feliç.

Cada cop que recordava la nit que havien passat junts se sentia l’home més feliç del món. No van perdre temps dormint, sinó que van fer l’amor tres vegades. Les dificultats que tenien per trobar-se a soles havien intensificat l’emoció. Mentre descansaven, jeien l’un al costat de l’altre, acariciant-se, i parlaven sense parar. Va ser una conversa inoblidable. Tot el que Walter amagava dins seu ho va dir a Maud. Mai fins llavors no s’havia sentit tan proper a una altra persona.

Però va arribar l’alba; i ja s’havien menjat tota la fruita del bol i tots els bombons de la caixa. Havia arribat el moment de separar-se: Maud havia d’entrar d’esquitllentes a casa de Fitz i fer creure al servei que havia sortit per fer una passejada matinera. Walter, per la seva banda, havia d’anar al seu apartament, canviar-se de roba, fer la maleta i manar al seu criat que enviés la resta de possessions a la casa de Berlín.

Al taxi, en el curt trajecte de Knightsbridge a Mayfair, es van agafar fort les mans i van parlar molt poc. Walter va fer aturar el conductor a la cantonada del carrer de Fitz. Es van besar de nou —les llengües es buscaven amb desesper i passió—, i tot seguit se’n va anar. Va deixar Maud preguntant-se si mai més la tornaria a veure.

La guerra havia començat bé. L’exèrcit alemany arrasava Bèlgica. Més al sud, els francesos —moguts més pel sentiment que per l’estratègia— havien envaït Lorena, però al cap de poc havien frenat l’envestida: l’artilleria alemanya els havia atacat i van acabar retirant-se de les seves posicions.

El Japó s’havia alineat amb França, la Gran Bretanya i Rússia. Un Japó que malauradament havia deixat lliures els soldats russos detinguts en la guerra anterior perquè anessin a lluitar al camp de batalla europeu. Walter, però, estava alleujat perquè els nord-americans havien confirmat la seva neutralitat. Va pensar que el món s’havia empetitit: el Japó era a l’extrem oriental, i els Estats Units, a l’occidental. Aquella guerra ja abraçava tot el planeta.

Segons els serveis secrets alemanys, els francesos havien enviat un munt de telegrames a Sant Petersburg suplicant al tsar que ataqués. D’aquesta manera, les forces alemanyes s’haurien de dividir. I els russos s’havien mogut més ràpidament del que tothom havia previst. El Primer Exèrcit havia sorprès el món marxant sobre la frontera alemanya només dotze dies després de l’inici de la mobilització. Mentrestant, més al sud, el Segon Exèrcit entrava en territori alemany dibuixant una pinça, amb un braç a l’estació terminal d’Ostrolenka i l’altre a la població de Tannenberg. Cap dels dos exèrcits no havia trobat resistència.

No van trigar a castigar el responsable d’aquella inusual passivitat. L’Estat Major va destituir de manera fulminant el comandament en cap de la regió, el general Prittwitz, conegut com der Dicke, «el Gras», i va ser substituït immediatament per dos comandants: Paul von Hindenburg, que ja estava retirat, i Erich Ludendorff, un dels pocs militars veterans sense l’aristocràtic «von» al nom. Amb quaranta-nou anys, Ludendorff també era un dels pocs generals joves. Walter l’admirava per haver ascendit només per mèrits, i se sentia molt orgullós de ser el seu contacte al servei d’intel·ligència.

El 23 d’agost es van aturar breument a Berlín, a mig camí entre Bèlgica i Prússia. A l’andana de l’estació Walter es va trobar uns curts instants amb la seva mare, que tenia envermellit el nas afilat per culpa d’un refredat estiuenc. Molt emocionada, el va abraçar amb força.

—Ets viu —va dir.

—Sí, mare, sóc viu.

—Estic molt preocupada per Zumwald. Els russos hi són molt a prop!

Zumwald era la propietat que els Von Ulrich tenien a l’est.

—No pateixis, no passarà res.

Però la seva mare no era fàcil d’enredar.

—He parlat amb la kaiserin. —La mare de Walter coneixia molt bé la dona del kàiser—. Hi han parlat moltes senyores.

—Mare, no hauríeu de molestar la família reial —va renyar-la Walter—. Ja tenen prou preocupacions.

—No podem lliurar les nostres propietats als russos! —va replicar mentre s’eixugava les llàgrimes.

Walter hi estava d’acord. Ell també odiava que una colla de camperols russos analfabets, juntament amb els seus amos, uns bàrbars massa aficionats a fer servir el fuet, passessin per sobre dels camps fèrtils i els horts de l’heretat dels Von Ulrich. Havien de protegir aquells pagesos alemanys tan treballadors, les seves sofertes dones, els seus fills tan ben plantats i els seus valuosos ramats. La guerra es basava en això, precisament. A més, tenia previst portar Maud a Zumwald i ensenyar-li les propietats.

—Ludendorff aturarà l’avenç dels russos, mare —va dir. Desitjava que fos així.

Abans que la seva mare pogués respondre, va sonar el xiulet. Walter va fer-li un petó i va pujar al tren.

Walter se sentia personalment responsable dels retrocessos alemanys al front oriental. Era un dels experts en espionatge que havien predit que els russos no atacarien tan aviat després d’haver donat l’ordre de mobilització. Se sentia molt avergonyit quan hi pensava, però tenia el pressentiment que no anava del tot errat, ja que els russos tenien tropes mal preparades i amb subministraments insuficients.

Aquella sospita es va reforçar quan va arribar a Prússia Oriental aquell mateix diumenge, cap al tard, acompanyant el seguici de Ludendorff. Els informes deien que el Primer Exèrcit de Rússia, al nord, s’havia aturat. Només s’havia endinsat uns quants quilòmetres en territori alemany, i la lògica militar preveia que havien d’avançar. O esperaven? Walter va deduir que se’ls estava acabant el menjar.

Però el braç meridional de la pinça encara avançava, i la prioritat de Ludendorff era aturar-lo.

L’endemà al matí, dilluns 24 d’agost, Walter va entregar a Ludendorff dos informes de vital importància. Es tractava de dos missatges telegrafiats dels russos que havien interceptat i traduït els serveis secrets alemanys.

El primer, enviat a dos quarts de cinc de la matinada pel general Rennenkampf, donava ordres al Primer Exèrcit de Rússia perquè reprengués la marxa. Per fi Rennenkampf es tornava a moure, però en comptes de virar cap al sud per trobar-se amb el Segon Exèrcit i tancar la pinça, es dirigia, inexplicablement, cap a l’oest, un front que les forces alemanyes no amenaçaven.

El segon missatge l’havia enviat una hora més tard el general Samsonov, el comandant del Segon Exèrcit de Rússia. Ordenava als cossos d’exèrcit tretzè i quinzè que empaitessin el vintè cos alemany, que creia que s’estava retirant.

—Això és fabulós! —va exclamar Ludendorff—. Com hem aconseguit aquesta informació? —va preguntar amb to de sospita, com si Walter li estigués amagant alguna cosa. Aquest tenia la impressió que Ludendorff en desconfiava perquè era membre de la vella aristocràcia militar—. Coneixem els seus codis? —va insistir.

—No fan servir codis —va respondre Walter.

—Envien les ordres sense codificar? Per l’amor de Déu, per què?

—Els soldats russos no estan prou formats per fer servir codis —va explicar Walter—. Les nostres investigacions d’abans de la guerra afirmen que els homes que manipulen els aparells de ràdio amb prou feines saben llegir i escriure.

—Aleshores, per què no fan servir telèfons convencionals? Una trucada d’aquesta mena no es pot interceptar.

—M’imagino que se’ls deu haver acabat el cable telefònic.

Ludendorff tenia uns llavis que sempre miraven avall, com un somriure invertit, un mentó punxegut que sobresortia, i observava tothom amb desconfiança.

—Pot ser que es tracta d’un engany?

Walter va negar amb el cap.

—De cap de les maneres, senyor. Els russos amb prou feines són capaços de fer comunicacions normals. La idea de fer servir missatges telegrafiats falsos per enganyar l’enemic és tan inconcebible per a ells com volar a la lluna.

Ludendorff va inclinar la calba sobre el mapa desplegat a la taula. Treballava incansablement, però sovint l’assaltaven dubtes terribles, i Walter va imaginar que en aquell precís moment tenia por del fracàs. Ludendorff va posar el dit sobre un punt del mapa.

—Els cossos tretzè i quinzè formen el centre del front rus —va dir—. Si fan marxa enrere…

Walter va endevinar immediatament el que estava pensant Ludendorff: els russos podrien caure a la trampa i acabar envoltats per tres costats.

Ludendorff va exposar el seu pla:

—A la nostra dreta tenim Von François i el seu cos u. Al centre, Scholtz i el vintè cos, que han retrocedit però no s’han retirat, al contrari del que es pensen els russos. I a la nostra esquerra, però a cinquanta quilòmetres en direcció nord, tenim Mackensen i el dissetè cos. Mackensen vigila el braç septentrional de la pinça russa, però si els russos avancen pel camí equivocat els podríem deixar de banda momentàniament i fer que Mackensen vingui al sud.

—Una maniobra clàssica —va dir Walter. Era senzilla, i tot i això no se n’havia adonat fins que Ludendorff no l’hi havia mostrat. «Per això Ludendorff és general», va pensar amb admiració.

—Però només funcionarà si Rennenkampf i el Primer Exèrcit rus continuen marxant en la direcció equivocada.

—Vostè mateix ha vist el missatge interceptat. Les ordres dels russos ja s’han enviat.

—Esperem que Rennenkampf no canviï d’idea.





V


El batalló de Grigori ja no tenia menjar, però acabava d’arribar un carregament de pales i tothom va començar a cavar una trinxera. Ho feien en breus torns de mitja hora. El resultat no era gaire polit, però ja faria el fet.

Aquell mateix dia, al matí, Grigori, Isaak i els seus companys havien entrat en una posició enemiga abandonada. Grigori va veure que les seves trinxeres tenien una mena de zig-zag a intervals regulars, de manera que la vista no arribava gaire enllà. El tinent Tomxak va dir que aquestes ziga-zagues s’anomenaven «ramal», però en desconeixia la utilitat. No va ordenar als seus homes que copiessin aquell disseny alemany, però Grigori sabia del cert que tot plegat tenia un propòsit.

Grigori encara no havia estrenat el fusell. Havia sentit trets de fusell, de metralleta i d’artilleria, i la seva unitat havia pres un bon tros de territori alemany, però fins llavors encara no havia disparat a ningú, i ningú no li havia disparat. A mesura que avançava el cos tretzè trobava indicis que els alemanys s’acabaven de retirar.

Tot això no tenia cap lògica. Grigori s’estava adonant que a la guerra tot era confusió. Ningú no podia assegurar quines eren les posicions pròpies, i menys encara les de l’enemic. Havien mort dos homes de la seva secció: el primer s’havia disparat per accident la cuixa amb el fusell i s’havia dessagnat; al segon, un cavall encabritat l’havia trepitjat i havia mort sense recobrar la consciència.

Feia dies que no veien cap carro de cuina. Les racions d’emergència ja s’havien acabat i fins i tot les galetes hardtack. No havien menjat res des del matí del dia anterior i després de cavar les trinxeres s’adormien famolencs. Per sort era estiu i no passaven fred.

L’atac va començar l’endemà a l’alba.

Va esclatar a l’esquerra de Grigori, a força distància, però ell va veure el fum de la metralla i la terra que escopien els obusos en rebentar. Sabia que hauria de tenir por, però no en tenia. Tenia gana i set, i sentia fatiga, dolor i avorriment, però no por. Es va preguntar si els alemanys no devien sentir el mateix.

A la dreta, a uns quants quilòmetres al nord, el canoneig també era intens, però de moment a la seva posició tot estava tranquil.

—Com a l’ull de l’huracà —va dir David, el venedor jueu de cubells.

Tot seguit van arribar les ordres d’avançar. Lentament i amb desgana van sortir de les trinxeres i van començar a caminar.

—Suposo que els hem d’estar agraïts —va dir Grigori.

—Per què? —va preguntar Isaak.

—És millor marxar que lluitar. Tenim butllofes, però estem vius.

A la tarda van arribar a una vila que segons el tinent Tomxak es deia Allenstein. Es van agrupar en ordre de marxa als afores i van entrar a la població en perfecta formació.

Van veure amb sorpresa que Allenstein era plena de ciutadans alemanys ben vestits i que feien la vida habitual d’un dijous a la tarda: enviaven cartes, anaven a comprar i treien a passejar els seus fills en els cotxets. La unitat de Grigori es va aturar en un petit parc, on va descansar sota l’ombra d’uns arbres molt grans. Tomxak va entrar en una barberia propera i poc després en va sortir perfectament afaitat i amb els cabells tallats. Isaak va anar a buscar vodka, però va tornar amb les mans buides: l’exèrcit havia posat sentinelles davant de tots els cellers amb ordres de no deixar-hi entrar cap soldat.

A la fi va aparèixer un cavall i un carro amb un barril d’aigua fresca. Els homes feien cua per omplir les cantimplores. En vesprejar arribaren més carros, amb barres de pa comprades o requisades a les fleques del poble, i a la nit van dormir a l’arbreda.

Es van llevar a l’alba i no van esmorzar. Van deixar un batalló per mantenir el control en aquell enclavament i Grigori i la resta del tretzè cos van continuar la marxa cap al sud-oest per una carretera que portava a Tannenberg.

Tot i que encara no havien pres part en cap combat, Grigori va notar un canvi d’actitud en els oficials. Anaven amunt i avall a mig galop al llarg de tota la línia i formaven rotllanes i debatien, inquiets. Les veus s’alçaven i discutien: un major indicava una direcció i un capità gesticulava assenyalant la contrària. Grigori continuava sentint l’artilleria pesada al nord i al sud, i tot i que semblava que el camp de batalla es movia cap a l’est, el tretzè cos anava cap a l’oest.

—De qui és, aquella artilleria? —va preguntar el sergent Gàvrik—. És nostra o seva? I per què avança cap a l’est quan nosaltres anem cap a l’oest? —No havia deixat anar cap renec i això va fer pensar a Grigori que estava molt preocupat.

Al cap de pocs quilòmetres de deixar Allenstein, es van desfer d’un altre batalló per protegir la rereguarda. Això va sorprendre Grigori, que creia que l’enemic era al davant i no al darrere. «El tretzè cos s’està encongint i al final ens quedarem en no res», va pensar amb aprensió.

Al pic del migdia el seu batalló es va separar de la marxa general. Mentre els seus companys avançaven cap al sud-oest, ells es van dirigir cap al sud-est per una pista ampla que travessava un bosc.

Allà, finalment, Grigori es va topar amb l’enemic.

Es van aturar al costat d’un rierol per descansar i omplir les cantimplores. Grigori es va endinsar en el bosc per fer les seves necessitats. Era dret darrere d’un enorme pi quan va sentir un soroll a l’esquerra i es va sorprendre de veure, a escassos metres, un oficial alemany amb el casc acabat amb punxa i muntant un preciós cavall negre. L’alemany observava amb una ullera de llarga vista el lloc on s’havia aturat el batalló de Grigori, que es preguntava què diantre podia estar mirant, si els arbres li tapaven la vista. Potser només provava de distingir si els uniformes eren russos o alemanys. Seia tan immòbil com un monument de qualsevol plaça de Sant Petersburg. Però el cavall es va moure de costat i va tornar a fer el soroll que havia alertat Grigori.

Es va cordar els pantalons en silenci, va agafar el fusell i va caminar enrere, procurant que l’arbre s’interposés entre ell i l’alemany.

De cop i volta l’home es va moure. Grigori es va espantar per un instant, pensant que l’havia vist, però l’enemic va fer girar el cavall amb destresa i el va posar al trot en direcció a l’oest.

Grigori va córrer a avisar el sergent Gàvrik.

—He vist un alemany! —va exclamar.

—On?

—Allà mateix. Estava pixant. —Grigori va assenyalar el lloc.

—Estàs segur que era alemany?

—Portava un casc amb punxa.

—Què feia?

—Ens espiava amb un ull de llarga vista des del cavall.

—Un explorador! —va exclamar Gàvrik—. Li has disparat?

Només aleshores va recordar que se suposava que havia de matar soldats alemanys en comptes de fugir-ne.

—He pensat que l’havia d’informar —va respondre Grigori amb veu tremolosa.

—I per què et penses que t’hem donat un cony de fusell, tros de marieta? —va bramar Gàvrik.

Grigori va mirar el fusell carregat, a la mà, i la intimidant baioneta. És clar que l’hauria d’haver disparat. En què coi pensava?

—Em sap greu —va dir.

—I ara que l’has deixat marxar, l’enemic sap on som!

Grigori se sentia humiliat. Durant la seva etapa de reservista mai no s’havia trobat en aquella situació, i tot i així, no tenia excusa.

—En quina direcció se n’ha anat? —va preguntar Gàvrik.

Almenys podia ser útil en alguna cosa:

—Cap a l’oest.

Gàvrik li va donar l’esquena i ràpidament es va acostar al tinent Tomxak, que descansava recolzat en un arbre, fumant. Al cap d’un segon va llançar la cigarreta i es va acostar al major Bobrov, un oficial veterà, ben plantat, de cabells platejats, llargs i deixats anar.

Després tot va passar molt ràpidament. No tenien artilleria, però la secció de metralladores les va descarregar dels carros. Els sis-cents homes del batalló es van escampar formant una línia irregular de nord a sud d’aproximadament un quilòmetre. Es van escollir uns quants homes perquè s’avancessin, la resta es va moure a poc a poc cap a l’oest, en direcció a un sol que ja s’amagava rere els arbres.

El primer obús va caure al cap d’un parell de minuts. Va fer un brunzit estrident a l’aire, va fregar la capçada dels arbres i, finalment, va caure a certa distància de Grigori. Va esclatar amb un espetec molt fort que va sacsejar tot i tothom.

—L’explorador els ha indicat la nostra antiga posició —va dir Tomxak—. Ataquen on érem fa un moment. Sort que hem avançat.

Els alemanys, però, pensaven amb rapidesa, també, i pel que es veia es van adonar de l’error i l’obús següent va caure just davant de la primera línia russa.

Els homes del voltant de Grigori estaven molt neguitosos. Miraven constantment a dreta i esquerra, amb els fusells preparats i maleint-se els uns als altres davant la més petita provocació. David només mirava amunt, com si fos capaç de veure venir un obús i esquivar-lo. Isaak mirava cap a una banda i una altra amb agressivitat, com feia al camp de futbol quan l’equip contrari començava el joc brut. «Tenir la certesa que algú fa tot el que pot i més per matar-te causa una angoixa insuportable», va pensar Grigori. Es va sentir com aquell que acaba de rebre una notícia terrible però no recorda quina. Li va venir al cap l’absurda fantasia de cavar un forat a terra i amagar-s’hi.

Es va preguntar què podien veure els canoners enemics. Potser tenien un observador d’artilleria al capdamunt d’un punt elevat que pentinava tot el bosc amb uns potents prismàtics alemanys. No podia distingir un home a dins del bosc, però tal vegada sí que podia veure’n un grup de sis-cents movent-se entre els arbres.

Finalment, els alemanys van apuntar bé, ja que durant uns segons van disparar molts obusos i van causar nombroses baixes. Tot eren esclats eixordadors, grans brolls de terra que saltaven enlaire, xiscles i parts de cossos aquí i allà. Grigori estava paralitzat pel terror. No podia fer res i res no el podia protegir tant si l’obús feia punteria com si fallava. Va accelerar el pas, com si servís d’alguna cosa caminar més ràpid. La resta dels homes devia pensar el mateix, ja que, per iniciativa pròpia, va començar a trescar a bon ritme.

Grigori s’aferrava al fusell amb mans humides i mirant de controlar el pànic. Encara queien més projectils, a darrere seu i a davant, a dreta i esquerra. Va córrer més de pressa.

El foc d’artilleria es va fer tan intens que ja no distingia entre un obús i el següent: tot era una fressa contínua, com el soroll de cent expressos alhora. Llavors el batalló va sobrepassar l’abast dels canoners, ja que els obusos començaven a caure’ls a l’esquena. Tot seguit el canoneig es va apagar. Al cap d’uns segons Grigori va veure per què. Al davant una metralladora va començar a disparar, i es va adonar amb terror que eren a tocar de les línies enemigues.

Les metralladores ruixaven tot el bosc: arrencaven les fulles i esquerdaven els troncs dels arbres. Grigori va sentir un xiscle darrere seu, es va girar i va veure que Tomxak queia. Es va agenollar al costat del tinent. Tenia la cara i la pitrera de la guerrera plenes de sang. Amb horror, també va observar que tenia un ull destrossat. Tomxak va provar de moure’s, però va xisclar de dolor.

—Què faig? Què faig? —no feia més que repetir Grigori. Era capaç d’embenar una ferida superficial, però com podia ajudar un home a qui havien rebentat un ull?

Va sentir un cop al cap i va mirar amunt. Era Gàvrik, que cridava mentre corria:

—Peixkov! No t’aturis, estúpid cap de cony!

Va mirar Tomxak de nou. Li va semblar que l’oficial havia deixat de respirar. No n’estava del tot segur, però tot i així, es va alçar i va córrer endavant.

El foc s’intensificava i la por de Grigori esdevenia ira. Les bales de l’enemic li produïen un sentiment d’ultratge. En el fons sabia que era irracional, però no podia evitar-ho. De sobte volia matar aquells maleïts. Uns dos-cents metres davant seu, en una clariana, va veure tot d’uniformes grisos i cascos amb punxes. Es va apostar rere un pi, va clavar un genoll a terra, va vigilar a banda i banda, va aixecar el fusell, va veure un alemany i, per primer cop, va prémer el gallet.

Res no va canviar, i llavors es va recordar del fiador.

Era impossible desactivar el fiador d’un Mosin-Nagant en posició horitzontal. Va seure, va abaixar l’arma, va recolzar-ne la culata al colze i tot seguit va desactivar la palanca que desbloquejava el fiador.

Va mirar al voltant. Com ell, els seus companys s’havien aturat per buscar protecció. N’hi havia uns que disparaven, d’altres que carregaven els fusells, d’altres que es retorçaven de dolor a causa de les ferides i la resta jeia en la quietud de la mort.

Grigori va esguardar el seu voltant, es va posar l’arma a l’espatlla i va apuntar mirant pel canó. Va veure un fusell sortint d’uns matolls i un casc amb una punxa. Pres per l’odi, va prémer el gallet cinc vegades seguides. El fusell enemic va desaparèixer però no va caure, i Grigori es va pensar que havia fallat. Es va sentir decebut i frustrat.

Amb el Mosin-Nagant només es podien fer cinc trets per càrrega. Va obrir la capsa de la munició i va omplir el carregador. Ara només volia matar alemanys, i com més de pressa millor.

Va veure un alemany amagat rere l’arbre corrent a través d’una clariana. Va buidar el carregador, però l’home no es va immutar i va desaparèixer rere un grup de plançons.

Grigori va veure que no n’hi havia prou, de disparar. Tocar l’enemic era difícil; molt més difícil en una lluita real que en les escadusseres pràctiques de tir que havia fet abans d’entrar en combat. S’hi hauria d’esmerçar més.

Mentre carregava l’arma va sentir una metralladora que va ruixar amb les bales la vegetació del voltant. Es va amagar darrere el tronc, recolzant-hi amb força l’esquena i doblegant els genolls, va quedar ben arraulit fins a convertir-se en un blanc minúscul. Pel so de les bales va deduir que l’arma havia d’estar a uns dos-cents metres a l’esquerra.

En un moment de silenci va sentir la veu de Gàvrik:

—Dispareu el cony de metralladora, carallots! Dispareu-los mentre carreguen de nou!

Grigori va treure el cap lleugerament en direcció al niu enemic. Va veure’n el trípode entre dos grans arbres. Va aixecar el fusell, però tot seguit es va aturar. «No n’hi ha prou de disparar», va recordar. Va respirar amb calma, va estabilitzar el feixuc canó del fusell i va apuntar cap a un casc punxegut. Va abaixar lleugerament el canó per veure el pit d’aquell enemic: s’havia descordat la guerrera a l’alçada del coll a causa de l’esforç.

Grigori va prémer el gallet.

Va fallar. L’alemany ni va notar el tret. Grigori no tenia ni idea d’on havia anat a parar la bala.

Va tornar a disparar. Va buidar la recambra, per no res. Era exasperant. Aquells porcs el volien matar, però ell no era capaç de tocar-ne ni un de sol. Potser era massa lluny del blanc. O potser era un tirador pèssim.

La metralladora va començar a disparar un altre cop i els russos van amagar les armes.

Va aparèixer el major Bobrov, desplaçant-se de quatre grapes.

—Soldats! —va cridar—. Quan doni l’ordre ataqueu la metralladora!

«Deus ser boig», va pensar Grigori. «Però jo no».

El sergent Gàvrik va repetir l’ordre:

—Preparats per atacar el niu de la metralladora! Espereu l’ordre!

Bobrov es va aixecar i va córrer a la gatzoneta per tota la línia. Grigori va sentir que repetia l’ordre una mica més enllà. «Estàs gastant saliva en va», va pensar. «Que et creus que som suïcides?».

La ràfega de la metralladora es va acabar i el major es va redreçar, exposant-se perillosament a les bales. Havia perdut el barret, i els seus cabells platejats s’havien convertit en un blanc molt fàcil.

—Endavant! —va cridar.

Gàvrik va repetir l’ordre:

—Ataqueu, ataqueu, ataqueu!

Bobrov i Gàvrik van donar exemple i es van posar al capdavant dels seus homes, corrent entre els arbres en direcció al niu. De sobte Grigori es va veure a si mateix imitant-los, travessant matolls i saltant sobre troncs caiguts, corrent mig inclinat i mirant que no li caigués l’incòmode fusell. La metralladora continuava en silenci, però els alemanys disparaven amb la resta de les armes. L’efecte de dotzenes de fusells en acció era igual de perillós, però Grigori corria i corria, com si fos l’última cosa que hagués de fer a la vida. Va veure com l’equip encarregat de la metralladora, desesperat, provava de recarregar-la: les mans remenaven la recambra nerviosament, les cares blanques de terror. Alguns russos disparaven, però Grigori no tenia prou presència d’ànim. Ell només podia córrer. Encara no era prou a prop de la metralladora quan va veure tres alemanys amagats rere uns matolls. Eren espantosament joves i el miraven aterrits. Va carregar contra ells amb la baioneta per davant, com una llança medieval. Va sentir un crit i va adonar-se que era seu. Els tres joves soldats havien fugit.

Els va perseguir, però estava molt afeblit per la gana, i van poder escapar-se amb facilitat. Un centenar de metres més enllà es va aturar, exhaust. Al seu voltant els alemanys fugien i els russos intentaven encalçar-los. L’equip de la metralladora havia abandonat l’arma. Grigori sabia que havia de disparar, però en aquell moment no tenia prou forces per alçar el fusell.

El major Bobrov va reaparèixer. Continuava anant i venint al llarg de la primera línia.

—Avanceu! —va cridar—. Que no s’escapin. Mateu-los, o tornaran un altre dia! Endavant!

Fatigat, Grigori va començar a córrer. Però la situació va canviar immediatament. A l’esquerra hi havia un gran terrabastall: trets, crits, renecs. De sobte, tot de soldats russos corrien esperitats, provinents d’aquella direcció. Bobrov, al costat de Grigori, es va preguntar:

—Què coi està passant?

Grigori va veure que els atacaven des d’aquella banda.

—Manteniu la calma! Cobriu-vos i dispareu! —va cridar Bobrov.

Ningú no l’escoltava. Els nouvinguts s’internaven al bosc moguts pel pànic i els companys de Grigori van girar a la dreta en direcció nord, per afegir-se a l’estampida.

—Soldats, manteniu la posició! —va cridar Bobrov mentre treia la pistola de la cartutxera—. Manteniu posicions ara mateix! —El corrent indeturable de soldats russos gairebé l’atropellava mentre xisclava—. Dispararé a tots els desertors!

Hi va haver un espetec i els seus cabells es van tacar de sang. Va caure. Grigori no sabia si l’havia tocat una bala perduda dels enemics o del seu bàndol.

Va fer mitja volta i va fugir amb els altres.

Aleshores el foc provenia de totes les direccions. Grigori ja no sabia qui disparava a qui. Els russos es van dispersar pel bosc i, a mesura que avançava, Grigori va veure com s’allunyava del fragor de la batalla. Va seguir corrents fins que ja no va poder més, i llavors es va deixar caure sobre un llit de fulles. No podia fer ni una passa més. Va romandre allà, ajagut, una bona estona, paralitzat. Amb sorpresa es va adonar que encara tenia el fusell: no s’explicava per què no l’havia llançat, en el furor de la fugida.

Finalment es va aixecar, a poc a poc. Va adonar-se que des de feia estona li feia mal l’orella dreta. Va palpar-la i va fer un xiscle de dolor. Amb horror va saber que n’havia perdut un bon tros. L’havien ferit i no se n’havia ni adonat: en algun moment de la batalla una bala li n’havia escapçat la part superior.

Va inspeccionar el fusell. La recambra era buida. La va recarregar sense saber ben bé per què: es veia incapaç de disparar ningú. Va posar el fiador.

Els havien atrapat en una emboscada. Els havien empès cap endavant fins a encerclar-los, i ells hi havien caigut de quatre grapes.

Què havia de fer? No podia demanar ordres a cap oficial: no hi havia ningú. Però allà no s’hi podia quedar gaire temps més. El seu cos es retirava, n’estava segur, i va concloure que havia de tornar enrere. Si encara quedava cap efectiu rus, probablement el trobaria en direcció est.

Es va girar i es va posar a caminar: el sol a punt de pondre’s li escalfava l’esquena. Es movia tan silenciosament com podia entre els arbres, ja que no sabia on podien ser els alemanys. Es preguntava si el Segon Exèrcit havia estat derrotat i havia fugit. Es va adonar que podria morir de gana allà tot sol, al bosc.

Al cap d’una hora es va aturar per beure aigua d’un rierol. Per un moment va pensar que s’hi netejaria la ferida, però a la fi la va deixar com estava. Després de beure fins a saciar-se, va descansar una estona, a la gatzoneta i amb els ulls tancats. Aviat es faria fosc. Afortunadament no plovia i podria dormir a terra.

Mig endormiscat, va sentir un soroll. Es va girar i es va espantar en veure, a deu metres de distància, un oficial alemany dalt d’un cavall que es movia amb parsimònia entre els arbres. L’enemic havia passat per davant seu i no l’havia vist, ajupit al rierol.

Amb molta precaució Grigori va aixecar el fusell i va girar el fiador. De genolls, el va recolzar sobre l’espatlla i va apuntar al bell mig de l’esquena de l’alemany. Es trobava només a quinze metres: un blanc perfecte per a un fusell.

A l’últim moment l’alemany va tenir un pressentiment i es va girar sobre la sella.

Grigori va prémer el gallet.

En el silenci del bosc el tret va ser ensordidor. El cavall va retrocedir. L’oficial va caure de costat, però se li va enganxar un peu a l’estrep. El cavall el va arrossegar pel sotabosc un centenar de metres, fins que va alentir el pas i es va aturar.

Grigori va escoltar amb atenció per si el soroll del tret havia atret algú més. Només va sentir una lleu brisa de tarda que acaronava les fulles.

Es va acostar al cavall. Quan estava a prop va aixecar el fusell i va apuntar l’oficial amb una precaució innecessària. L’home jeia immòbil, amb els ulls ben oberts, el casc punxegut al costat. Tenia els cabells rossos, ben arranats i uns ulls bonics, de color verd. Podia ser l’home que havia vist aquell matí, però no n’estava segur. Lev ho hauria sabut, perquè hauria recordat el cavall.

Grigori en va obrir les alforges. En una hi havia mapes i un periscopi. A l’altra, una salsitxa i un tros de pa negre. Grigori es moria de gana. Va fer una mossegada a l’embotit. Tenia molt de gust de pebre, herbes i all. El pebre li va encendre les galtes i el va fer suar. Va mastegar-ho de pressa, s’ho va empassar i tot seguit va queixalar una mica de pa. Estava a punt de plorar: el menjar era deliciós. Dret, recolzat a la panxa del cavall, deglutia tan ràpidament com podia, mentre l’home a qui havia disparat el mirava amb uns ulls verds i sense vida.





VI


Walter va informar Ludendorff:

—S’estima que hi ha hagut trenta mil baixes en l’exèrcit rus, general.

Mirava de dissimular l’eufòria, però la victòria alemanya era aclaparadora i amb prou feines podia amagar un somriure.

—Presoners? —Ludendorff va preguntar fredament, controlant les emocions.

—L’últim recompte és de noranta-dos mil, senyor.

Era una estadística increïble, però Ludendorff va escombrar cap a casa:

—I de generals?

—El general Samsonov s’ha suïcidat d’un tret. En tenim el cos. I hem fet presoner Martos, el comandant del quinzè cos de Rússia. Hem capturat cinc-cents canons d’artilleria.

—En resum —va dir Ludendorff alçant per fi la vista del mapa—, el Segon Exèrcit de Rússia ha estat aniquilat. Ja no existeix.

—Sí, senyor. —Walter no va poder contenir un somriure.

Ludendorff romania impassible. Va fer voleiar el paper que acabava de llegir.

—Tot plegat fa que la situació hagi esdevingut força irònica.

—Senyor?

—Ens envien reforços.

Walter va quedar bocabadat.

—Què? Si em permet, general… Reforços?

—Estic tan sorprès com vostè. Tres cossos i una divisió de cavalleria.

—D’on vénen?

—De França, on necessitem tots i cadascun dels homes, si funciona el pla Schlieffen.

Walter recordava que Ludendorff treballava en els detalls del pla Schlieffen amb la seva energia i minuciositat habituals, i sabia que a França necessitaven tots els efectius, cavalls i munició.

—Però, com és que s’ha pres aquesta decisió? —va preguntar Walter.

—No ho sé, però m’ho suposo. —El to de Ludendorff es va fer més agre—. Política. Les princeses i comtesses de Berlín no han fet més que somicar i plorar a la kaiserin planyent-se de l’amenaça que els russos significaven per a les seves propietats familiars. Al final l’alt comandament ha cedit a la seva pressió.

Walter va envermellir. La seva mare era una de les que havien estat donant la llauna a la kaiserin. Que les dones es preocupessin i supliquessin protecció era comprensible, però era del tot imperdonable que l’exèrcit accedís a les seves peticions i d’aquesta manera fessin descarrilar tota l’estratègia de la guerra.

—No és exactament això, el que volen els aliats? —va dir, indignat—. Els francesos han convençut els russos perquè ataquin de pressa, amb un exèrcit poc preparat, amb l’esperança que, presos del pànic, enviem més tropes al front oriental i que, d’aquesta manera, afebleixin el nostre exèrcit a França!

—Exacte. Els francesos es baten en retirada, derrotats, perquè els depassen els nostres efectius i les nostres armes. L’única esperança que tenien era que dividíssim les nostres forces. I els hem donat el que desitjaven.

—Així doncs —va dir Walter, desesperat—, malgrat la nostra gran victòria a l’est contra els russos, han aconseguit l’avantatge estratègic que necessitaven els seus aliats a l’oest!

—Sí —va afirmar Ludendorff—. Exactament.





13


De setembre a desembre de 1914





I


El plor d’una dona va despertar Fitz. Primer es va pensar que era Bea. Després va recordar que la seva esposa era a Londres, i ell, a París. La dona que tenia al costat al llit no era una princesa de vint-i-tres anys embarassada, sinó una cambrera francesa de dinou amb cara d’àngel.

Es va incorporar amb l’ajuda del colze i se la va mirar. Tenia unes pestanyes rosses que li tocaven les galtes com papallones damunt d’uns pètals, humitejades per les llàgrimes.

—J’ai peur —va somicar—. Tinc por.

Ell li va acariciar els cabells.

—Calme-toi —li va dir—. Relaxa’t.

Havia après més francès amb noies com Gini que a l’escola. Gini era el diminutiu de Ginette, però realment semblava un nom inventat. Segur que el seu nom de pila era una cosa prosaica com ara Françoise.

Feia un matí esplèndid i entrava una brisa càlida per la finestra oberta de l’habitació de Gini. Fitz no havia sentit cap tret, ni cap rastre de botes que marxessin damunt l’empedrat.

—París encara no ha caigut —va murmurar en un to tranquil·litzador.

Però no era allò el que li havia d’haver dit, perquè encara la va fer plorar més.

Fitz es va mirar el rellotge. Eren dos quarts de nou. Havia de ser altre cop a l’hotel a les deu sens falta.

—Si vénen els alemanys, tu m’ajudaràs? —li va dir Gini.

—I tant, chérie —va respondre ell, reprimint el remordiment. Ho faria si podia. La noia no era la primera prioritat per a ell.

—Entraran? —va continuar ella, quasi sense veu.

Fitz pensava que tant de bo ho pogués saber. L’exèrcit alemany tenia el doble d’efectius del que havien previst els serveis secrets francesos. Havia entrat com un huracà pel nord-est de França i havia anat guanyant totes les batalles. En aquells moments, l’allau arribava a la línia nord de París; Fitz no sabria fins al cap d’un parell d’hores a quin punt exacte del nord.

—N’hi ha que diuen que la ciutat no es defensarà —va fer Gini, plorosa—. És veritat?

Això tampoc no ho sabia. Si París resistia, l’artilleria alemanya l’atacaria. Aquells esplèndids edificis quedarien destrossats, a les grans avingudes només es veurien esvorancs, i els bars i les botigues es convertirien en runa. Era temptador imaginar que la ciutat es rendia i s’evitava tot això.

—Per a tu potser serà millor —va dir a Gini simulant uns ànims que no tenia—. Faràs l’amor amb un general prussià d’aquells tan refets, que et dirà que ets la seva Liebling.

—No vull cap prussià. —La veu de la noia era com un murmuri—. T’estimo.

Potser era cert, va pensar ell, o tal vegada el veia com un bitllet per sortir d’allà. Tothom que podia abandonava la ciutat, però tampoc no era tan fàcil. Havien confiscat pràcticament tots els cotxes particulars. Era probable que d’un moment a l’altre també requisessin els trens, que en fessin fora tots els passatgers civils i que abandonessin la gent on fos. Un taxi per anar a Bordeus costava mil cinc-cents francs, el preu d’una caseta.

—Potser no anirà així —li va dir ell—. Ara mateix, els alemanys deuen estar esgotats. Fa un mes que avancen i lluiten. No poden pas continuar així per sempre.

Fitz s’ho mig creia. Els francesos havien lluitat de debò mentre es replegaven. Els soldats estaven destrossats, famolencs i desmoralitzats, però n’hi havia pocs de presos, i només havien perdut un grapat d’armes. L’impertorbable comandant en cap, el general Joffre, havia mantingut aplegades les forces aliades en una línia al sud-est de París, on es feia el reagrupament. També havia expulsat sense miraments els oficials francesos que no havien demostrat estar a l’altura de les circumstàncies: havien destituït sense pietat dos comandants de l’exèrcit, set comandants de cos i molts altres càrrecs.

Els alemanys no se n’adonaven. Fitz havia desxifrat missatges d’aquest país que donaven a entendre que hi havia un excés de confiança. L’alt comandament alemany fins i tot havia retirat soldats de França per enviar-los de reforç a l’est de Rússia. Fitz considerava que potser havien comès un error. Els francesos encara no havien acabat.

Dels britànics, no n’estava tan segur.

La força expedicionària era reduïda, cinc divisions i mitja, per comparació a les setanta franceses que hi havia al camp de batalla. Havien lluitat amb valentia a Mons, cosa que havia enorgullit Fitz, però en cinc dies havien perdut quinze mil homes d’un total de cent mil i s’havien replegat.

Els fusellers de Gal·les formaven part de les tropes britàniques, però Fitz no lluitava amb ells. Al principi, l’havia desanimat que el destinessin a París com a oficial d’enllaç: tenia moltes ganes de combatre amb el seu regiment. Li semblava que els generals el tractaven com un principiant a qui s’havia d’enviar a algun lloc on no pogués fer gaire mal. Però coneixia París i parlava francès, de manera que no es podia negar que era una persona amb coneixements especialitzats.

Després va resultar que la feina que li havien assignat era més important del que havia pensat. Les relacions entre el comandament francès i el del mateix rang britànic comportaven molts perills. La força expedicionària britànica estava sota el comandament d’un home nerviós amb un nom que es prestava a confusió: sir John French. No feia gaire, s’havia ofès pel que havia considerat una manca de sensibilitat perquè el general Joffre no l’havia consultat. Malgrat l’ambient d’hostilitat, però, Fitz maldava per mantenir l’intercanvi d’informació entre els dos comandaments aliats.

Tot plegat era violent i feia certa vergonya; Fitz, com a representant britànic, havia d’aguantar el menyspreu mal dissimulat dels oficials francesos. A sobre, la situació havia empitjorat de mala manera feia una setmana. Sir John havia comunicat a Joffre que els seus soldats necessitaven dos dies de descans. L’endemà, l’exigència ja era de deu dies. Els francesos havien quedat esgarrifats, i Fitz, avergonyit del seu país.

Havia discutit amb el coronel Hervey, un assessor llepa de sir John, que havia respost a la queixa amb indignació i, a més, havia negat l’evidència. A la fi, Fitz havia trucat a lord Remarc, subsecretari de la Guerra. Havien estudiat junts a Eton, i Remarc era un dels amics de xafarderies de Maud. A Fitz li havia sabut greu maniobrar d’amagat dels seus superiors, però la lluita per París estava tan equilibrada que pensava que havia de prendre la iniciativa. Li havien ensenyat que el patriotisme tampoc no era tan senzill.

Els efectes de la seva queixa havien estat explosius. El primer ministre Asquith havia enviat tot seguit a París el nou ministre de la Guerra, lord Kitchener, i dos dies abans, sir John havia rebut una repulsa del seu superior. Fitz tenia moltes esperances que el substituïssin aviat. I si això no funcionava, comptava que, si més no, aconseguiria sortir d’aquella letargia.

Aviat ho descobriria.

Es va girar d’esquena a Gini i va posar els peus a terra.

—Te’n vas? —li va preguntar ella.

—Haig de treballar —va respondre, llevant-se.

La noia es va apartar el llençol. Fitz va mirar aquells pits perfectes. En adonar-se’n, ella va somriure enmig de les llàgrimes i es va obrir de cames, incitadora.

Fitz va resistir la temptació.

—Fes cafè, chérie —li va dir.

Gini es va posar una bata de seda de color verd clar i va fer escalfar aigua mentre Fitz es vestia. La nit anterior havia sopat a l’ambaixada britànica amb l’uniforme de gala del regiment, però en acabar l’àpat s’havia canviat aquella jaqueta militar d’un vermell llampant per un esmòquing i se n’havia anat cap a les barriades.

La noia li va servir un cafè carregat en una tassa gran com un bol.

—Aquesta nit t’esperaré al Club Albert —li va dir.

Les sales de festes estaven oficialment tancades, i també els teatres i els cinemes. Fins i tot s’havien tancat els llums del Folies Bergère. Els bars tancaven a les vuit, i els restaurants, a dos quarts de deu. Però tampoc no era tan fàcil eliminar la vida nocturna d’una ciutat, de manera que gent llançada, com Albert, s’havia afanyat a obrir caus il·legals per vendre xampany a uns preus exorbitants.

—Miraré de ser-hi cap a les dotze de la nit —va dir ell.

El cafè era amargant, però li va servir per treure’s la son de les orelles. Va donar a Gini una lliura d’or. Era un pagament generós per una nit, en aquella època tothom s’estimava més la moneda que el paper.

Quan li va fer un petó per dir-li adéu, ella se li va aferrar.

—Vindràs aquesta nit, oi? —li va dir.

A Fitz li va fer llàstima. El món d’aquella noia s’ensorrava i no sabia què fer. Li hauria agradat protegir-la i prometre-li que se n’ocuparia, però no ho podia fer. La seva esposa estava embarassada, i si tenia un disgust, podia perdre la criatura. A més, encara que hagués estat solter, si s’hagués sabut que carregava amb una meuca francesa, s’hauria convertit en la riota de tothom. En fi, Gini era una entre tants milions. Tothom estava espantat, fora dels que ja eren morts.

—Faré el que podré —li va respondre, i es va desfer de l’abraçada.

Tenia el Cadillac blau aparcat al costat de la vorera. Damunt del capó onejava una petita bandera del Regne Unit. Corrien pocs cotxes particulars pels carrers, i la majoria portaven una bandera, en general la tricolor o la de la Creu Roja, per demostrar que estaven al servei de la guerra.

Per portar el cotxe de Londres fins allí, Fitz havia hagut de recórrer als seus contactes i gastar-se una petita fortuna en suborns, però estava content d’haver-ho fet. Cada dia s’havia de traslladar del quarter general dels britànics al dels francesos i trobava que era un descans no haver de demanar que li deixessin un cotxe o un cavall als exèrcits, que ja passaven prou penúries.

Va prémer la palanca d’arrencada automàtica i va engegar el motor. Pràcticament no hi havia trànsit pels carrers. Fins i tot havien requisat els autobusos per al servei de l’exèrcit al front. Es va haver d’aturar davant d’un ramat de xais que travessava la ciutat, probablement per anar cap a l’estació de l’Est, on els carregarien en un tren per alimentar la tropa.

El va intrigar veure un grupet que s’havia aplegat al voltant d’un cartell acabat d’enganxar a la paret del palau Bourbon. Va parar el cotxe i s’hi va afegir.


EXÈRCIT DE PARÍS

CIUTADANS DE PARÍS



Es va fixar en el final de l’avís i va veure que el signava el general Gallieni, el governador militar de la ciutat. Gallieni era un vell militar irascible que havien rescatat del retir. S’havia guanyat fama organitzant reunions on no es permetia que ningú s’assegués: estava convençut que dret tothom prenia decisions més de pressa.

El missatge era, com sempre, concís:


Els membres del govern

de la República han abandonat París per donar

una nova empenta a la defensa nacional.



Fitz estava consternat. El govern havia fugit! Els últims dies havien corregut rumors que els ministres fugirien cap a Bordeus, però els polítics havien dubtat, ja que no volien abandonar la capital. De tota manera, ja eren fora. I aquest era un mal presagi.

El que seguia era desafiador:


Se m’ha encomanat la tasca

de defensar París contra l’invasor.



Així doncs, pensava Fitz, París no es rendirà. La ciutat lluitarà. Bé! Això convenia als interessos britànics. Si la capital havia de caure, com a mínim que l’enemic pagués cara la conquesta.


Una tasca que tiraré endavant

fins a l’última alenada.



Fitz no es va poder estar de somriure. Gràcies a Déu que encara quedaven soldats dels d’abans.

La gent del seu voltant tenia sensacions contradictòries. Va sentir comentaris d’admiració. «Gallieni és un lluitador», deia un de satisfet, «no permetria que prenguessin París». N’hi havia altres de més realistes: «El govern ens ha abandonat» deia una dona, «això significa que tindrem els alemanys aquí avui o demà». Un home amb una cartera a la mà deia que havia enviat la dona i els fills a casa d’un germà al camp. Una senyora ben vestida explicava que tenia trenta quilos de mongetes seques a l’armari de la cuina.

Fitz només veia que la contribució britànica a la guerra, i el paper que hi tenia, havia agafat més volada.

Amb una curiosa sensació de fatalitat, se’n va anar cap al Ritz.

Va entrar al vestíbul del seu hotel preferit i es va ficar en una cabina telefònica. Va trucar a l’ambaixada britànica i hi va deixar un missatge per a l’ambaixador en el qual li explicava l’anunci de Gallieni, per si de cas la notícia encara no havia arribat a la Rue du Faubourg Saint-Honoré.

En sortir de la cabina, va topar amb l’assessor de sir John, el coronel Hervey.

L’home es va mirar l’esmòquing de Fitz i va exclamar:

—Comandant Fitzherbert! Com és que s’ha guarnit així?

—Bon dia, coronel —va respondre Fitz, sense respondre a la pregunta a posta. Era prou clar que havia sortit de nit.

—Són les nou del matí, redéu! Vostè no sap que estem en guerra?

Una altra pregunta que no demanava resposta.

—El puc ajudar en res, coronel? —li va dir fredament Fitz.

Hervey era un perdonavides que no suportava les persones a qui no podia intimidar.

—Aquesta insolència, comandant! —va exclamar—. Tenim prou feina a fer per aturar les maleïdes visites de Londres.

—Lord Kitchener és el ministre de la Guerra. —Fitz va alçar una cella.

—Els polítics ens haurien de deixar fer la nostra feina. Però algú que té amistats a les altes esferes els ha esperonat. —Semblava que sospités de Fitz, però que no tingués valor de dir-ho.

—No el pot pas haver sorprès la preocupació del gabinet de Guerra —va dir Fitz—. Deu dies de descans amb els alemanys a les portes!

—Els homes estan rendits!

—D’aquí a deu dies, la guerra es pot haver acabat. Per què som aquí, si no és per salvar París?

—Kitchener va apartar sir John del seu quarter general en un dia de batalla crucial —va saltar Hervey.

—Pel que jo veia, sir John no tenia gaire pressa per tornar amb la tropa —va replicar Fitz—. Aquell vespre el vaig veure sopant aquí, al Ritz. —Sabia que es mostrava insolent, però no ho podia evitar.

—Fora d’aquí —va dir Hervey.

Fitz va girar cua i se’n va anar a dalt.

No era tan despreocupat com havia donat a entendre. Res no el podia fer doblegar davant un idiota com Hervey, però per a ell era important triomfar en la carrera militar. No suportava pensar que la gent digués que no era com el seu pare. Hervey no servia gaire per a l’exèrcit, ja que malbaratava el temps i les energies tractant amb condescendència els seus preferits i mirant de segar l’herba sota dels peus dels seus adversaris, però també podia arruïnar la carrera dels que es concentraven en altres coses, com ara a guanyar la guerra.

Fitz rumiava això mentre es banyava, s’afaitava i es posava l’uniforme caqui de comandant dels fusellers de Gal·les. Com que sabia que no menjaria res més fins a l’hora de sopar, es va fer pujar a la suite una truita i més cafè.

A les deu en punt va començar la seva jornada laboral i es va treure del cap el nefast Hervey. Del quarter general dels britànics va arribar el tinent Murray, un jove escocès amb molta visió de la situació, que portava a la suite de Fitz la pols del camí i l’informe del reconeixement aeri matinal.

Fitz va traduir de pressa el document al francès i el va escriure amb aquella seva lletra clara, de trets contundents, damunt del paper blau cel del Ritz. Cada matí hi havia avions britànics que sobrevolaven les posicions alemanyes i prenien nota de la direcció que agafaven les forces enemigues. La tasca de Fitz consistia a passar la informació amb la màxima rapidesa al general Gallieni.

Quan era al vestíbul per sortir, el porter principal el va avisar que tenia una trucada.

—Ets tu, Fitz? —va dir una veu distant i distorsionada. Ell, però, va quedar parat de veure que es tractava inconfusiblement de Maud, la seva germana.

—Com carai t’ho has fet? —va preguntar ell. Només el govern i els militars podien trucar a París des de Londres.

—Sóc al despatx de Johnny Remarc, al gabinet de la Guerra.

—M’alegra sentir-te —va respondre Fitz—. Com va tot?

—Aquí tothom està preocupadíssim —va dir ella—. Al principi, els diaris només publicaven bones notícies. Tan sols els que saben geografia eren conscients que darrere de cada aguerrida victòria francesa semblava que els alemanys s’endinsaven seixanta o setanta quilòmetres més en territori francès. Però, diumenge, The Times va publicar una edició especial. Curiós, oi? El diari de cada dia és ple de mentides, i per dir la veritat han de treure una edició especial.

Maud intentava parlar amb enginy i cinisme, però Fitz intuïa la por i la ràbia que sentia en el fons.

—I què deien en aquesta edició especial?

—Parlava del nostre «exèrcit desfet, en retirada». Asquith està enfurismat. Tothom espera que París caigui un dia d’aquests. —La fermesa que volia mostrar se’n va anar en orris i li va sortir un sanglot mentre deia—: No et passarà res, oi, Fitz?

Ell no li podia pas mentir.

—No ho sé. El govern s’ha traslladat a Bordeus. Han esbroncat sir John French, però encara és aquí.

—Sir John s’ha queixat al gabinet de Guerra perquè Kitchener ha anat a París amb l’uniforme de mariscal de camp, cosa que infringeix el protocol, perquè ara és ministre del govern i, per tant, civil.

—Valga’m Déu! En un moment així pensa en el protocol! Com és que no l’han fet fora?

—Johnny diu que semblaria que admeten el fracàs.

—I què els semblaria si París cau en mans dels alemanys?

—Ai, Fitz! —Maud es va posar a plorar—. I la criatura que espera Bea…, la teva criatura?

—Com està, Bea? —va preguntar Fitz, recordant, amb cert sentiment de culpabilitat, on havia passat la nit.

Maud es va empassar les llàgrimes. Amb més calma, va dir:

—Jo la veig molt bé, i ja li han passat els mareigs matutins.

—Digues-li que l’enyoro.

De cop, hi va haver una interferència, va sorgir una altra veu a la línia i va desaparèixer al cap de no res. Això significava que la comunicació es podia tallar en qualsevol moment. Quan Maud va tornar a parlar, ho va fer en to de queixa:

—Quan s’acabarà tot això, Fitz?

—D’aquí a uns dies —va respondre ell—. D’una manera o altra.

—Vés amb molt de compte, si us plau!

—No pateixis.

Es van quedar sense línia.

Fitz va penjar l’aparell, va donar una propina al porter i va sortir a la Place Vendôme.

Es va ficar al cotxe i se’n va anar. Maud l’havia amoïnat en parlar-li de l’embaràs de Bea. Estava disposat a morir pel seu país, i esperava fer-ho amb valentia, però també volia veure el seu fill. Encara no havia estat pare i estava impacient per veure aquella criatura, per ser al seu costat mentre creixia i aprenia coses, per ajudar-la a fer-se adulta. No volia que el seu fill o la seva filla pugés sense pare.

Va travessar el Sena i va arribar al complex d’edificis militars anomenat Les Invalides. Gallieni havia establert el seu quarter general en un institut d’allí a prop, el Lycée Victor-Duruy, més enllà dels arbres. En custodiaven l’entrada uns sentinelles amb capes d’un blau llampant, pantalons vermells i gorra del mateix color, molt més elegants que els britànics, que feien servir el color del fang, el caqui. Els francesos encara no s’havien adonat que els fusells moderns, tan precisos, implicaven que els soldats moderns havien de quedar dissimulats en el paisatge.

Els que feien guàrdia coneixien prou bé Fitz i el van deixar passar de seguida. Era un institut de nenes, hi havia dibuixos d’animals de companyia i flors i verbs llatins conjugats en unes pissarres que havien tret del seu lloc. Semblava que els fusells dels sentinelles i les botes dels oficials ofenguessin aquella delicadesa que havia regnat abans en l’edifici.

Fitz se’n va anar de dret a la sala de l’Estat Major. Només d’entrar-hi va notar l’atmosfera d’expectació. Havien col·locat a la paret un gran mapa del centre de França amb les posicions de l’exèrcit marcades amb xinxetes. Gallieni era un home alt, prim i dret, malgrat el càncer de pròstata que l’havia obligat a retirar-se al febrer. Vestit d’uniforme, es mirava amb expressió agressiva el mapa amb el pinçanàs.

Fitz va saludar i després va encaixar, a l’estil francès, amb l’oficial del seu rang, el comandant Dupuys, i va preguntar en veu baixa què passava.

—Seguim la pista de Von Kluck —va dir Dupuys.

Gallieni disposava d’un esquadró de nou avions vells que utilitzava per controlar els moviments de l’exèrcit invasor. El general Von Kluck comandava el Primer Exèrcit, la força alemanya que era més a prop de París.

—Què tenim? —va preguntar Fitz.

—Dos informes. —Dupuys va assenyalar el mapa—. El reconeixement aeri ens indica que Von Kluck avança cap al sud-est, en direcció al riu Marne.

Això confirmava la informació dels britànics. En aquell recorregut, el Primer Exèrcit aniria cap a l’est de París. I tenint en compte que Von Kluck estava al comandament de l’ala dreta alemanya, això significava que la força sencera circumval·laria la ciutat. Se n’escaparia, París, doncs?

—I tenim un informe de reconeixement de cavalleria que apunta el mateix —va continuar Dupuys.

Fitz va assentir, pensatiu.

—Els militars alemanys, en teoria, primer han de destruir l’exèrcit enemic i després prendre possessió de les ciutats.

—Però, no ho veu? —va fer Dupuys, emocionat—. Tenen el flanc al descobert!

Fitz no hi havia pensat. Només tenia al cap el destí de París. En aquell moment s’adonava que Dupuys tenia raó, que per això hi havia aquell ambient d’emoció. Si els serveis secrets no anaven errats, Von Kluck havia comès el típic error militar. El flanc d’un exèrcit quedava més desprotegit que el seu cap. Un atac al flanc era com una punyalada a l’esquena.

Per què havia comès aquell error, Von Kluck? Es devia pensar que els francesos eren tan febles que no podien contraatacar.

I en aquest cas, s’equivocava.

Fitz es va adreçar al general:

—Em sembla que això li podria interessar molt —li va dir, bo i passant-li el sobre que portava—. És l’informe del reconeixement aeri d’aquest matí.

—Aha! —va fer Gallieni, impacient.

Fitz es va acostar al mapa.

—Si m’ho permet, general…

El general va fer un cop de cap per concedir-li el permís. Els britànics no eren massa populars, però tota la informació dels serveis secrets era benvinguda.

Després de consultar l’original escrit en anglès, Fitz va dir:

—Els nostres han situat aquí l’exèrcit de Von Kluck. —Va clavar una nova xinxeta—. I avancen en aquesta direcció. —Confirmava el que ja pensaven els francesos.

La sala va quedar un moment en silenci.

—O sigui que és cert —va dir lentament Dupuys—. Han deixat el flanc al descobert.

Els ulls del general Gallieni brillaven darrere del pinçanàs.

—Per tant —va dir—, és el moment d’atacar.





II


A les tres de la matinada, Fitz no podia ser més pessimista. Ajagut al costat del cos de Gini, tan ben fet, i un cop consumada la relació sexual, es va adonar que trobava a faltar la seva esposa. Després, tot d’una va pensar, abatut, que ben segur que Von Kluck s’adonaria del seu error i canviaria de rumb.

El matí següent, divendres 4 de setembre, però, per a satisfacció dels defensors francesos, Von Kluck va continuar en direcció sud-est. El general Joffre en va tenir prou. Va donar ordres perquè l’endemà al matí el Sisè Exèrcit francès sortís de París i ataqués la rereguarda de Von Kluck.

Tanmateix, els britànics van continuar replegant-se.

Fitz estava desesperat aquell vespre, quan va trobar Gini a l’Albert.

—És la nostra última oportunitat —li va explicar mentre es prenia un còctel de xampany, que no l’animava gens—. Si és cert que ara podem atacar per sorpresa els alemanys, quan estiguin esgotats i hagin estirat al màxim la seva línia de proveïment, probablement podrem aturar-ne l’avanç. Però si aquest contraatac falla, París caurà.

Gini seia en un tamboret de la barra i va encreuar aquelles seves llargues cames i es va sentir el típic fru-fru de la seda de les mitges.

—Com és que estàs tan trista?

—Perquè, en un moment com aquest, els britànics es repleguen. Si cau París, no superarem mai aquesta vergonya. El general Joffre s’hauria d’enfrontar a sir John i demanar-li que els britànics lluitin! Hauries de parlar amb Joffre!

—No concedeix audiència als comandants britànics. D’altra banda, es podria pensar que és un estratagema de sir John. I jo tindria un bon problema, encara que tampoc no m’hi encaparro tant.

—Doncs parla amb un dels seus assessors.

—Tindria el mateix problema. No em puc pas presentar al quarter general de l’exèrcit francès a dir-los que els britànics els estan traint.

—Però sí que pots dir alguna cosa al general Lourceau a cau d’orella sense que ho sàpiga ningú.

—Com?

—Està assegut allà.

Fitz va seguir la mirada d’ella i va veure un home d’uns seixanta anys vestit de paisà en una taula amb una jove que duia un vestit vermell.

—És molt amable —va afegir Gini.

—El coneixes?

—Vam ser amics una temporada, però es va estimar més Lizette.

Fitz va dubtar. Un cop més es plantejava actuar d’amagat dels seus superiors. És clar que tampoc no era moment per a subtileses. Estava en joc París. Havia de fer el que pogués.

—Presenta-me’l —va dir.

—Un moment.

Gini va baixar del tamboret amb gest elegant i va travessar la sala, movent-se sinuosament al ritme del ragtime del piano, fins que va arribar a la taula del general. Li va fer un petó als llavis, va somriure a la seva acompanyant i es va asseure amb ells. Després d’un moment de conversa seriosa, va indicar a Fitz que hi anés.

Lourceau es va aixecar i els dos homes van encaixar.

—És un honor conèixer-lo, general —va dir Fitz.

—Aquest no és el millor lloc per tenir una conversa seriosa —va respondre Lourceau—, però Gini m’ha assegurat que el que m’ha de dir és terriblement urgent.

—Ho és, i molt —va respondre Fitz abans d’asseure’s.





III


L’endemà, Fitz se’n va anar al campament dels britànics, a Melun, a quaranta quilòmetres al sud-est de París, on es va assabentar, consternat, que la força expedicionària continuava en retirada.

Potser el seu missatge no havia arribat a Joffre. O sí, i Joffre havia pensat que no hi podia fer res.

Fitz va entrar a Vaux-le-Pénil, l’esplèndid castell de Lluís XV que sir John utilitzava com a quarter general, i va ensopegar amb el coronel Hervey al vestíbul.

—Li puc preguntar, coronel, com és que ens repleguem quan els nostres aliats llancen un contraatac? —li va dir tan educadament com va poder.

—No, no m’ho pot preguntar —va respondre Hervey.

Fitz va insistir, reprimint-se l’enuig:

—Els francesos consideren que les seves forces i les dels alemanys estan ben equilibrades i que fins i tot els nostres reduïts efectius podrien fer decantar la balança.

Hervey es va posar a riure amb un cert menyspreu.

—Segur que ho consideren així. —Parlava com si els francesos no tinguessin dret a demanar ajut als aliats.

Fitz veia que anava perdent el control.

—Es pot perdre París per culpa de la nostra timidesa!

—No s’atreveixi a fer servir paraules com aquestes, comandant.

—Ens han enviat aquí per salvar França. Aquesta podria ser la batalla decisiva. —Fitz no es va poder estar d’alçar la veu—. Si perdem París, i amb la capital, França, com explicarem quan tornem al nostre país que nosaltres descansàvem?

En comptes de respondre, Hervey va fixar la mirada més enllà de l’espatlla de Fitz. Aquest es va girar i va veure una figura corpulenta que es movia lentament, amb l’uniforme francès: guerrera negra descordada damunt de l’ample pit, bombatxos vermells desajustats, mitges cenyides i la gorra vermella i daurada de general ben enfonsada al front. Uns ulls descolorits es van girar cap a Fitz i Hervey des de sota d’aquelles celles grisenques. Fitz va reconèixer el general Joffre.

El general va avançar amb pas parsimoniós, amb el seu seguici, i un cop va ser lluny, Hervey va dir:

—Vostè n’és el responsable?

Fitz era massa orgullós per mentir.

—Probablement —va respondre.

—No ha sentit les últimes —va fer Hervey, i, girant cua, se’n va anar de pressa darrere de Joffre.

Sir John va rebre Joffre en una petita sala on només hi havia uns quants oficials, però no pas Fitz, qui s’esperava al menjador d’oficials, rumiant què podia dir Joffre i com se les compondria per convèncer sir John de posar fi a la vergonyosa retirada britànica i afegir-se a l’atac.

Va rebre la resposta al cap de tot just dues hores, de boca del tinent Murray:

—Han dit que Joffre ho ha intentat tot —el va informar Murray—. Ha suplicat, plorat, i fins insinuat que l’honor britànic corria el perill de quedar tacat per sempre més. I ho ha aconseguit. Demà ens n’anem cap al nord.

Fitz va fer un gran somriure.

—Al·leluia —va respondre.

Al cap d’un minut es va acostar el coronel Hervey. Fitz es va aixecar, cortès.

—Ha anat massa lluny —li va dir Hervey—. El general Lourceau m’ha explicat el que va fer. Ell va considerar que li feia, a vostè, un compliment.

—No ho negaré pas —va respondre Fitz—. El resultat ens diu que va ser el més correcte.

—Escolti’m bé, Fitzherbert —va fer Hervey, abaixant el to—, està acabat, redéu si ho està! Ha estat deslleial a un superior. Hi ha una taca en el seu nom que no s’esborrarà mai més. No tindrà cap ascens, encara que la guerra duri un any més. És comandant i continuarà sent comandant per sempre més.

—Gràcies per la seva franquesa, coronel —va dir Fitz—, però jo vaig entrar a l’exèrcit per guanyar batalles i no ascensos.





IV


Els progressos de sir John el diumenge van ser lamentablement prudents, en opinió de Fitz, però el va tranquil·litzar el fet que haguessin aconseguit obligar Von Kluck a fer front a l’amenaça enviant unes tropes que tampoc no li sobraven en un altre lloc. Els alemanys lluitaven en dos fronts, a l’oest i al sud, i aquest era el malson de tots els comandaments.

Fitz es va despertar dilluns al matí, després d’haver passat la nit damunt d’una manta al terra del castell, amb una sensació d’optimisme. Va esmorzar al menjador dels oficials i després va esperar amb impaciència que tornessin els avions de reconeixement matinal. La guerra o bé era un nervi desfermat o bé una calma inútil. Als terrenys del castell hi havia una església que deien que es remuntava al segle X; Fitz l’havia anat a veure, encara que mai no havia entès què hi veia la gent, a les esglésies antigues.

L’informe de reconeixement es va discutir a l’esplèndid saló que donava al parc i al riu. Els oficials seien en cadires de campanya al voltant d’una taula feta amb una planxa de fusta ordinària, envoltats de refinades decoracions del segle XVIII. Sir John tenia una barbeta prominent i una boca que, a sota d’aquell llarg bigoti blanc, semblava eternament estrafeta per una expressió d’orgull ferit.

Els aviadors van informar que hi havia camp obert davant de les forces britàniques, ja que les columnes alemanyes marxaven cap al nord.

Fitz estava eufòric. El contraatac dels aliats havia estat per sorpresa i, pel que semblava, havia enganxat els alemanys desprevinguts. Segur que es tornarien a reagrupar al cap de poc, però de moment tenien problemes.

Esperava que sir John ordenés un avanç ràpid, però va sentir, decebut, que el comandant simplement confirmava els limitats objectius establerts feia poc.

Fitz va escriure l’informe en francès i se’n va anar cap al cotxe. Va recórrer els quaranta quilòmetres que el separaven de París tan de pressa com va poder, enfrontant-se amb l’allau de camions, cotxes i vehicles tirats per cavalls que abandonaven la ciutat atapeïts de persones i equipatge, i es dirigien cap al sud, fugint dels alemanys.

Ja a París, el va entretenir una formació de soldats de pell fosca, algerians, que travessava la ciutat d’una estació de tren a una altra. Els seus oficials anaven a cavall de mules i portaven unes guerreres vermelles i llampants. Al seu pas, les dones els regalaven flors i fruita, i els amos dels cafès sortien a portar-los begudes fresques.

Un cop van haver passat, Fitz es va arribar a Les Invalides per portar l’informe a l’institut.

Un cop més, el reconeixement britànic va confirmar els informes francesos. Algunes forces alemanyes es batien en retirada.

—Hem de continuar amb l’atac! —va exclamar el vell general—. On són, els britànics?

Fitz es va acostar al mapa, on va assenyalar la posició dels britànics i els objectius d’avanç establerts per sir John per a la fi del dia.

—No n’hi ha prou! —va saltar Gallieni, furiós—. S’ha de ser més agressiu! Han d’atacar, així Von Kluck estarà tan ocupat amb els seus que no tindrà temps de reforçar el flanc. Quan compten que travessaran el riu Marne?

Fitz no ho sabia, i se’n sentia avergonyit. Estava completament d’acord amb aquelles paraules càustiques de Gallieni, però no ho podia admetre, de manera que es va limitar a dir:

—Ho recalcaré a sir John, general.

Gallieni, però, ja tenia al cap la manera de compensar la manca d’energia dels britànics.

—Aquesta tarda enviarem la Setena Divisió del cos quart a reforçar l’exèrcit de Manoury al riu Ourcq —va dir, determinat.

De seguida el seu personal va començar a redactar ordres.

—General —va intervenir el coronel Dupuys—, no tenim prou temps per tenir-los tots aquí aquest vespre.

—Doncs facin servir cotxes —va dir Gallieni.

—Cotxes? —Dupuys semblava desconcertat—. I d’on traurem tants cotxes?

—Llogui taxis!

Tota la sala se’l va mirar bocabadada. Havia perdut el seny el general?

—Telefoni al cap de la policia —va continuar Gallieni—. Digui-li que ordeni als seus homes que aturin tots els taxis de la ciutat, que en facin fora els passatgers i que facin venir els taxistes aquí. Omplirem els taxis de soldats i els enviarem al camp de batalla.

Fitz va dibuixar un gran somriure en adonar-se que Gallieni anava de debò. Aquella era l’actitud que li agradava. Fer el que calgui mentre es pugui guanyar.

Dupuys va arronsar les espatlles i va agafar un telèfon.

—Posi’m immediatament amb el cap de la policia, si us plau —va dir.

«Això s’ha de veure», va pensar Fitz.

Va sortir a fora i va encendre un cigar. No es va haver d’esperar gaire. En qüestió de minuts, un taxi vermell de la marca Renault va travessar el pont Alexandre III, va vorejar la gespa ornamental i va aparcar davant de l’edifici principal. Al cap d’un moment n’arribaven dos més, i al cap de poc, una dotzena, un centenar.

En un parell d’hores es van reunir davant de Les Invalides uns quants centenars de taxis vermells idèntics. Fitz no havia vist mai res semblant.

Els taxistes s’estaven drets als cotxes, fumant una pipa, parlant animadament, esperant instruccions. Cada taxista tenia la seva teoria del perquè eren allí.

Finalment, Dupuys va sortir de l’escola i va travessar el carrer amb un megàfon en una mà i un feix de papers de requisa a l’altra. Es va enfilar al capó d’un dels taxis i tots els taxistes van callar.

—El comandament militar de París necessita cinc-cents taxis per anar d’aquí a Blagny —va cridar pel megàfon.

Els taxistes se’l van quedar mirant fixament sense acabar-s’ho de creure.

—Allà, cada vehicle recollirà cinc soldats i els portarà a Nanteuil.

Nanteuil era a uns cinquanta quilòmetres a l’est, molt a prop de la línia del front. Els taxistes ho van començar a entendre. Es miraven, assentien, somreien. Fitz es va imaginar que estaven cofois de prendre part en les tasques de la guerra, sobretot amb una intervenció tan poc corrent.

—Han d’agafar un d’aquests formularis abans d’anar-se’n i omplir-lo per poder cobrar a la tornada.

Com a reacció hi va haver un gran murmuri. Cobrarien! Això acabava d’afermar el seu suport.

—Quan hagin sortit cinc-cents vehicles, donaré instruccions per als pròxims cinc-cents. Vive Paris! Vive la France!

Els taxistes van esclatar en aplaudiments. Van assetjar Dupuys per recollir els formularis, i Fitz, encantat de la vida, va col·laborar en la distribució dels papers.

Al cap de poc, van començar a desfilar aquells petits vehicles, girant davant del gran edifici en direcció al pont, a ple sol, fent sonar els clàxons amb entusiasme i formant una llarga línia de salvament vermella i brillant que es dirigia cap a les forces que eren al front.





V


Els britànics van trigar tres dies a cobrir quaranta quilòmetres. Fitz n’estava avergonyit. En general, no havien trobat oposició a l’avançada: si haguessin anat més de pressa, el cop podria haver estat decisiu.

Però el matí del dimecres 9 de setembre va trobar els homes de Gallieni molt optimistes. Von Kluck es batia en retirada.

—Els alemanys s’han espantat! —va dir el coronel Dupuys.

Fitz no creia que els alemanys s’haguessin espantat: el mapa li va oferir una explicació més plausible. Els britànics, tot i que lents i tímids, havien cobert el buit que s’havia format entre el Primer i el Segon Exèrcit alemanys; escletxa oberta quan Von Kluck havia desplaçat cap a l’oest les seves forces per fer front a l’atac de París.

—Hem trobat un punt feble i ens n’hem aprofitat —va dir Fitz amb un cert tremolor d’esperança a la veu.

Va pensar que s’havia de calmar. Fins llavors, els alemanys havien guanyat totes les batalles. D’altra banda, havien estirat al màxim les línies de proveïment, tenien els homes rendits i el nombre de soldats havia quedat reduït per la necessitat d’enviar reforços a l’est de Prússia. En canvi, els francesos havien rebut molts reforços i pràcticament no s’havien de preocupar de les línies de proveïment, ja que eren al seu país.

Les esperances de Fitz es van estroncar quan els britànics es van aturar a uns vuit quilòmetres al nord del riu Marne. Per què parava, sir John? A penes hi havia trobat oposició!

Semblava, però, que els alemanys no s’adonaven de la timidesa dels britànics, ja que es continuaven replegant, cosa que va fer renéixer les esperances a l’institut.

Mentre l’ombra dels arbres s’allargava defora de les finestres d’aquella escola i arribaven els últims informes del dia, la sensació de la joia reprimida es va anar apoderant del personal de Gallieni. Al final del dia, els alemanys fugien.

Fitz no s’ho acabava de creure. La desesperació d’una setmana abans s’havia convertit en esperança. Assegut en una cadira massa petita per a ell, observava el mapa de la paret. Feia només set dies, la línia alemanya li havia semblat un trampolí per al llançament de l’atac final; ara tenia tot l’aspecte d’un mur davant del qual havien hagut de girar cua.

Quan el sol es va colgar darrere la torre Eiffel, els aliats no havien assolit exactament una victòria, però, per primer cop en setmanes, l’avançada alemanya s’havia encallat.

Dupuys va abraçar Fitz i després li va fer un petó a cada galta, cosa que per primera vegada no li va molestar gens.

—Els hem aturat —va fer Gallieni, i, per a sorpresa de Fitz, unes llàgrimes van despuntar darrere del pinçanàs del vell general—. Els hem aturat.





VI


Poc després de la batalla del Marne, els dos bàndols van començar a excavar trinxeres.

La calor del setembre cedia pas a la freda i depressiva pluja d’octubre. L’estancament de l’extrem oriental de la línia es va escampar de manera irresistible cap a l’oest, com una paràlisi que s’apoderava del cos d’un moribund.

La batalla decisiva de la tardor es va lliurar a la ciutat belga d’Ypres, a l’extrem més occidental de la línia i a uns trenta quilòmetres del mar. Els alemanys van atacar, ferotges, en un intent titànic de capgirar el flanc de les forces britàniques. El combat va fer estralls durant setmanes. A diferència de les batalles anteriors, aquesta era estàtica, i un bàndol i l’altre fugien de l’artilleria enemiga a les trinxeres i només en sortien per fer una escapada suïcida desafiant les metralladores de l’adversari. A la fi de l’operació, els britànics es van salvar gràcies als reforços, entre els quals hi havia un cos d’indis de pell fosca que tremolaven com fulles d’arbre amb els seus uniformes tropicals. A la fi havien mort setanta-cinc mil soldats britànics i la força expedicionària havia quedat destrossada; però els aliats havien muntat una barricada defensiva que anava de la frontera suïssa al canal de la Mànega i havien pogut aturar l’invasor alemany.

El 24 de desembre, Fitz era al quarter general britànic de la ciutat de Saint-Omer, no gaire lluny de Calais, amb un estat d’ànim prou pessimista. Recordava amb quina tranquil·litat ell i altres havien dit als soldats que serien a casa per Nadal. Ara semblava que la guerra podia durar un any més, o qui sap quan. Els exèrcits enfrontats es mantenien a les seves trinxeres dia rere dia, menjaven malament, tenien disenteria i peu de trinxera, anaven plens de polls i havien de matar d’esma les rates, cada cop més ufanoses gràcies als cadàvers que hi havia escampats en terra de ningú. En un moment determinat, Fitz havia vist molt clar per què la Gran Bretanya havia anat a la guerra, però havia arribat un moment en què ja no en recordava les raons.

Aquell dia va cessar la pluja i va començar a fer fred. Sir John va enviar un missatge a totes les unitats per avisar que l’enemic planejava un atac per Nadal. Això era una falòrnia. Fitz ho sabia: no hi havia serveis secrets que ho abonessin. El cas era que sir John no volia que els homes relaxessin la vigilància el dia de Nadal.

Cada soldat rebria un regal de la princesa Maria, la filla de disset anys del rei i la reina. Es tractava d’una capseta repujada que contenia tabac, cigarrets, una fotografia de la princesa i una postal de Nadal del rei. Els que no fumaven, els sikhs i les infermeres, tenien una altra mena de regal i bombons o caramels, en comptes de tabac. Fitz va ajudar a repartir les capses als fusellers de Gal·les. Al final del dia ja era massa tard per tornar al relatiu confort de Saint-Omer i es va trobar al quarter general del Quart Batalló, un refugi humit que quedava a uns quatre-cents metres de la línia del front, llegint una història de Sherlock Holmes i fumant aquells cigarrets petits i prims que havia aconseguit. No eren tan bons com els cigars que ell fumava, però aquells dies amb prou feines tenia temps de fumar-se’n un. Era amb Murray, a qui havien ascendit a capità després d’Ypres. Fitz no havia aconseguit promocionar-se: Harvey mantenia la seva promesa.

Poc després que es fes fosc, el va sorprendre sentir un tret de fusell aïllat. Va resultar que els homes havien vist llum i s’havien pensat que l’enemic intentava un atac sorpresa. En realitat, la llum que es veia venia dels fanals de colors amb què els alemanys havien decorat el seu parapet.

Murray, que feia una temporada que era al front, parlava dels soldats indis que defensaven al sector de més enllà.

—Pobres desgraciats, van arribar amb l’uniforme d’estiu perquè algú els va dir que abans no fes fred s’hauria acabat la guerra —explicava—. Però, saps una cosa, Fitz? El soldat foraster és enginyós. Saps que hem demanat al gabinet de guerra que ens faci arribar morters de trinxera com els que tenen els alemanys, que llancen una granada per damunt del parapet? Doncs bé, els indis han fet els seus a base de peces de canonada de ferro colat. És com aquelles feinotes de mal lampista que es veuen al vàter d’un pub, però funciona!

Al matí hi havia boira gebradora i el terra s’havia ben endurit. Fitz i Murray van entregar els regals de la princesa quan clarejava. Molts homes estaven arraulits davant dels brasers intentant escalfar-se, però, així i tot, deien que agraïen el gebre, que sempre era millor que el fang, sobretot per als que patien peu de trinxera. Fitz es va fixar que alguns parlaven gal·lès, i això que per parlar amb els oficials sempre feien servir l’anglès.

La línia alemanya, a uns quatre-cents metres d’allí, quedava amagada per la boira matutina, que tenia el mateix color que els uniformes dels alemanys, un blau platejat i descolorit anomenat gris camp. Fitz va sentir una música suau: els alemanys cantaven nadales. Ell no era massa musical, però li va semblar que reconeixia el «Santa nit».

Va tornar al refugi a prendre un trist esmorzar de pa sec i carn de llauna amb els altres oficials. Després va sortir a fumar. En tota la vida no s’havia sentit tan desgraciat. Pensava en l’esmorzar que devien servir en aquells moments a Ty Gwyn: salsitxes calentes, ous, ronyons amb salsa picant, arengades fumades, torrades amb mantega i un cafè amb crema de llet ben calent. Somiava de posar-se roba interior neta, una camisa acabada de planxar, un vestit de llana suau. Hauria volgut estar assegut davant del foc resplendent a la sala del matí sense tenir res més a fer que llegir els estúpids acudits de la revista Punch.

Murray va sortir a fora i li va dir:

—Et demanen per telèfon. Del quarter general.

Fitz va quedar sorprès. Havia hagut de fer unes quantes gestions per localitzar-lo. Esperava que no fos per alguna baralla que hi hagués hagut entre francesos i britànics mentre repartia els regals de Nadal. Arrugant el front, es va tornar a ficar al cau i va agafar el telèfon de campanya.

—Bon dia, comandant —va dir una veu que no va reconèixer—. Sóc el capità Davies. No em coneix, però m’han demanat que li transmeti un missatge de casa seva.

—Casa meva? —Fitz esperava que no fossin males notícies—. Molt amable, capità —va respondre—. I què diu, el missatge?

—La seva esposa ha donat a llum un nen preciós i ple de salut. La mare i el petit estan bé.

—Oh! —Fitz es va asseure tot d’una damunt d’una caixa. Havia nascut abans d’hora, segons els seus comptes, encara faltava una setmana o quinze dies. Els infants prematurs corrien més perill. Però el missatge deia que tenia salut. I Bea també.

Fitz tenia un fill, i el comtat, un hereu.

—Em sent, comandant? —va preguntar el capità Davies.

—Sí, sí —va fer ell—. Estic una mica atordit.

—I com que és Nadal, comandant, hem pensat que la notícia l’animaria.

—Res no em podria animar tant!

—Permeti’m ser el primer que el felicita.

—Molt amable —va respondre Fitz—. Gràcies. —El capità Davies ja havia penjat.

Al cap d’un moment, Fitz va veure que els altres oficials del refugi se’l miraven en silenci. A la fi, un d’ells va dir:

—Bones notícies o males?

—Bones! —va dir ell—. En realitat, meravelloses. Sóc pare.

Tots van encaixar amb ell i li van donar uns copets a l’esquena. Murray va agafar l’ampolla de whisky, malgrat l’hora, i tots van beure a la salut de la criatura.

—Com es dirà? —va preguntar Murray.

—Vescomte d’Aberowen, mentre jo visqui —va respondre Fitz, però després va comprendre que el que Murray preguntava no era el títol de la criatura, sinó el nom—. George, com el meu pare, i William, com el meu avi. El pare de Bea es deia Piotr Nikolaiévitx, de manera que potser també li posarem aquests dos noms.

Semblava que això divertia Murray.

—George William Peter Nicholas Fitzherbert, vescomte d’Aberowen —va dir—. Per noms, que no quedi!

Fitz va assentir de bon humor.

—Com que deu pesar més de tres quilos…

No cabia en la seva pell de satisfacció i necessitava comunicar la notícia.

—Passaré per la línia del front —va dir quan tots es van haver acabat el whisky— i repartiré uns quants cigars.

Va sortir del refugi i va agafar la trinxera de comunicació. Estava eufòric. No se sentia cap tret i l’aire era fresc i net, fora de quan va passar per davant de les latrines. Tot d’una es va adonar que no pensava en Bea, sinó en Ethel. Ja hauria tingut la criatura? Era feliç a casa seva, després d’haver extorsionat Fitz perquè l’hi comprés? Si bé l’havien sorprès les exigències amb què havia negociat, no es podia estar de recordar que la criatura que ella duia a dins era filla seva. Pensava que tant de bo vingués al món amb tota tranquil·litat, com havia fet la de Bea.

Totes aquelles coses li rondaven pel cap mentre arribava al front. Quan va ser a la trinxera de primera línia va quedar parat.

No hi havia ningú.

Va anar seguint la trinxera, avançant en ziga-zaga, passant per una travessa, una altra, i no hi va veure ni una ànima. Era com una història de fantasmes o d’aquells vaixells que suraven sense desperfectes i sense ningú a bord.

Hi havia d’haver una explicació. Havia tingut lloc un atac i Fitz no se n’havia assabentat?

Se li va ocórrer mirar per damunt del parapet.

Era una cosa que no es podia fer perquè sí. Molts homes havien mort el primer dia al front justament per haver fet aquell gest.

Va agafar una de les pales de mànec curt anomenades de trinxera. En va alçar a poc a poc la part metàl·lica per damunt dels parapets, i després es va enfilar al relleix interior i lentament va aixecar el cap fins a situar-lo a l’estreta escletxa entre el parapet i la pala.

El que va veure el va deixar de pedra.

Els homes s’havien aplegat a la banda erma de la terra de ningú. Però no lluitaven. S’estaven allí, en grupets, xerrant.

Aquella imatge tenia alguna cosa estranya, i al cap d’un moment Fitz es va adonar que hi havia uniformes caquis i uniformes gris camp.

Els seus homes parlaven amb l’enemic.

Va deixar anar la pala de trinxera, va treure tot el cap pel parapet i va mirar bé. En terra de ningú hi havia centenars de soldats que s’estenien a esquerra i dreta fins més enllà d’on abraçava la vista, britànics i alemanys tots junts.

Què carai passava?

Va trobar una escala de trinxera, es va enfilar dalt del parapet i va saltar a l’altre costat. Va començar a caminar per la terra batuda. Aquells homes s’ensenyaven fotos de les famílies i de les xicotes, s’oferien cigarrets i intentaven comunicar-se amb frases com: «Jo, Robert, i tu?».

Va veure dos sergents, un d’alemany i un de britànic, embrancats en una conversa.

—Tu! —va fer Fitz donant uns copets a l’espatlla del britànic—. Què coi fas?

L’home li va respondre amb aquella cantarella monòtona i gutural dels molls de Cardiff.

—Encara no sé ben bé com ha passat això, comandant. Alguns d’aquests teutons han pujat als seus parapets sense armes, cridant «Bon Nadal»; després alguns dels nostres han fet el mateix, els uns s’han acostat als altres, i en un tancar i obrir d’ulls tothom era aquí.

—Però, és que no hi ha ningú a les trinxeres! —va exclamar Fitz, enutjat—. Que no veus que podria ser una trampa?

El sergent va mirar amunt i avall de la línia.

—No, comandant, si li he de ser franc, no ho veig —va respondre el sergent fredament.

El sergent tenia raó. Com podia ser que l’enemic s’aprofités del fet que els de la primera línia del front es fessin amics?

El sergent li va assenyalar l’alemany.

—Ell es diu Hans Braun, comandant —va dir—. Va fer de cambrer a l’hotel Savoy de Londres. Parla anglès!

El sergent alemany va saludar Fitz.

—Molt de gust de conèixer-lo, comandant —va dir—. Bon Nadal. —Parlava amb un accent menys marcat que el del sergent de Cardiff. Es va treure una petaca—. Li ve de gust un trago de schnapps?

—Valga’m Déu —va dir Fitz, i se’n va anar.

No hi podia fer res. Allò hauria estat de mal aturar fins i tot amb l’ajuda d’oficials sense grau, com ara el sergent gal·lès. I sense el seu cop de mà, impossible. Va decidir que valia més informar de la situació a un superior i que un altre se’n fes càrrec.

Però abans d’apartar-se d’allí, va sentir que algú cridava:

—Fitz! Fitz! Ets tu?

Aquella veu li resultava familiar. Es va girar i va veure que se li acostava un alemany. Quan el va tenir a prop, el va reconèixer.

—Von Ulrich? —va exclamar, sorprès.

—El mateix! —Walter li dedicava un gran somriure i li allargava la mà. Amb gest mecànic, Fitz l’hi va acceptar. Walter va encaixar amb vigor. Fitz va pensar que estava més prim i que aquella pell tan clara li havia quedat colrada. Es va imaginar que ell també havia canviat.

—És increïble! —va fer Walter—. Quina coincidència!

—Estic molt content de veure’t tan bé —va dir Fitz—. Encara que m’imagino que no ho hauria d’estar tant.

—Em passa el mateix!

—I què penses fer amb tot això? —Fitz va assenyalar amb la mà aquella confraternitat entre soldats—. A mi em sembla preocupant.

—Hi estic d’acord. Demà no voldran disparar contra els seus nous amics.

—I què farem llavors?

—Hem d’organitzar una batalla aviat perquè tornin a la normalitat. Si els uns i els altres comencen a bombardejar de bona hora, aviat es tornaran a odiar.

—Tant de bo tinguis raó.

—I a tu com et va, amic meu?

Fitz es va recordar de la bona notícia i se li va encendre la cara.

—Sóc pare —va dir—. Bea ha tingut un nen. Accepta’m un cigar.

El van encendre. Walter li va explicar que havia estat al front oriental.

—Els russos són corruptes —va explicar amb menyspreu—. Els oficials es venien tots els subministraments al mercat negre i deixaven que la infanteria passés fam i fred. La meitat de la població de l’est de Prússia porta botes de l’exèrcit rus que ha comprat a bon preu, i mentrestant els soldats russos van descalços.

Fitz li va explicar que havia estat a París.

—Continua obert el teu restaurant preferit, el Voisin? —li va preguntar.

Els homes començaven un partit de futbol, britànics contra alemanys, apilant les gorres per formar les porteries.

—He de fer un informe —va dir Fitz.

—I jo —va respondre Walter—. Però primer m’has de dir una cosa: com està lady Maud?

—Bé, em penso.

—Et voldria demanar una cosa: que li donis molts records.

Fitz va quedar sorprès de l’èmfasi amb què Walter havia expressat aquell encàrrec tan rutinari.

—Així ho faré —va respondre Fitz—. Per cap raó especial?

Walter va apartar la vista.

—Poc abans d’anar-me’n de Londres…, vaig ballar amb ella a la festa de lady Westhampton. Va ser l’única cosa civilitzada que vaig fer abans d’aquesta verdammten guerra.

Walter semblava molt emocionat. Hi havia un cert tremolor en la seva veu i era prou estrany que barregés l’alemany i l’anglès. Potser també l’havia afectat l’ambient nadalenc.

—M’agradaria molt que sabés que he pensat en ella el dia de Nadal —va continuar Walter. Es va mirar Fitz amb els ulls humits—. Oi que no et descuidaràs de dir-l’hi, amic meu?

—No pateixis —va respondre Fitz—. Segur que se n’alegrarà molt.





14


Febrer de 1915





I


—Vaig anar a cal metge —deia la dona que seia al costat d’Ethel— i li vaig dir que em picava la figa.

Van esclatar les rialles a la sala. Era la planta de dalt d’una caseta de l’est de Londres, a prop d’Aldgate. Hi havia vint dones davant d’unes màquines de cosir distribuïdes en fileres atapeïdes a banda i banda d’una llarga taula de treball. No hi havia res per escalfar-se, ni cap finestra que tanqués bé per combatre el fred de febrer. A l’empostissat, ni una estora. Les parets emblanquinades s’escrostonaven de tan velles que eren, i aquí i allí sobresortien els llistons entre el guix. Amb vint dones que respiraven el mateix aire, l’atmosfera es carregava aviat, però no s’escalfava mai, de manera que tothom treballava amb l’abric i el barret posats.

S’havien acabat d’aturar per descansar un moment i els pedals de sota dels peus de les dones s’havien quedat silenciosos. La veïna d’Ethel era Mildred Perkins, una cockney de la seva edat, que, a més, tenia com a llogatera a casa. Hauria estat bonica si no hagués tingut aquelles dents del davant tan sortides. La seva especialitat eren els acudits verds.

—El metge em va avisar —continuava—: No hauria de dir una paraula tan vulgar.

Ethel es va posar a riure. Mildred se les empescava perquè hi hagués sempre un moment de diversió en la depriment jornada de dotze hores. Ethel no havia sentit mai a parlar d’aquella manera. A Ty Gwyn, el personal era refinat. Aquelles dones de Londres deien qualsevol cosa. N’hi havia de totes les edats, de nacionalitats diverses, algunes amb prou feines parlaven l’anglès, com les dues refugiades de la Bèlgica ocupada pels alemanys. L’única cosa que tenien totes en comú era que estaven prou desesperades per haver de treballar.

—I jo vaig i li engalto: «I com ho haig de dir, doctor?». I ell que em contesta: «Digui que li pica un dit».

Cosien uniformes de l’exèrcit britànic, milers de guerreres i pantalons. Cada dia els arribaven, d’un taller de l’altre carrer, on tallaven la roba, les peces de tela gruixuda caqui que tenien col·locades en grans caixes de cartró: mànigues, esquenes i camals, que elles cosien i enviaven a un altre taller més petit, que era on es posaven els botons a les guerreres i els punys. Cobraven per peça feta.

—I ell que em diu: «El dit li pica sempre, senyora Perkins, o només de tant en tant?».

Mildred va fer una pausa i les dones es van quedar en silenci esperant el final de l’acudit.

—I li responc: «No, doctor, només quan pixo».

Les dones van deixar anar sonores riallades.

Va arribar una nena de dotze anys amb un bastó a l’espatlla, del qual penjaven tasses grans i gerres, vint en total. El va col·locar amb compte damunt de la taula. A les tasses hi havia te, xocolata, caldo o cafè aigualit. Cada una tenia la seva tassa. A mig matí i a mitja tarda entregaven les monedes de penic i mig penic a la nena, que es deia Allie, i ella s’ocupava d’omplir les tasses al bar del costat.

Les dones es prenien la beguda, estiraven braços i cames, i es fregaven els ulls. Ethel pensava que la feina no era dura com a la mina de carbó, el que cansava era el fet de passar-se hores i hores davant de la màquina amb la vista fixa als repunts. I s’havia de fer bé, la feina. L’amo, Mannie Litov, revisava peça per peça, i si estava malament, no la pagava, encara que Ethel sospitava que els uniformes defectuosos els enviava igualment.

Cinc minuts després, Mannie va entrar al taller, picant de mans i dient:

—Au va, tornem a la feina.

Les dones van escurar les tasses i van tornar a les peces.

Mannie era un negrer, però no dels pitjors, segons deien les dones. Com a mínim, no grapejava les noies, ni els demanava favors sexuals. Tenia uns trenta anys, els ulls foscos i una barba castanya. El seu pare era un sastre que havia arribat de Rússia i havia obert una botiga a Mile End Road, on feia vestits econòmics per a empleats de banca i corredors de borsa. Mannie havia après l’ofici del seu pare i després havia muntat una empresa més ambiciosa.

La guerra era un bon negoci. Un milió d’homes s’havien presentat voluntaris a l’exèrcit entre el mes d’agost i Nadal, i cada un necessitava un uniforme. Mannie llogava totes les modistes que trobava. Ethel havia tingut la sort d’aprendre a cosir a màquina a Ty Gwyn.

En aquells moments necessitava una feina. Encara que tingués la casa pagada i cobrés un lloguer a Mildred, havia d’estalviar diners per quan arribés la criatura. Malgrat tot, l’experiència de buscar feina l’havia desanimat i irritat.

Constantment sortien tota mena de feines noves per a les dones, però Ethel havia comprès de seguida que homes i dones continuaven rebent un tracte diferent. Un treball que reportava tres o quatre lliures a un home s’oferia a una dona per una. I, a més, les dones havien de conviure amb l’hostilitat i l’assetjament. Els homes que anaven amb autobús es negaven a ensenyar el bitllet a una dona que conduís el vehicle, els maquinistes tiraven oli a la caixa d’eines d’una dona, i no deixaven entrar les dones al pub del costat del taller. I el que enfurismava més Ethel era que aquests mateixos homes tractaven de gandula i de malfeinera una dona pel fet que els seus fills anessin apedaçats.

A la fi, a contracor, desesperada, havia optat per un ram on sempre havien treballat les dones, amb l’esperança de canviar aquell sistema injust abans no es morís.

Es va fregar l’esquena. La criatura naixeria al cap d’una setmana o quinze dies, i en qualsevol moment hauria de plegar de treballar. Cosir era incòmode amb aquella enorme panxa, però el que era més complicat de suportar era el cansament que semblava que s’apoderava d’ella.

Van passar per la porta dues dones més, una amb una mà embenada. Les modistes se solien tallar amb les agulles de la màquina o amb aquelles tisores esmolades que feien servir per retallar les peces.

—Miri, Mannie, aquí hauríem de tenir una farmaciola, amb benes, iode i unes quantes coses més —va dir Ethel.

—Per qui m’has pres, tu, per un milionari? —va respondre ell, com feia davant de qualsevol demanda de les treballadores.

—Bé deu perdre diners cada cop que una de nosaltres es fa mal —va replicar Ethel en to amable i raonable—. Dues dones se n’han hagut d’anar de la màquina i han estat fora quasi una hora perquè els curessin els talls a la farmàcia.

La dona que duia la mà embenada va dir, rient:

—I a sobre m’he hagut d’aturar al The Dog and Duck per treure’m el neguit de sobre.

—M’imagino que també vols que posi una ampolla de ginebra a la farmaciola —va respondre Mannie a Ethel amb sarcasme.

Ethel no li va fer cas.

—Li faré una llista, miraré què costa cada cosa i després decideixi, què li sembla?

—No prometo res —va respondre Mannie, amb la frase del seu repertori que s’acostava més a una promesa.

—Entesos. —Ethel es va tornar a encarar amb la màquina.

Sempre era ella qui demanava a Mannie petites millores al lloc de treball o qui protestava quan introduïa canvis que les perjudicaven, com ara pagar perquè els esmolessin les tisores. Sense proposar-s’ho, Ethel semblava que havia adoptat el paper que havia fet el seu pare.

Més enllà de la llardosa finestra es feia fosc. Ethel trobava que les tres últimes hores del jornal eren les més dures. L’esquena la tenia martiritzada i la resplendor dels llums li feia mal de cap.

Però quan tocaven les set, no tenia ganes d’anar-se’n a casa. La idea d’estar-s’hi tota sola la deprimia massa.

Al començament d’arribar a Londres, uns quants joves es van fixar en ella. No és que cap li agradés gaire, però havia acceptat que la convidessin al cine, a alguna revista, a concerts i vetllades als pubs, fins i tot n’havia besat un, encara que amb ben poca passió. Però quan se li va començar a veure l’embaràs, tots van perdre l’interès. Una cosa era una noia bonica i una altra de ben diferent, una dona amb una criatura.

Afortunadament, aquella nit hi havia un acte del Partit Laborista. Poc després de comprar la casa, Ethel s’havia afiliat a la branca d’Aldgate del Partit Laborista Independent. De vegades pensava què n’hauria opinat el seu pare si ho hagués sabut. L’hauria expulsat del partit com l’havia fet fora de casa? O en el fons se n’hauria alegrat? Probablement no ho sabria mai.

La persona que havia de parlar aquell vespre era Sylvia Pankhurst, una de les dirigents sufragistes que defensaven el vot per a les dones. La guerra havia dividit la cèlebre família Pankhurst: Emmeline, la mare, havia renunciat a la campanya durant la guerra. Una de les filles, Christabel, abonava la mare, però l’altra, Sylvia, havia renyit amb totes dues i continuava la campanya. Ethel estava a favor de Sylvia: les dones estaven oprimides tant en temps de guerra com de pau, i no hi hauria justícia per a elles fins que no poguessin votar.

A fora, a la vorera, va dir adéu a les altres. El carrer, il·luminat pels fanals de gas, estava animat amb els treballadors que tornaven cap a casa, els que anaven a comprar el sopar i els que sortien de gresca. De la porta del Dog and Duck sortia una alenada d’aire calent i estantís. Ethel comprenia les dones que es passaven el vespre en aquells llocs. Els pubs eren més bonics que la majoria de les cases i oferien companyia amistosa i l’anestèsic barat de la ginebra.

Al costat del pub, hi havia una botiga de queviures anomenada Lippmann’s, però era tancada: l’havien atacada una colla de patriotes perquè tenia nom alemany i en aquells moments estava tapiada. Curiosament, era propietat d’un jueu de Glasgow que tenia un fill a la infanteria lleugera de Highland.

Ethel va agafar un autobús. Només eren dues parades, però estava massa cansada per caminar.

L’acte era a la sala de l’Evangeli del Calvari, on lady Maud tenia el consultori. Ethel havia anat a Aldgate perquè era l’única zona de Londres de la qual havia sentit parlar, ja que Maud la solia esmentar.

La sala estava il·luminada per alegres llums de gas col·locats a les parets, i una estufa de carbó situada al bell mig escalfava l’ambient. Davant una taula amb un faristol havien col·locat unes fileres de cadires plegables. El secretari del districte, Bernie Leckwith, un home estudiós i pedant però bona persona, va saludar Ethel. Ella el va veure preocupat.

—La nostra oradora ha cancel·lat la intervenció —va dir.

Ethel va quedar decebuda.

—I què farem? —va preguntar. Va donar un cop d’ull a la sala—. Ja hi ha més de cinquanta persones.

—Enviaran una substituta, però encara no ha arribat, i no sé si ho farà bé. No és ni afiliada al partit.

—De qui es tracta?

—De lady Maud Fitzherbert —va afegir Bernie en to de desaprovació—. Tinc entès que ve d’una família propietària de mines de carbó.

Ethel es va posar a riure.

—No en volia saber d’altra! —va exclamar—. Havia treballat per a ella.

—És bona oradora?

—No en tinc ni idea.

Ethel estava intrigada. No havia vist Maud d’ençà d’aquell fatídic dimarts en què s’havia casat amb Walter von Ulrich i la Gran Bretanya havia declarat la guerra a Alemanya. Ethel encara tenia el vestit que li havia comprat Walter embolicat amb cura amb paper de seda i penjat a l’armari. Era de seda rosa, amb un mantó vaporós al damunt, la cosa més bonica que havia tingut en tota la vida. Evidentment, en aquells moments li anava petit. D’altra banda, no és la mena de roba que algú es posaria per anar a un acte del Partit Laborista. I també tenia el barret a la capsa d’una botiga de Bond Street.

Es va asseure, alleujada de poder descansar les cames, i va esperar que comencés l’acte. Sempre més recordaria aquella anada al Ritz, després del casament, amb Robert von Ulrich, l’atractiu cosí de Walter. Quan entrava al restaurant, havia estat el centre de les mirades d’alguna dona, cosa que li havia fet pensar que, encara que portés un vestit car, alguna cosa delatava la seva procedència de classe obrera. Però li era igual. Robert l’havia fet riure amb els seus comentaris enverinats sobre la roba i les joies de les altres dones, i ella li havia parlat de la seva vida en un poble miner de Gal·les, unes històries que per al noi eren més estranyes que l’existència dels esquimals.

On devien ser en aquells moments? Tant Walter com Robert havien anat a la guerra, evidentment; Walter amb l’exèrcit alemany, i Robert, amb l’austríac, i Ethel no tenia manera de saber si eren morts o vius. Tampoc no havia tingut més notícies de Fitz. S’imaginava que havia anat a França amb els fusellers de Gal·les, però no estava segura ni d’això. De tota manera, es mirava les llistes de baixes als diaris, temorosa de trobar-hi el cognom Fitzherbert. L’odiava per com l’havia tractada, però malgrat tot donava gràcies quan veia que el seu nom no figurava entre els morts.

Hauria pogut mantenir el contacte amb Maud presentant-se al consultori un dimecres, però com li podia explicar la visita? A part d’un petit ensurt al juliol —unes taquetes de sang a les calces, que el doctor Greenward va descartar que tinguessin cap importància—, no havia tingut problemes.

Maud no havia canviat en els sis mesos que havien passat. Va entrar a la sala amb aquella elegància de sempre, amb un enorme barret d’ala ampla del qual sortia una llarga ploma que semblava el pal d’un iot. Tot d’una, Ethel va tenir consciència de fins a quin punt anava malforjada amb el seu abric marró tan vellet.

Maud la va veure i s’hi va acostar.

—Hola, Williams! Dispensa, volia dir Ethel. Quina sorpresa més agradable!

Ethel va encaixar amb ella.

—Ja em perdonarà que no m’aixequi —va dir, assenyalant-se la panxa—. No crec que en aquests moments em pogués alçar ni per al rei.

—Això, ni pensar-ho. Quedem per xerrar un moment després de l’acte?

—Estaria molt bé.

Maud se’n va anar cap a la taula i Bernie va fer la introducció. Aquell home era un jueu rus com tants altres habitants de l’East End londinenc. De fet, en aquell barri, hi vivien ben pocs anglesos de soca-rel. Era ple de gal·lesos, escocesos i irlandesos. Abans de la guerra, hi havien viscut molts alemanys; darrerament hi havien arribat milers de refugiats belgues. L’East End és on els deixava el vaixell, i naturalment, s’hi quedaven.

Tot i tenir una convidada especial, Bernie va insistir en les disculpes per l’absència de l’oradora, que no havia pogut arribar, va repassar l’acta de la trobada anterior i no es va saltar ni un punt de l’avorrit ordre del dia. Treballava a l’ajuntament del districte, al departament de biblioteques, i era un maniàtic dels detalls.

Finalment, va presentar Maud, que va parlar amb seguretat i perfectament informada sobre l’opressió de les dones.

—Una dona que fa la mateixa feina que un home hauria de cobrar el mateix —va dir—. Però de vegades ens diuen que l’home ha de mantenir la família.

Alguns homes del públic van assentir categòricament: era el que ells sempre deien.

—Però, i la dona que ha de mantenir una família?

Això va desencadenar murmuris d’assentiment entre les dones.

—La setmana passada, a Acton, vaig conèixer una noia que intentava alimentar i vestir cinc criatures amb dues lliures a la setmana, mentre el seu marit, que la va deixar a l’estacada, guanya quatre lliures i deu xílings en una fàbrica d’hèlices de vaixell a Tottenham i es gasta tota la paga al pub!

—Ja ho veus! —va dir una dona asseguda darrere d’Ethel.

—Fa poc, vaig parlar amb una dona de Bermondsey a qui van matar el marit a Ypres. Ha de mantenir quatre criatures i cobra un sou de dona.

—Quina vergonya! —van exclamar algunes.

—Si a un amo li surt a compte pagar a un home un xíling per peça quan fa bolons de pistó, també li ha de sortir a compte pagar el mateix a una dona.

Els homes es removien, incòmodes, als seients.

Maud va clavar una dura mirada al públic.

—Quan sento els homes socialistes que discuteixen sobre el tema dels salaris, els dic: permeteu que els insaciables patrons tractin les dones com a mà d’obra barata?

Ethel pensava que s’havia de ser molt valenta i independent per tenir aquelles idees venint d’on venia Maud. L’envejava. Sentia gelosia d’aquella roba tan bonica que portava i d’aquell estil de parlar tan desimbolt. I, a sobre, s’havia casat amb l’home que estimava.

Després de la xerrada, els homes del Partit Laborista van plantejar preguntes a Maud amb molta agressivitat. El tresorer del districte, un escocès de cara vermella anomenat Jock Reid, li va dir:

—Com es pot preocupar pel vot de la dona quan els nostres fills moren a França?

Molts van demostrar el seu acord de manera sorollosa.

—M’agrada que m’hagi fet aquesta pregunta, perquè és una qüestió que preocupa molts homes, i també moltes dones —va respondre Maud. Ethel admirava el to conciliador de la resposta, que contrastava precisament amb l’hostilitat de qui formulava la pregunta—. S’hauria de mantenir l’activitat política normal durant la guerra? Hauríem de ser aquí en un acte organitzat pel Partit Laborista? Els sindicats haurien de continuar lluitant contra l’explotació dels treballadors? Ha tancat, mentrestant, les portes el Partit Conservador? S’ha aturat temporalment la injustícia i l’opressió? Company, jo dic que no. No hem de permetre que els enemics del progrés s’aprofitin de la guerra. No pot ser una excusa perquè els tradicionalistes ens frenin. Tal com diu Lloyd George, s’ha de continuar com aquell qui res.

Després de la xerrada van servir te —les dones, és clar—, i Maud es va asseure al costat d’Ethel. Es va treure els guants per aguantar la tassa i el platet d’una basta ceràmica blava amb les seves fines mans. Ethel va pensar que seria cruel explicar a Maud la veritat sobre el seu germà, de manera que li va donar l’última versió de la seva història fictícia, segons la qual «Teddy Williams» havia mort lluitant a França.

—Dic a tothom que estàvem casats —va dir, tocant-se l’ordinari anell que duia al dit—. És clar que avui dia a tothom li és igual. Quan ells se’n van a la guerra, elles els volen complaure, estiguin casats o no. —Va abaixar el to—. Suposo que no deu haver sabut res de Walter…

Maud va somriure.

—Ha passat una cosa curiosíssima. Has llegit als diaris això de la treva de Nadal?

—Sí, i tant: britànics i alemanys intercanviant-se regals i organitzant un partit de futbol en terra de ningú. Llàstima que no continuessin amb la treva i no es neguessin a lluitar.

—Hi estic totalment d’acord. Doncs allà Fitz va trobar Walter!

—Que bé!

—Naturalment, Fitz no sap que estem casats, o sigui que Walter va haver d’anar amb compte amb el que deia. Però em va enviar un missatge dient que havia pensat en mi el dia de Nadal.

Ethel va estrènyer la mà de Maud.

—De manera que no li ha passat res!

—Ha lluitat a l’est de Prússia i ara és a primera línia a França, però no l’han ferit.

—Gràcies a Déu. Però m’imagino que no en tornarà a saber res. Aquests cops de sort no sovintegen.

—No. Només tinc l’esperança que, per una raó o altra, l’enviïn a un país neutral, com ara Suècia o els Estats Units, des d’on em pugui enviar una carta. Si no, hauré d’esperar que s’acabi la guerra.

—I el comte?

—Fitz està bé. Es va passar les primeres setmanes de la guerra a París.

«Mentre jo buscava feina al taller d’algun negrer», pensava Ethel, ressentida.

—La princesa Bea ha tingut un nen —va continuar Maud.

—Fitz deu estar molt content de tenir un hereu.

—Tots ho estem molt —va respondre Maud, i Ethel va recordar que era una aristòcrata, a més d’una rebel.

Es va acabar la reunió. Un taxi esperava Maud i es van acomiadar a la vorera. Bernie Leckwith va agafar l’autobús amb Ethel.

—Ho ha fet més bé del que m’esperava —va dir—. De classe alta, això sí, però assenyada. I amable, sobretot amb tu. M’imagino que quan algú serveix, coneix molt bé la família.

«No ho saps prou», va pensar Ethel.

Ethel vivia en un carrer tranquil de cases adossades, velles però ben construïdes, ocupades generalment per treballadors privilegiats, artesans i supervisors, amb les seves famílies. Bernie la va acompanyar fins a la porta. Ella es va adonar que probablement li volia fer un petó per dir-li bona nit. Va contemplar la possibilitat de deixar-l’hi fer, simplement perquè agraïa que encara hi hagués un home al món que la trobés atractiva. Però es va imposar el sentit comú: no li volia donar falses esperances.

—Bona nit, company! —va exclamar, animada, i se’n va anar cap dins.

A dalt no va sentir soroll, ni va veure llum: Mildred i les seves filles devien dormir. Ethel es va despullar i se’n va anar al llit. Estava cansada, però el cap li treballava i no aconseguia agafar el son. Al cap d’una estona, es va aixecar i es va fer un te.

Va decidir escriure al seu germà. Va agafar el paper de carta i va començar:

«Estimadíssima germaneta Libby».

En el codi de la seva infantesa, això significava «Estimadíssim germanet Billy».

Recordava que abans havia seguit el mètode d’escriure primer el missatge que volia enviar i després omplir els espais. Així doncs, hi va posar:

«Aquí sola, realment fatal».

Ho va passar al codi.

«Aquí on sóc ara, ni et trobes realment fatal, ni realment feliç».

De petita, li havia encantat aquell joc, el fet d’inventar i d’imaginar un missatge per amagar el de debò. Ella i Billy havien ideat bones jugades: comptaven les paraules ratllades i, en canvi, les subratllades, no.

Va decidir escriure tot el missatge i després tornar enrere i passar-lo a codi.

«Londres no és Xauxa, si més no Aldgate».

Va pensar que podia escriure una carta animada, traient pes als seus maldecaps. Després s’ho va repensar: «A fer punyetes, al meu germà li puc dir la veritat!».

«Abans em pensava que era una persona especial, no em preguntis per què. “Es pensa que a Aberowen tothom és poc per a ella”, deien, i tenien raó».

Es va haver d’empassar les llàgrimes pensant en aquells dies: l’uniforme impecable, aquell menjar tan bo a la sala del servei, neta com una patena, i sobretot el cos esvelt i ben fet que havia tingut aleshores.

«En canvi ara…, treballo dotze hores al dia a les ordres del negrer Mannie Litov. Cada vespre tinc mal de cap i l’esquena no m’aguanta. Tindré una criatura que ningú no vol. A mi tampoc no em vol ningú, fora d’un avorrit bibliotecari amb ulleres».

Es va passar una estona amb la punta del llapis a la boca, rumiant. Després va escriure:

«Tant se valdria que m’hagués mort».





II


El segon diumenge de cada mes venia de Cardiff amb el tren, pujant la vall d’Aberowen, un sacerdot ortodox amb una maleta plena d’icones i canelobres embolicats amb cura per celebrar la divina litúrgia dels russos.

Lev Peixkov odiava els sacerdots, però sempre assistia als serveis religiosos. Ho havia de fer qui volia sopar de franc després. Celebraven el culte a la sala de lectura de la biblioteca pública. Era una biblioteca Carnegie, construïda amb una donació del filantrop nord-americà, tal com indicava una placa del vestíbul. Lev sabia llegir, però no comprenia la gent que considerava un plaer fer-ho. Allà, els diaris estaven protegits per unes fustes consistents perquè ningú no els robés, i arreu es veien cartells de: «SILENCI». Qui es podia divertir en un lloc com aquest?

A Lev quasi no li agradava res d’Aberowen.

Els cavalls eren iguals a tot arreu, però no suportava treballar sota terra: sempre era mig fosc i aquella pols espessa del carbó el feia tossir. A la superfície sempre plovia. No havia vist mai ploure tant. Però la pluja no arribava amb forma de tempestes ni de ruixats forts, seguits d’un cel clar o d’un temps sec. No, era un xim-xim suau que no parava en tot el dia, que de vegades durava una setmana, que se li enfilava pels camals dels pantalons i li baixava per l’esquena de la camisa.

La vaga s’havia anat apagant a l’agost, després que esclatés la guerra, i els miners ja tornaven a ser a la feina. La majoria tenia un nou contracte i havia recuperat la casa. Les excepcions eren les d’aquells que la direcció considerava esvalotadors, però quasi tots s’havien allistat als fusellers de Gal·les. Les viudes desnonades ja havien trobat lloc on viure. Ja ningú no feia el buit als esquirols: la gent considerava que aquells forasters també havien estat manipulats pel sistema capitalista.

Lev, però, no havia fugit de Sant Petersburg per acabar allí. És clar que la Gran Bretanya era millor que Rússia: es permetien els sindicats, la policia no estava descontrolada com al seu país i fins i tot els jueus eren lliures. Malgrat tot, ell no estava disposat a conformar-se amb una vida de treball esgotador en unes mines situades a la quinta forca. Això no era el que havien somiat ell i Grigori. Amèrica era una altra cosa.

Encara que hagués sentit la temptació de quedar-s’hi, per Grigori, se n’havia d’anar. Sabia que havia tractat malament el seu germà, però li havia promès que li enviaria els diners del passatge. Lev havia trencat moltes promeses durant la seva curta vida, però aquella, miraria de complir-la.

Ja havia reunit bona part del bitllet de Cardiff a Nova York. Tenia els diners amagats a sota d’una llosa de la cuina de la casa de Wellington Row, juntament amb l’arma i el passaport del seu germà. Aquests diners, evidentment, no els havia estalviat de la paga setmanal, que estirant molt donava per a cervesa i tabac. Havia tret els estalvis de la partida de cartes setmanal.

Spíria ja no era el seu col·laborador. El jove se n’havia anat d’Aberowen al cap d’uns quants dies d’haver-hi arribat i havia tornat a Cardiff a buscar una feina menys dura. De tota manera, no costava gaire trobar algun ambiciós, i Lev s’havia fet amic d’un encarregat de seguretat de la mina anomenat Rhys Price. Lev s’assegurava que Rhys guanyés regularment i després compartien el que recollien. Era important que no fos evident: de tant en tant havia de guanyar algú altre. Si els miners descobrien què passava, no tan sols s’acabarien les timbes, sinó que probablement matarien Lev. Així doncs, calia acumular els diners lentament i Lev no es podia permetre de rebutjar cap àpat gratuït.

Recollien el sacerdot a l’estació amb el cotxe del comte. D’allí el portaven a Ty Gwyn, on el convidaven a xerès i pastís. Si s’esqueia que la princesa Bea hi era, l’acompanyava a la biblioteca i ella hi entrava uns segons abans, així no s’havia de barrejar amb la gent mentre s’esperava.

Aquell dia, faltaven uns minuts per les onze en el gran rellotge de la sala de lectura quan va entrar la princesa amb un abric de pells blanc per protegir-se del fred de febrer. Lev va contenir una esgarrifança: li resultava impossible mirar-se-la sense sentir altre cop el terror de veure el seu pare penjat quan ell tenia sis anys.

El sacerdot la va seguir, amb una túnica de color crema i una faixa daurada. Per primera vegada Lev el veia acompanyat per un altre home, que duia la vestimenta de novici, i va quedar horroritzat en adonar-se que es tractava de Spíria, el seu antic còmplice en el joc.

El cap de Lev bullia mentre els dos clergues preparaven els cinc pans i aigualien el vi negre per al servei. Potser Spíria havia trobat Déu i havia agafat un altre camí? O bé la cobertura sacerdotal li servia per robar i estafar més?

El capellà cantava les benediccions. Uns quants devots havien organitzat un cor —iniciativa que havien aprovat, entusiasmats, els veïns gal·lesos— i entonaven el primer «Amén». Lev es va persignar imitant els altres, però tenia el cap concentrat en Spíria perquè el feia posar nerviós, temia que pogués cantar la veritat i ho enviés tot a rodar. S’haurien acabat les cartes, el passatge cap a Amèrica i els diners per a Grigori.

Lev va recordar l’últim dia a l’Àngel Gabriel, quan havia amenaçat sense miraments de llançar Spíria per la borda pel sol fet de parlar de trair-lo. Segur que en aquells moments Spíria se’n recordava. Lev es va penedir d’haver humiliat aquell home.

Durant l’estona que va durar la cerimònia, Lev no va perdre de vista Spíria, intentava llegir alguna cosa en el seu rostre. Quan es va acostar a rebre la comunió, va mirar-lo als ulls, però no hi va veure cap indici de reconeixement: Spíria estava completament absorbit pel ritual, o ho feia veure.

En acabat, els dos clergues van sortit amb el cotxe, juntament amb la princesa, i la trentena de russos cristians els van seguir a peu. Lev es preguntava si Spíria parlaria amb ell quan fossin a Ty Gwyn, i l’inquietava pensar què li diria. Faria veure que tots aquells tripijocs no havien existit? O aixecaria la llebre i desencadenaria la ira dels miners contra ell? Posaria preu al seu silenci?

Lev estava temptat de fugir immediatament. Gairebé cada hora hi havia un tren cap a Cardiff. Si hagués tingut més diners, no s’ho hauria pensat dos cops. Però no en tenia prou per al passatge, per tant, va pujar sense esma pel turó cap al palau del comte a dinar.

Van fer l’àpat a les estances del servei, sota l’escala. Un bon dinar: estofat de xai amb tot el pa que van voler i cervesa per fer-lo passar avall. Nina, la cambrera russa de la princesa, aquella dona de mitjana edat, s’hi va afegir i els va fer d’intèrpret. Tenia debilitat per Lev i tota l’estona va procurar que no li faltés cervesa.

El sacerdot va dinar amb la princesa, però Spíria es va afegir a l’àpat del servei, asseient-se al costat de Lev, que li va dirigir un gran somriure.

—Vaja, amic meu, quina sorpresa! —va dir en rus—. Et felicito!

L’altre no li va seguir el joc.

—Continues amb les cartes, fill? —va respondre.

Lev va mantenir el somriure, però va abaixar el to.

—Si vols, no en diré res. Et sembla bé?

—Ja en parlarem havent dinat.

Lev va quedar desanimat. Amb què li sortiria Spíria: amb rectitud o amb xantatge?

Quan es va acabar l’àpat, Spíria se’n va anar cap a la porta del fons i Lev el va seguir. Sense dir ni una paraula, el va portar cap a una rotonda blanca que semblava un temple grec en miniatura. Des d’aquella plataforma elevada podien veure si s’acostava algú. Plovia, l’aigua regalimava pels pilars de marbre. Lev es va espolsar la pluja de la gorra i se la va tornar a posar.

—Recordes que, al vaixell, et vaig preguntar què faries si em negava a donar-te la meitat dels diners? —li va dir Spíria.

Lev l’havia empès per damunt de la barana i l’havia amenaçat de trencar-li el coll i llançar-ne el cos a la mar.

—No, no me’n recordo —va mentir.

—Tant se val —va respondre Spíria—. El que volia era que ho oblidessis.

De manera que era rectitud, va pensar Lev, més tranquil.

—El que vam fer era pecat —va dir l’altre—. Ja me n’he confessat i m’han absolt.

—Doncs no puc pas demanar al teu sacerdot si vol jugar a cartes amb mi.

—No em vinguis amb bromes.

Lev tenia ganes d’agafar Spíria pel coll, com havia fet al vaixell, però ara ja veia que no el podia intimidar. Curiosament, amb aquella vestimenta tenia més pebrots.

—Haig de revelar el teu delicte a les persones a qui vas robar —va continuar Spíria.

—No t’ho agrairan. És probable que es vengin tant de tu com de mi.

—Els meus hàbits em protegiran.

Lev va fer que no.

—Els que vam robar, quasi tots eren jueus. Segur que recorden els sacerdots que contemplaven somrient com els cosacs els apallissaven. No m’estranyaria que et matessin a puntades de peu, i encara amb més ràbia vestit així.

El rostre de Spíria va reflectir una ombra d’odi, però va fer un esforç per dibuixar un somriure benèvol.

—Em preocupes més tu, fill. No voldria pas incitar la violència contra tu.

Lev sabia veure quan l’amenaçaven.

—Què faràs?

—La qüestió és què faràs tu.

—Tancaràs la boca si plego?

—Si et confesses, fas un acte de contrició sincer i abandones el pecat, Déu et perdonarà, i aleshores no seré jo qui et castigarà.

«I tu també te’n sortiràs tan tranquil», va pensar Lev.

—Entesos, ho faré —va dir.

Quan va haver pronunciat aquelles paraules, es va adonar que havia cedit massa de pressa.

El que va dir després Spíria li va confirmar que no es deixava ensarronar tan fàcilment.

—Me n’asseguraré —va dir—. I si descobreixo que has trencat la promesa que m’has fet a mi i que has fet a Déu, revelaré el teu delicte a les víctimes.

—I em mataran. Bona feina, pare.

—Tal com ho veig jo, és l’única manera de solucionar un dilema moral. I el meu sacerdot hi està d’acord. De manera que, o caixa o faixa.

—No tinc cap més sortida.

—Que Déu et beneeixi, fill —va dir Spíria.

Lev se’n va anar.

Va sortir de Ty Gwyn sota la pluja i se’n va tornar cap a Aberowen, traient foc pels queixals. Típic de sacerdot ressentit, rumiava, això de negar a un home l’oportunitat de millorar. Ara Spíria tenia totes les comoditats del món, menjar, vestit i habitatge per sempre més, i tot això l’hi proporcionaven l’Església i els afamats fidels que entregaven uns diners que hauria valgut més que s’haguessin guardat. Spíria es passaria la resta de la vida sense res més a fer que cantar a les cerimònies i jugar amb els escolans.

I Lev, què faria? Si abandonava les timbes, s’estaria tota la vida per reunir els diners del passatge. Quedaria condemnat a passar anys i anys cuidant ponis a un quilòmetre de fondària. I no repararia mai el seu error perquè no podria enviar a Grigori els diners del passatge a Amèrica.

No havia triat mai el bon camí.

Se’n va anar cap al pub Two Crowns. A Gal·les, on es respectava el sàbat, els diumenges no obrien els pubs, però a Aberowen no se seguia tant la norma. Al poble només hi havia un policia, i encara, i com la majoria, feia festa els diumenges. El Two Crowns tenia la porta principal tancada, per guardar les aparences, però els clients hi entraven per la cuina i se’ls servia com sempre.

A la barra hi va trobar Joey i Johnny, els germans Ponti. Prenien whisky, cosa estranya. Els miners bevien cervesa. El whisky era cosa de rics, i al Two Crowns una ampolla podia durar d’un Nadal a l’altre.

Lev va demanar una gerra de cervesa i es va adreçar al germà gran:

—Ei, Joey!

—Ei, Grigori. —Lev continuava fent servir el nom del seu germà, el que duia al passaport.

—Anem forts avui, Joey…

—Doncs sí. Ahir vam anar amb el nano a Cardiff, a la boxa.

Lev va pensar que aquells dos germans realment semblaven boxejadors: tots dos amb aquelles espatlles amples, el coll curt i gros i unes grans manasses.

—Va estar bé? —va preguntar.

—Darkie Jenkins contra Roman Tony. Vam apostar per Tony, ja que és italià com nosaltres. Les apostes eren de tretze a un, i el paio va tombar Jenkins en tres assalts.

Lev de vegades tenia problemes amb l’anglès formal, però entenia què volia dir «tretze a un».

—Hauries de venir a jugar a cartes —li va dir—. Tens… —va dubtar, i després va recordar la frase—: Tens una bona ratxa.

—No, no ho voldria pas perdre tan de pressa com ho he guanyat —li va respondre Joey.

De tota manera, quan els de les cartes es van aplegar a l’estable al cap de mitja hora, Lev hi va trobar Joey i Johnny. La resta dels jugadors era una barreja de russos i gal·lesos.

Jugaven a un pòquer específic de la zona, anomenat de tres cartes. A Lev li agradava. Després de les tres inicials, no es repartia ni canviava cap carta, de manera que la partida anava de pressa. Si un jugador apujava l’aposta, el següent del cercle havia d’igualar-la tot seguit —no podia continuar la partida amb la primera aposta—, i així el fons augmentava ràpidament. Continuaven les apostes fins que només quedaven dos jugadors, i aleshores un d’ells podia acabar la mà doblant l’aposta anterior, cosa que obligava l’adversari a ensenyar les cartes. La millor mà eren tres del mateix pal, en deien parella reial, i la millor de totes era la parella reial de tres tresos.

Lev tenia un instint natural per a les probabilitats i normalment hauria guanyat sense fer trampes, però era massa lent.

El repartiment passava cap a l’esquerra a cada mà, de manera que Lev només podia trucar les cartes de tant en tant. Però hi havia mil maneres d’enganyar i Lev s’havia empescat un codi senzill perquè Rhys li indiqués quan tenia un bon joc. Llavors ell es mantenia en l’aposta, independentment del que tingués, per fer-la pujar i augmentar el fons. Bona part de les vegades, els altres abandonaven i llavors Lev deixava guanyar Rhys.

Un cop repartida la primera mà, Lev va decidir que aquella seria l’última partida. Si plomava els germans Ponti, probablement podria comprar un passatge. El diumenge següent, Spíria investigaria si Lev continuava organitzant timbes. Ell ja comptava, però, haver-se fet a la mar.

Durant dues hores, Lev va observar com augmentaven els guanys de Rhys i pensava que amb cada penic Amèrica s’acostava. Normalment no pretenia deixar ningú pelat com una rata, perquè volia que tornessin el diumenge següent, però veia que havia arribat el moment de fer l’agost.

Quan a fora la tarda es començava a enfosquir, li va tocar repartir. Va donar tres asos a Joey Ponti i tres tresos a Rhys. En aquell joc, els tresos guanyaven els asos. Ell mateix es va quedar un parell de reis, per justificar l’aposta alta. La va mantenir fins que Joey va quedar pràcticament arruïnat: no va voler agafar cap pagaré. Joey va fer servir els últims diners que li quedaven per veure la mà de Rhys. L’expressió que hi va posar quan aquest li va ensenyar una parella reial de tres tresos era còmica i alhora llastimosa.

Rhys es va embutxacar els diners. Lev es va aixecar i va dir:

—Estic escurat.

Es va acabar el joc i tothom va tornar a la barra, on Rhys va convidar a una ronda per calmar els perdedors. Els germans Ponti es van tornar a passar a la cervesa i Joey va dir:

—Tant guanyat, tant gastat!

Al cap d’uns minuts, Lev va sortir fora i Rhys el va seguir. Al Two Crowns no hi havia comuna, de manera que els clients feien servir el camí de darrere dels estables. L’única il·luminació venia d’un fanal de carrer llunyà. Rhys va passar ràpidament a Lev la meitat dels guanys, una part en monedes i l’altra en bitllets de colors, nous: verd per a les lliures i marró per als de deu xílings.

Lev sabia exactament el que li devia. L’aritmètica era un seu do natural, com allò de veure les probabilitats en les cartes. Ja comptaria els diners més tard, però estava segur que Rhys no l’estafaria. Ja ho havia provat una vegada. Lev havia vist que a la seva part hi faltaven cinc xílings —una quantitat que qualsevol despreocupat hauria passat per alt—, però ell se n’havia anat a casa de Rhys i li havia ficat el canó del revòlver a la boca mentre muntava el percussor. Rhys s’ho havia fet tot a sobre de por. A partir d’aquell dia no hi havia hagut ni mig penic de diferència.

Lev es va ficar els diners a la butxaca de l’abric i se’n van tornar cap dins.

Mentre entraven al pub, Lev va veure Spíria.

S’havia canviat de roba i anava amb el gec que portava al vaixell. Era a la barra, sense beure, parlant seriosament a un grupet de russos, on també hi havia alguns de la partida.

La seva mirada i la de Lev van coincidir un moment.

Lev va girar cua i va sortir, però es va adonar que era massa tard.

Se’n va anar de pressa turó amunt, cap a Wellington Row. Estava segur que Spíria el trairia. En aquell moment els devia estar explicant com se les havia manegat Lev per fer trampes amb les cartes i alhora passar per perdedor. Aquella gent s’enfurismaria i els germans Ponti voldrien recuperar els diners.

En arribar a casa, va veure un home que s’hi acostava des de l’altra banda amb una maleta. A la llum del fanal va reconèixer un jove veí anomenat Billy amb Jesús.

—Ei, Billy —li va dir.

—Ei, Grigori.

El jove semblava que se n’anava d’allí. Lev estava intrigat.

—Que ens n’anem o què?

—Sí, cap a Londres.

L’interès de Lev es va intensificar.

—Amb quin tren?

—Amb el de les sis, que va a Cardiff.

Els que anaven a Londres havien de canviar a Cardiff.

—Quina hora tenim ara?

—Dos quarts i mig.

—Doncs a reveure.

Lev va entrar a casa seva. Va decidir que agafaria el mateix tren que Billy.

Va encendre el llum elèctric de la cuina i va aixecar la llosa. Va agafar els estalvis, el passaport amb el nom i la fotografia del seu germà, una capsa de bales de llautó i el revòlver, un Nagant M1895 que havia guanyat en una partida a un capità de l’exèrcit. Va mirar si al tambor hi havia una bala nova a cada recambra: les utilitzades no saltaven automàticament, sinó que s’havien de treure a mà quan es tornava a carregar. Es va guardar els diners, el passaport i l’arma a les butxaques de l’abric.

Va agafar la maleta de cartró de Grigori amb el forat de bala. Hi va ficar la munició, l’altra camisa que tenia, la muda i dos jocs de cartes.

No tenia rellotge, però va calcular que havien passat uns cinc minuts d’ençà que havia vist Billy. Li quedava quasi un quart per anar a peu fins a l’estació; tenia prou temps.

Al carrer, va sentir les veus d’uns quants homes.

No volia cap enfrontament. Era fort, però els miners també. Encara que guanyés la baralla, perdria el tren. Podia fer servir el revòlver, però en aquell país la policia es prenia seriosament la detenció d’assassins, encara que la víctima no fos ningú. Com a mínim, farien un control als viatgers a les vies i li impedirien de comprar el bitllet. Fos com fos, el millor era sortir d’allí sense recórrer a la violència.

Va obrir la porta del darrere i va enfilar el camí, fent tan poc soroll com li permetien les pesants botes. El terra estava enfangat, com gairebé sempre a Gal·les, de manera que va tenir la sort que els seus passos fossin silenciosos.

Al final del camí, va agafar un carreró i va anar a parar a un carrer il·luminat per fanals. La latrina que hi havia el protegia de la vista de la gent. Va apressar el pas.

Dos carrers enllà, va veure que el camí que seguia el portava a passar pel Two Crowns. Es va aturar un moment a pensar. Coneixia bé el traçat del poble, i l’única via alternativa li exigia refer el camí. Però aquell grup d’homes que havia sentit podia estar a prop de casa seva.

S’havia d’arriscar a passar pel Two Crowns. Va agafar un altre carreró, i després el camí del darrere del pub.

En acostar-se a l’estable on havien jugat la partida, va sentir veus i va entreveure un parell o tres d’homes mig perfilats per la llum del fanal, a l’extrem del camí. Li quedava poc temps, però així i tot es va aturar per esperar que entressin altre cop. Estava a tocar d’una tanca alta de fusta per evitar que algú el veiés.

Ells romancejaven. «Au, va», va murmurar, «no voleu anar-vos a escalfar?». La pluja li regalimava de la gorra i se li ficava al clatell.

Finalment, els homes van entrar i Lev va sortir d’entre les ombres per continuar avançant. Va passar per davant de l’estable sense incidents, però quan se n’allunyava, va sentir més veus. Va deixar anar una maledicció. Els clients bevien cervesa des del migdia, i a aquelles hores de la tarda ja havien de fer moltes visites al camí del darrere. Va sentir que algú li cridava: «Ei, col·lega». Això significava que no l’havien reconegut.

Va fer veure que no ho sentia i va continuar el seu camí.

Va sentir uns murmuris de conversa. En general, li resultava inintel·ligible, però li va semblar que un home deia: «Sembla un rus». La roba russa era diferent de la britànica, i va pensar que amb la llum del fanal del carrer on s’acostava havien vist l’abric que duia i la forma de la gorra. Però com que les necessitats de la naturalesa normalment són urgents per als que surten d’un pub, se li va ocórrer que no el seguirien fins que no s’haguessin alleujat.

Va agafar el carreró següent i va desaparèixer de la vista d’aquells homes. Dubtava, però, de si se l’havien tret del cap. Spíria ja devia haver explicat la història i podien haver lligat caps amb un home vestit com els russos que se n’anava cap al centre amb una maleta a la mà.

Havia d’agafar aquell tren.

Va arrencar a córrer.

La línia de ferrocarril era al fons de la vall; per tant, el camí de l’estació era turó avall. Corria sense dificultat, fent grans gambades. Per damunt dels teulats veia els llums de l’estació i, en acostar-s’hi més, també el fum de la xemeneia d’un tren aturat a l’andana.

Va travessar corrent la plaça i va entrar al vestíbul. La maneta gran del rellotge marcava que faltava un minut per a les sis. Es va acostar de pressa a la taquilla, butxaquejant.

—Un bitllet, si us plau —va dir.

—On voldria anar? —li va preguntar el taquiller, amable.

Lev li va assenyalar l’andana amb gest peremptori.

—Aquell tren d’allà!

—Aquest tren s’atura a Aberdare, Pontypridd…

—Cardiff! —Lev va girar la vista per amunt i va veure que la minutera recorria l’últim segment i s’aturava, amb una lleu tremolor, a la posició de l’hora en punt.

—Anada sola o anada i tornada? —va preguntar l’home, sense presses.

—Anada, ràpid!

Lev va sentir el xiulet. Desesperat, es va mirar les monedes que tenia a la mà. Sabia el preu del bitllet —en els últims sis mesos havia anat un parell de vegades a Cardiff— i va deixar els diners al mostrador.

El tren es va començar a moure.

El taquiller li va donar el bitllet.

Lev el va agafar i se’n va anar.

—No es deixi el canvi! —li va dir aquell home.

Lev va fer amb un salt els passos que el separaven de la barrera.

—El bitllet, si us plau —li va dir el controlador, encara que hagués vist com el comprava.

Més enllà de la barrera, Lev va veure que el tren agafava velocitat.

El controlador li va picar el bitllet, dient:

—No vol el canvi?

La porta del vestíbul es va obrir d’una revolada i van irrompre els germans Ponti.

—Aquí el tenim! —va cridar Joey, precipitant-se cap a Lev.

Aquest el va sorprendre fent un pas cap a ell i clavant-li un cop de puny directament a la cara. Joey va quedar paralitzat. Johnny va topar contra l’esquena del seu germà gran i tots dos van caure a terra.

Lev va arrabassar el bitllet del controlador i va córrer cap a l’andana. El tren avançava força de pressa. El va seguir un moment corrent. Tot d’una es va obrir una porta i Lev va veure la cara amistosa de Billy amb Jesús.

—Salta —va cridar Billy.

Lev va fer un bot i va posar un peu a l’escaló. Billy el va agafar pel braç. Van estar un moment trontollant, mentre Lev intentava desesperadament trobar l’impuls per ficar-se a dins. Billy li va clavar estrebada i el va fer entrar.

Lev es va enfonsar, tranquil, en un seient.

Billy va tancar la porta i es va instal·lar davant seu.

—Gràcies —va dir Lev.

—Has tallat just —li va respondre Billy.

—Però me n’he sortit —va fer l’altre amb una rialleta—. I això és el que compta.





III


L’endemà al matí, a Paddington Station, Billy va preguntar com podia anar a Aldgate. Un amable londinenc li va donar ràpidament un seguit d’instruccions detallades, paraules que per a ell van ser completament incomprensibles. Va donar les gràcies a l’home i va sortir de l’estació.

No havia estat mai a Londres, però sabia que Paddington quedava a l’oest i que els pobres vivien a l’est, de manera que va començar a caminar en direcció al sol de mig matí. La ciutat encara era més gran del que s’havia imaginat, i s’hi veia molt més moviment que a Cardiff, però això li agradava molt: la fressa, el trànsit apressat, la multitud, i sobretot les botigues. No s’hauria imaginat mai que hi hagués tantes botigues al món. «Quants diners es gasten cada dia a les botigues de Londres?», pensava. Havien de ser milers de lliures, potser milions.

Notava una sensació de llibertat quasi embriagadora. Allà ningú no el coneixia. A Aberowen, fins i tot a Cardiff, en els viatges que hi havia fet alguna vegada, sempre hi havia la possibilitat que un amic o conegut l’observés. A Londres, es podia passejar per un carrer agafant la mà d’una noia bonica i els seus pares no ho sabrien mai. No tenia cap intenció de provar-ho, però la idea de poder-ho fer —o veure tantes noies boniques i elegants per allí— el fascinava.

Al cap d’una estona va veure un autobús que duia escrit: «ALDGATE» al davant i hi va pujar. Ethel citava Aldgate a la carta.

Després de desxifrar la carta de la seva germana, s’havia amoïnat. Naturalment, no en podia parlar amb els seus pares. Es va esperar fins que sortissin per anar a la cerimònia del vespre a la capella de Bethesda que ell ja no freqüentava, i després els va escriure una nota.


Estimada mare,

Estic amoïnat per Eth i me’n vaig a veure si la trobo. Em sap greu anar-me’n d’aquesta manera, però no vull que ens barallem.

El teu fill que t’estima,

Billy



Com que era diumenge, ja s’havia banyat, afaitat i posat la millor roba que tenia. El vestit era una mica pengim-penjam, heretat del seu pare, però portava una camisa blanca neta i una corbata negra de punt. S’havia quedat adormit a la sala d’espera de l’estació de Cardiff i havia agafat el primer tren la matinada de dilluns.

El conductor de l’autobús el va avisar que arribaven a Aldgate i va baixar. Era una zona pobra, amb cases de barriada que s’ensorraven, amb parades de roba de segona mà i criatures descalces que jugaven en forats d’escala pudents. No sabia on vivia Ethel: a la carta no havia posat cap adreça. L’única pista era: «Treballo dotze hores al dia a les ordres del negrer Mannie Litov».

Esperava amb il·lusió poder donar a Eth totes les notícies d’Aberowen. Ja devia saber pels diaris que la vaga de les viudes havia fracassat. Billy s’enfurismava cada cop que hi pensava. Els amos podien abusar de tothom perquè tenien totes les cartes. Eren propietaris de les mines i de les cases, i es comportaven com si també ho fossin de les persones. A causa d’un seguit de complexes normes quant al dret de vot, la majoria dels miners no podia votar, i per això el parlamentari d’Aberowen, conservador, sempre feia costat a l’empresa. El pare de Tommy Griffiths deia que no canviaria mai res sense una revolució com la que hi havia hagut a França. El pare de Billy afirmava que els calia un govern laborista; Billy no sabia qui tenia raó.

Es va acostar a un jove d’aire amable i li va dir:

—Sap com es va al taller de Mannie Litov?

Aquest li va respondre en una llengua que semblava rus.

Ho va provar amb un altre, aquest cop anglès, que no havia sentit a parlar mai de Mannie Litov. Aldgate no era com Aberowen, on tothom que trobaves al carrer et podia indicar com anar a on fos. Podia ser que hagués arribat tan lluny —i s’hagués gastat tants diners en un bitllet de tren— per a res?

Encara no estava disposat a abandonar. Es va mirar bé aquell concorregut carrer i va buscar algú que semblés britànic i treballés per allí, que portés una eina o empenyés un carretó. Va fer la pregunta a cinc persones més sense cap resultat i després va topar amb un que netejava vidres enfilat en una escala.

—Mannie Litov? —va repetir l’home. Se les va enginyar per dir «Litov» sense pronunciar la «t», però deixant anar un so gutural que semblava una escurada de gola—. Taller de confracció?

—Dispensi —va dir Billy, educat—. M’ho podria repetir?

—Taller de confracció. Fan roba…, gecs, daixò…

—Mmm… Podria ser —va respondre Billy, desesperat.

El que netejava vidres va fer que sí.

—Tira dret, uns centenars de canes, i a la dreta, Ark Rav Rahd.

—Recte? —va respondre Billy—. De canes?

—Emprés, dreta.

—Giro a la dreta?

—Ark Rav Rahd.

—Ark Rav Rahd?

—No hi ha pèrdua.

Va resultar que el nom del carrer era Oak Grove Road. Volia dir «el bosquet de roures». No hi havia bosquet de cap mena, i no parlem ja de roures. Era un carreró estret i sinuós amb tot d’edificis d’obra vista mig enrunats, ple de gent, cavalls i carretons. Dues consultes més van portar Billy a una casa encaixonada entre el pub Dog and Duck i una botiga tapiada amb un cartell que deia: «LIPPMANN’S». La porta d’entrada continuava oberta. Billy va pujar a l’última planta, on va trobar una sala amb unes vint dones que cosien uniformes de l’exèrcit britànic.

Van continuar fent la seva feina, fent anar els pedals, pel que semblava sense fixar-se en ell, fins que a la fi una va dir:

—Passa, rei, que no et menjarem pas, encara que, pensant-ho bé, no m’estaria malament fer un tastet. —Totes es van posar a riure amb gran escàndol.

—Buscava Ethel Williams —va dir.

—No hi és —va respondre la dona.

—Com és? —va preguntar ell, nerviós—. Està malalta?

—I tu què vols? —La dona es va alçar—. Jo em dic Mildred…, i tu?

Billy se la va quedar mirant. Era bonica, malgrat aquelles dents sortides. Portava els llavis pintats d’un vermell cridaner i de sota del barret li sortien uns rínxols rossos. Tot i que es cobria amb un abric gris gruixut i sense forma, Billy es va fixar en el vaivé dels malucs quan s’hi va acostar. Estava massa entusiasmat amb aquella visió per obrir la boca.

—No deus pas ser el malparit que la va prenyar i després va tocar el dos?

A Billy li va tornar la veu.

—Sóc el seu germà.

—Ah! —va exclamar ella—. La puta d’oros! Ets en Billy?

Billy va quedar bocabadat. No havia sentit mai que una dona fes servir aquella expressió.

Mildred l’observava, intrèpida.

—Ets el germà, ja ho veig, encara que no sembla que tinguis setze anys. —Va suavitzar el to d’una manera que el va fer sentir tranquil—. Tens els mateixos ulls foscos i els cabells arrissats.

—On la puc trobar? —va preguntar.

Mildred se’l va mirar, desafiadora.

—Per casualitat sé que no vol que la seva família sàpiga on viu.

—Està espantada per la reacció del pare —va dir Billy—. Però em va escriure una carta. Em va deixar preocupat, i he agafat el tren i he vingut.

—Des d’aquell poblot de mala mort de Gal·les on va néixer ella?

—No és cap poblot de mala mort —va respondre Billy, indignat. Després, amb un gest d’indiferència, va fer—: Bé, sí que ho és, suposo.

—M’agrada aquest accent —va dir Mildred—. Sembla que cantis.

—Saps on viu?

—Com has trobat aquest lloc?

—Em va dir que treballava al taller de Mannie Litov d’Aldgate.

—Ai, cony, si tenim aquí en Sherlock Holmes! —va dir ella amb certa admiració, que va voler dissimular.

—Si no em dius on és, m’ho dirà algú altre —va respondre ell amb un to més segur del que hi hauria hagut de posar—. No me’n tornaré a casa fins que no l’hagi vista.

—Em matarà, però què hi farem! —va fer l’altra—. Nutley Street vint-i-tres.

Billy va preguntar com s’hi anava. Li va demanar que parlés a poc a poc.

—No m’ho agraeixis —li va dir mentre se n’anava—. Només m’has de defensar si Ethel mira de matar-me.

—Entesos, doncs —va respondre Billy, pensant que podia ser emocionant protegir Mildred del que fos.

Les altres li van dir adéu a crits, bo i tirant-li petons mentre sortia i avergonyint-lo.

Nutley Street era un oasi de pau. Les cases adossades estaven construïdes seguint un sistema que ja resultava familiar a Billy, que havia passat només un matí a Londres. Eren més grans que les casetes dels miners i tenien un pati petit al davant en comptes de donar directament al carrer. Les finestres de guillotina, cadascuna amb dotze vidres, en filera al llarg del carrer feien un efecte d’ordre i regularitat.

Va trucar al número 23, però no li va respondre ningú.

Es va començar a preocupar. Per què no havia anat a treballar? Estava malalta? Si no, per què no era a casa?

Va mirar a través del forat de la bústia de la porta i va veure una entrada amb el terra polit i un penjador amb un abric marró vell, que va reconèixer. Feia fred: Ethel no podia pas haver sortit desabrigada.

Es va acostar a la finestra i va mirar a dins, però les cortinetes no li van deixar veure res.

Va tornar a la porta i a mirar pel forat de la bústia. Hi va veure el mateix, però aquest cop va sentir un soroll. Com un gemec allargat, angoixat. Va acostar els llavis a la bústia i va cridar:

—Eth! Ets aquí? Sóc en Billy.

Es va fer un llarg silenci i després va sentir altre cop el gemec.

—Maleït sigui! —va exclamar.

La porta tenia un pany cilíndric, cosa que significava que el pestell devia estar cargolat al muntant de la porta. La va colpejar amb el palmell de la mà. No semblava que fos especialment resistent: li va semblar que era de pi ordinari, força vella. Es va fer enrere, va aixecar la cama dreta i, amb la pesant bota de miner, va clavar un cop a la porta. Es va sentir un so de fusta estellada. Hi va clavar uns quants cops més, però la porta no va cedir.

Va pensar que hauria estat una bona idea portar un martell a sobre.

Va mirar amunt i avall, esperant veure un treballador amb eines, però al carrer només hi havia dos marrecs carabruts que no el perdien de vista.

Va travessar el jardinet fins al portal, es va girar, va agafar embranzida, va anar corrent fins a la porta i li va clavar cop amb l’espatlla dreta. Es va obrir de cop i ell va caure a dins.

Es va aixecar, fregant-se l’espatlla adolorida, i va posar bé la porta espanyada. Semblava que la casa estava en silenci.

—Eth? —va cridar—. On ets?

Va tornar a sentir aquell so i el va seguir fins a l’habitació del davant de la planta baixa. Era un dormitori femení, amb objectes de porcellana damunt del relleix de la xemeneia i cortines amb estampats de flors a la finestra. Ethel era al llit, amb un vestit gris que la cobria com una tenda de campanya. No estava estirada, sinó que es recolzava amb les mans i els genolls, gemegant.

—Què et passa, Eth? —li va dir, però la veu que li va sortir era com una mena de xiscle de terror.

Ella va recuperar l’alè.

—La criatura ja ve.

—Ostres! Val més que vagi a buscar un metge.

—Ja és tard, Billy. Déu meu, quin mal!

—Sembla que t’estiguis morint!

—No, Billy, els parts són així. Vine aquí i agafa’m la mà.

Billy es va agenollar al costat del llit i Ethel li va agafar la mà. L’hi va estrènyer ben fort i van començar altre cop els gemecs. Eren més llargs i desesperats que abans, i feia tanta força amb la mà que Billy tenia por que no es trenqués un os. Va fer un xiscle i tot seguit va començar un panteix, com si hagués fet un parell de quilòmetres corrent.

—Ja em sap greu, Billy —va dir al cap d’un minut—, però hauràs de mirar sota la faldilla.

—Ah! —va fer ell—. Ah, està bé. —En realitat, no entenia res, però va pensar que valia més que fes el que li deia. Va alçar la vora del vestit d’Ethel—. Valga’m Déu! —va exclamar. Tenia el llençol de sota xop de sang. Allí al mig hi havia una coseta minúscula de color de rosa coberta de bava. Va veure que era un nen. L’infant era relliscós, viscós, però Billy va aconseguir agafar-lo. Encara hi havia el cordó que el lligava a Ethel.

—Ja el tens? —va preguntar.

—Sí —va respondre ell—. Ja el tinc. És un nen.

—Respira?

—No ho sé. Com se sap, això? —Billy lluitava contra el pànic—. No, no respira, em penso que no respira.

—Clava-li un cop al culet, no gaire fort.

Billy va girar la criatura, la va aguantar sense problemes amb una mà i li va clavar una plantofada. El petit va obrir la boca a l’instant, va agafar aire i va deixar anar un crit de protesta. Billy va quedar meravellat.

—Mite’l, ell! —va fer.

—Aguanta’l un moment mentre em giro. —Ethel es va incorporar i es va posar bé el vestit—. Dóna-me’l.

Billy l’hi va passar amb compte. Ethel va aguantar el petit amb el plec del braç i li va eixugar la cara amb la màniga.

—Que bonic que és —va dir.

Billy no ho veia tan clar.

El cordó que li sortia del llombrígol havia estat blavós i tibant, però ara era pansit i pàl·lid.

—Obre aquell calaix i passa’m les tisores i un rodet de fil —li va dir Ethel.

La noia va fer dos nusos al cordó i després el va tallar pel mig.

—Ja està —va dir. Llavors es va descordar el vestit—. Després del que has vist, suposo que no et vindrà d’aquí —va afegir, i tot seguit es va treure un pit i va posar el mugró a la boca de l’infant. El nen va començar a xuclar.

Ethel tenia raó: no li venia d’aquí. Una hora abans li hauria fet vergonya veure el pit de la seva germana, però en aquells moments era una sensació insignificant. El que comptava era la gran tranquil·litat que li havia donat el fet que el nen estigués bé. Se’l mirava mentre mamava, meravellat d’aquells ditets tan minúsculs. Tenia la impressió d’haver assistit a un miracle. Es va adonar que tenia la cara humida de llàgrimes i es va preguntar quan havia plorat: no se’n recordava pas.

Al cap de poc, el nen es va adormir. Ethel es va cordar el vestit.

—D’aquí a un moment, el rentarem —va dir. Després va tancar els ulls—. Déu meu —va fer—. No sabia que fes tant mal.

—Qui és el pare, Eth? —va preguntar Billy.

—El comte Fitzherbert —va respondre. Després va obrir els ulls—. Ostres, tu, i jo que no t’ho volia dir…

—Aquell malparit de merda! —va saltar Billy—. El mataré.





15


De juny a setembre de 1915





I


Mentre el vaixell entrava al port de Nova York, a Lev Peixkov li va passar pel cap que potser Amèrica no seria tan meravellosa com deia el seu germà Grigori. Es va preparar per si el decebia. No calia. Amèrica era tot el que havia esperat: rica, frenètica, emocionant i lliure.

Al cap de tres mesos, una tarda calorosa de juny, treballava als estables d’un hotel de Buffalo, ocupant-se del cavall d’un hoste. L’establiment era propietat de Josif Viàlov, que havia fet posar una cúpula bulbosa sobre la vella Central Tavern i li havia posat el nom d’hotel Sant Petersburg, potser per nostàlgia de la ciutat que havia deixat de petit.

Lev treballava per a Viàlov, com molts immigrants russos a Buffalo, però no el coneixia. Si algun dia l’arribava a conèixer, no sabia què li diria. A Rússia la família Viàlov havia estafat Lev deixant-lo tirat a Cardiff, i això coïa. D’altra banda, gràcies als documents proporcionats pels Viàlov de Sant Petersburg, Lev havia passat el control d’Immigració dels Estats Units sense entrebancs. I esmentant el nom de Viàlov en un bar de Canal Street havia trobat feina de seguida.

Ja feia un any que parlava anglès cada dia, des que havia baixat del vaixell a Cardiff, i s’expressava força bé. Els nord-americans deien que tenia accent britànic, i no estaven acostumats a algunes de les expressions que ell havia après a Aberowen, com ara «en aquí» i «en allà» o els «oi?» al final de les frases. Però podia demanar pràcticament tot el que necessitava i les noies estaven encantades quan els deia «bonica meva».

Quan faltaven cinc minuts per a les sis, just abans d’acabar la jornada de treball, el seu amic Nick va entrar al pati de l’estable amb un cigarret als llavis.

—Marca Fatima —va dir. Va xuclar el fum amb una satisfacció exagerada—. Tabac turc. Boníssim.

El nom sencer de Nick era Nicolai Davídovitx Fomek, però allà l’anomenaven Nick Forman. De tant en tant ocupava el lloc que abans pertocava a Spíria i a Rhys Price a les partides de cartes de Lev, però bàsicament era un lladre.

—Quant? —va preguntar Lev.

—A les botigues, cinquanta centaus per una llauna de cent cigarrets. Per a tu, deu. Ven-les a vint-i-cinc.

Lev sabia que la marca Fatima tenia èxit. Seria fàcil vendre-les a meitat de preu. Va clavar un cop d’ull al pati. El seu cap no es veia per enlloc.

—D’acord.

—Quantes en vols? En tinc un carregament.

Lev tenia un dòlar a la butxaca.

—Vint llaunes —va dir—. Et donaré un dòlar ara i un dòlar més tard.

—Jo no fio.

Lev va somriure i va posar una mà a l’espatlla de Nick.

—Vinga, nano, et pots refiar de mi. Som amics, oi?

—D’acord, vint. Ara torno.

Lev va trobar un vell sac de pinso en un racó. Nick va tornar amb vint llaunes verdes allargades, amb un dibuix d’una dona coberta amb un vel a la tapa. Lev va ficar les llaunes al sac i va donar un dòlar a Nick.

—Sempre és agradable donar un cop de mà a un compatriota rus —va dir Nick, i se’n va anar xino-xano.

Lev va netejar la pinta de metall i el rascador de peülles, i passats cinc minuts de les sis es va acomiadar del cap de mossos de quadra i va fer cap al Districte Primer. Sentia que cridava una mica l’atenció passejant pel carrer amb un sac de pinso i no sabia què diria si un policia l’aturava i li demanava de veure què hi duia. Tanmateix, no estava excessivament amoïnat: tenia prou enginy per sortir airós de qualsevol situació.

Va anar a un bar gran i concorregut anomenat Irish Rover. Es va obrir pas entre la gentada, va demanar una gerra de cervesa i se’n va beure la meitat amb delit. Després es va asseure al costat d’un grup de treballadors que parlaven una barreja de polonès i anglès. Al cap d’una estona els va preguntar:

—Cap de vosaltres fuma Fatima?

—Sí, jo de tant en tant en fumo —va dir un calb amb un davantal de pell.

—Vols comprar-ne una llauna a meitat de preu? Vint-i-cinc centaus per cent cigarrets.

—Quin mal tenen?

—Es van perdre i algú els va trobar.

—Sembla arriscat.

—Fem una cosa. Deixa els diners sobre la taula. Jo no els agafaré fins que tu no m’ho diguis.

Els homes s’hi començaven a interessar. El calb va furgar la butxaca i va treure una moneda de vint-i-cinc centaus. Lev va treure una llauna del sac i la va allargar a l’home, que la va obrir. En va treure un petit rectangle de paper plegat; el va desplegar i va veure una fotografia.

—Apa, si fins i tot té un cromo de beisbol! —va dir. Es va posar un cigarret a la boca i el va encendre—. D’acord —va dir a Lev—. Agafa la teva moneda.

Un altre home observava per sobre l’espatlla de Lev.

—Quant? —va preguntar.

Lev l’hi va dir i l’home li va comprar dues llaunes.

Va vendre tots els cigarrets en mitja hora. Estava content: havia convertit dos dòlars en cinc en menys d’una hora. Treballant tardava un dia i mig a guanyar tres dòlars. Potser l’endemà li compraria a Nick unes quantes llaunes robades més.

Va demanar una altra cervesa, se la va acabar i va sortir deixant el sac buit a terra. Un cop al carrer, va anar cap al districte de Lovejoy, un barri pobre de Buffalo on vivien gairebé tots els russos, barrejats amb molts italians i polonesos. Es podia comprar un bistec pel camí i fer-lo a la paella amb patates. O podia anar a buscar la Marga i dur-la a ballar. O es podia comprar roba.

Va pensar que havia d’estalviar per pagar el bitllet de Grigori als Estats Units, i es va sentir culpable sabent que no ho faria. Tres dòlars eren una gota en un estany. El que li calia era fer un bon negoci. Llavors podria enviar tots els diners de cop a Grigori abans de caure en la temptació de gastar-los.

El va sobresaltar un copet a l’espatlla que el va treure del seu somieig.

El cor li va fer un salt. Es va girar, mig esperant veure un uniforme de policia. Però la persona que l’havia aturat no era cap policia. Era un home corpulent amb granota, amb el nas trencat i una ganyota agressiva. Lev es va posar tens: un home així només podia tenir una funció.

—Qui t’ha dit que venguessis tabac a Irish Rover? —va preguntar l’home.

—Només em volia treure quatre xavos —va dir Lev amb un somriure—. Espero no haver molestat a ningú.

—Ha estat Nicky Forman? He sentit que Nick tenia una remesa de tabac.

Lev no pensava donar aquella informació a un desconegut.

—No conec aquesta persona —va dir, sempre en un to de veu conciliador.

—No saps que Irish Rover pertany al senyor V?

Lev va sentir un rampell de ràbia. El senyor V havia de ser Josif Viàlov. Va abandonar el to conciliador.

—Doncs, poseu-hi un rètol.

—No es ven res als bars del senyor V si ell no en dóna permís.

En Lev va arronsar les espatlles.

—No ho sabia.

—Això és perquè t’ajudi a recordar —va dir l’home, i va avançar el puny.

Lev s’esperava el cop i va recular ràpidament. El puny de l’home va picar en el buit i això el va fer trontollar. Lev es va avançar i li va clavar un cop de peu a la canyella. En general, un puny era una arma poc efectiva, en comparació amb una bona bota. Lev el va colpejar amb totes les seves forces, però no prou fort per trencar cap os. L’home va bramar rabiós i va tornar a aixecar el puny, tampoc la va encertar.

No valia la pena pegar a un home com aquell a la cara; segurament ja hi havia perdut tota la sensibilitat. Lev li va donar un cop de peu a l’engonal. L’homenot es va posar les dues mans a l’entrecuix i va respirar amb dificultat, doblegant-se. Lev n’hi va clavar un altre a l’estómac. L’home va obrir i tancar la boca com un peix, incapaç de respirar. Lev es va apartar cap a un costat i li va pegar cops a les cames per fer-lo caure. L’home va caure d’esquena. Lev va apuntar amb precisió i li va clavar la bota als genolls, perquè quan s’aixequés no es pogués moure de pressa.

Panteixant de cansament, va dir:

—Digues al senyor V que hauria de ser més educat.

Es va allunyar, esbufegant. Darrere seu va sentir algú que cridava:

—Ei, Ilià, què carai t’ha passat?

Dos carrers més enllà la respiració de Lev s’havia calmat i els batecs del seu cor s’havien normalitzat. «A la merda en Josif Viàlov», va pensar. «El malparit em va estafar i a mi ningú no m’intimida».

Viàlov no sabria qui havia apallissat Ilià. A l’Irish Rover ningú no coneixia Lev. Segurament Viàlov es posaria furiós, però s’hauria d’aguantar.

Lev es començava a sentir eufòric. «He deixat aquest tal Ilià fora de combat», va pensar, «i ningú no sap que he estat jo!».

Encara tenia la butxaca plena de diners. Es va parar a comprar dos bistecs i una ampolla de ginebra.

Vivia en un carrer de ruïnoses cases de maó dividides en pisos petits. Marga seia als esglaons de la casa del costat pintant-se les ungles. Era una russa bonica de dinou anys, cabells foscos i un somriure seductor. Treballava de cambrera, però es volia obrir camí com a cantant. Ell l’havia convidada a una copa un parell de vegades i li havia fet un petó. Ella l’hi havia tornat amb entusiasme.

—Hola, petita! —va cridar Lev.

—A qui li dius petita?

—Què fas aquesta nit?

—He quedat —va dir ella.

Lev no se la va creure del tot. La noia no reconeixeria mai que no tenia res a fer.

—Engega’l —va dir—. Té mal alè.

Ella va somriure.

—Si no saps ni qui és!

—Passa’m a veure. —Va brandar la bossa de paper—. Faré uns bistecs.

—M’ho pensaré.

—Porta gel. —I va entrar en una finca.

El seu pis era miserable, comparat amb la mitjana dels habitatges americans, però per a Lev era espaiós i luxós. Tenia una habitació i una cuina, aigua corrent i electricitat, i era tot per a ell! En un pis com aquell a Sant Petersburg hi haurien viscut deu persones o més.

Es va treure la jaqueta, es va arromangar i es va rentar les mans i la cara a la pica de la cuina. Esperava que la Marga passés. Era la mena de noia que li agradava, sempre amb ganes de riure, ballar o fer una festa, i no gaire preocupada pel futur. Va pelar i tallar unes quantes patates, va posar una paella al foc i hi va abocar un bocí de llard. Mentre es fregien les patates, va arribar la Marga amb una gerra plena de gel picat i va preparar begudes amb ginebra i sucre.

Lev va tastar la seva copa i va fer un petó lleuger a la noia als llavis.

—Que bo! —va dir.

—Quina cara que fas —va dir ella, però no ho deia seriosament.

Lev es va preguntar si més tard se la podria endur al llit.

Va començar a fer els bistecs.

—Estic impressionada —va dir la noia—. No hi ha gaires homes que sàpiguen cuinar.

—El meu pare va morir quan jo tenia sis anys i la meva mare quan en tenia onze —va dir Lev—. Em va pujar el meu germà, Grigori. Vam aprendre a fer-nos-ho tot sols. A Rússia, però, no menjàvem mai bistecs.

Ella li va preguntar per Grigori, i ell li va explicar la història de la seva vida tot sopant. Normalment les noies es commovien amb el relat de dos nens sense mare que se’n sortien tots sols treballant en una immensa fàbrica de locomoció i havien de llogar un llit per dormir. Sentint-se culpable, va ometre la part de la història en què abandonava la seva xicota prenyada.

Van prendre la segona copa a l’habitació. Quan van començar la tercera, a fora ja es feia fosc i la noia estava asseguda a la falda de Lev. Entre glop i glop, Lev li va fer un petó. Quan ella va obrir la boca per deixar-hi entrar la llengua, Lev li va posar una mà al pit.

En aquell moment van esbotzar la porta.

Marga va xisclar.

Van entrar tres homes. Cridant, Marga va saltar de la falda de Lev. Un dels homes li va clavar un revés a la boca i va dir:

—Calla, puta.

Ella va córrer cap a la porta amb les dues mans sobre els llavis sagnants. La van deixar marxar.

Lev es va posar dret d’un bot i es va abraonar sobre l’home que havia pegat Marga. Li va donar un bon cop de puny, que va encertar l’home a l’ull. Els altres dos el van agafar pels braços. Eren forts i Lev no se’n va poder desfer. Mentre el subjectaven, el primer home, que semblava el cap, li va pegar uns quants cops de puny a la boca i després a l’estómac. Lev va escopir sang i va vomitar el bistec.

Quan el van tenir debilitat i doblegat de dolor, el van arrossegar escales avall i el van empènyer al carrer. Davant la casa hi havia un Hudson blau amb el motor engegat. Van llançar Lev al terra del seient de darrere. Dos dels homes van seure al cotxe amb els peus sobre Lev i l’altre va pujar davant i el va engegar.

Lev estava massa adolorit per preocupar-se de saber on el portaven. Va donar per fet que aquells homes treballaven per a Viàlov, però com l’havien localitzat? I què li farien? Va intentar no deixar-se dominar per la por.

Al cap d’uns minuts el cotxe es va aturar i els homes el van arrossegar fora. Eren davant d’un magatzem. El carrer era desert i fosc. Lev ensumava el llac, i va saber que eren a prop de l’aigua. Era un bon lloc per assassinar algú, va pensar amb lúgubre fatalisme. No hi hauria testimonis i el cadàver es podia llançar al llac Erie, tancat dins d’un sac amb uns quants maons perquè no pugés a la superfície.

El van arrossegar dins de l’edifici. Lev va intentar asserenar-se. Era la pitjor situació en què s’havia trobat en la vida. No estava segur de poder-se’n sortir amb el seu enginy. «Per què faig aquestes coses?», es va preguntar.

El magatzem era ple de pneumàtics nous amuntegats en piles de quinze o vint. El van portar cap al fons, entre les columnes, i es van parar davant d’una porta que estava custodiada per un altre home corpulent que va aixecar una arma per aturar-los.

Ningú no va dir res.

—Sembla que ens haurem d’esperar una mica —va dir Lev al cap d’un minut—. Algú té cap baralla de cartes?

Ningú no va somriure.

Finalment es va obrir la porta i en va sortir Nick Forman. Tenia el llavi superior inflat i un ull tancat. Quan va veure Lev, li va dir:

—Ho he hagut de fer. M’haurien mort.

«O sigui que m’han trobat a través de Nick», va pensar Lev.

Un home prim amb ulleres va sortir a la porta del despatx. No podia ser Viàlov, va pensar en Lev; era massa escarransit.

—Fes-lo entrar, Theo —va dir l’home.

—Ara mateix, senyor Niall —va dir el cap dels gàngsters.

El despatx va recordar a Lev la cabana de pagès en què havia nascut. Hi feia massa calor i estava ple de fum. En un racó hi havia una tauleta amb icones de sants.

Rere una taula d’acer hi havia un home de mitjana edat i espatlles insòlitament amples. Duia un vestit de carrer que semblava car, amb coll dur i corbata, i dos anells a la mà que aguantava el cigarret.

—Què és aquesta pudor fastigosa? —va dir.

—Ho sento, senyor V, és vòmit —va dir Theo—. S’ha portat malament i l’hem hagut de calmar una mica, i llavors ha vomitat el sopar.

—Deixeu-lo anar.

Els homes van deixar els braços de Lev, però se’n van quedar a la vora.

El senyor V el va mirar.

—He rebut el teu missatge —va dir—. Havia de ser més educat, oi?

Lev va reunir tot el coratge que va poder. No moriria ploriquejant.

—És Josif Viàlov? —va preguntar.

—Valga’m Déu, quin valor que té —va dir l’home—. Preguntar-me qui sóc!

—L’he estat buscant.

—Tu m’has estat buscant?

—La família Viàlov em va vendre un bitllet de Sant Petersburg a Nova York, però em van abandonar a Cardiff —va dir Lev.

—I què?

—Vull recuperar els meus diners.

Viàlov el va mirar una bona estona, i després va riure.

—No ho puc evitar —va dir—. Em caus bé.

Lev es va aguantar la respiració. Viàlov no el mataria?

—Tens feina? —va preguntar Viàlov.

—Treballo per a vostè.

—On?

—A l’hotel Sant Petersburg, als estables.

Viàlov va fer que sí amb el cap.

—Crec que et puc oferir alguna cosa millor —va dir.





II


Pel juny del 1915 els Estats Units van fer un pas endavant cap a la guerra.

Gus Dewar estava consternat. No creia que els Estats Units haguessin de prendre part en la guerra europea. Els nord-americans pensaven el mateix, com el president Woodrow Wilson. I, tanmateix, la guerra era cada vegada més a la vora.

La crisi va començar el maig, quan un submarí alemany va torpedinar el Lusitania, un vaixell britànic que duia una càrrega de cent setanta-tres tones de rifles, munició i granades de metralla. També duia a bord dos mil passatgers, entre els quals hi havia cent vint-i-vuit ciutadans nord-americans.

Els nord-americans van quedar tan impactats com si hagués estat un assassinat. Els diaris van publicar editorials furibunds.

—La gent li demana que faci l’impossible! —va dir Gus amb indignació al president, a la Sala Oval—. Volen que planti cara als alemanys, però no fins al punt d’entrar en guerra.

Wilson hi estava d’acord. Mirant la màquina d’escriure, va dir:

—Ningú no diu que l’opinió pública hagi de ser coherent.

A Gus, la calma del president li semblava admirable, però també una mica decebedora.

—Com carai s’ho fa per governar en aquestes condicions?

Wilson va somriure, ensenyant les dents corcades.

—Gus, t’ha dit ningú que la política era cosa fàcil?

Al final Wilson va enviar una severa nota al govern alemany en la qual exigia que aturessin els atacs als vaixells. Ell i els seus consellers, incloent-hi Gus, esperaven que els alemanys acceptessin un compromís de mínims. Però si decidien mostrar-se desafiants, Gus no veia com podria evitar Wilson l’escalada de violència. Era una partida difícil, i Gus no sabia com fer-s’ho per mantenir-se tan fred i distant davant del risc, com semblava fer-ho Wilson.

Mentre els telegrames diplomàtics travessaven l’Atlàntic, Wilson se’n va anar a la casa d’estiueig de New Hampshire, i Gus, a Buffalo, a la mansió dels seus pares a l’avinguda Delaware. El seu pare tenia una casa a Washington, on Gus tenia pis propi, i quan anava a Buffalo gaudia de les comoditats de la casa que la seva mare portava amb tanta elegància: bols de plata amb roses tallades a la tauleta de nit, panets calents per esmorzar, estovalles blanques acabades de planxar a tots els àpats, vestits que apareixien esponjats i planxats a l’armari sense que ell hagués notat que se’ls haguessin endut.

La casa estava moblada d’una manera molt senzilla, una reacció de la seva mare contra la moda ornamentada de la generació del seu pare. Gran part del mobiliari era Biedermeier, un estil alemany utilitari que ara experimentava una revifalla. Al menjador hi havia una bona pintura en cada una de les quatre parets i un canelobre de tres braços sobre la taula. Durant el dinar del primer dia d’estada, la seva mare li va dir:

—Suposo que penses anar als barris baixos a veure els combats de boxa, oi?

—La boxa no té res dolent —va dir Gus. Era la seva gran afició. Fins i tot havia provat de boxejar, quan tenia divuit anys i era temerari: els seus braços llargs li havien valgut un parell de victòries, però li mancava l’instint assassí.

—És tan canaille —va dir la seva mare desdenyosament. Era una expressió esnob que havia sentit utilitzar a Europa i que volia dir de classe baixa.

—Si puc, m’agradaria treure’m del cap la política internacional.

—A l’Albright, aquesta tarda fan una conferència sobre Ticià, amb imatges projectades amb llanterna màgica —va dir ella.

L’Albrigth Art Gallery, un edifici clàssic blanc situat a Delaware Park, era una de les institucions culturals més importants de Buffalo.

Gus havia crescut envoltat de pintures renaixentistes i li agradaven sobretot els retrats de Ticià, però no li venia especialment de gust anar a una conferència. Tanmateix, era la mena d’esdeveniment que patrocinaven les dones i els joves rics de la ciutat, i hi havia moltes possibilitats que hi retrobés velles amistats.

L’Albright estava a poca distància de l’avinguda Delaware. Gus va travessar el vestíbul de columnes i es va asseure. Tal com s’esperava, hi havia uns quants coneguts entre el públic. Estava assegut al costat d’una noia extraordinàriament bonica que li va semblar que coneixia.

Gus li va somriure amb discreció i ella va dir, tota animada:

—No es recorda de mi, oi, senyor Dewar?

Gus es va sentir idiota.

—És que…, fa temps que no visc a la ciutat.

—Sóc Olga Viàlov. —La noia li va allargar una mà enguantada.

—I tant —va dir en Gus. El pare de la noia era un immigrant rus la primera feina del qual havia estat fer fora els borratxos d’un bar de Canal Street. Ara Canal Street li pertanyia. Era regidor de l’ajuntament i un puntal de l’Església ortodoxa russa. Gus havia coincidit diverses vegades amb Olga, tot i que no la recordava tan encisadora: potser és que havia crescut de cop. Devia tenir vint anys i tenia una pell clara, uns ulls blaus encisadors. Duia una jaqueta rosa amb el coll aixecat i un barret de campana amb flors roses de seda.

—He sentit a dir que treballa per al president —va dir ella—. Què en pensa, del senyor Wilson?

—L’admiro molt —va contestar Gus—. És un polític pràctic que no ha abandonat els seus ideals.

—Ha de ser emocionant ser al centre del poder!

—Sí que ho és, emocionant, però per estrany que sembli, no et fa sentir al centre del poder. En una democràcia el president està sotmès als seus votants.

—Però segur que no fa només el que vol la gent.

—No, no exactament. El president Wilson diu que un líder ha d’encarar l’opinió pública com un mariner encara el vent, utilitzant-lo per enfilar el vaixell en una direcció o una altra, però mai intentant anar-hi directament en contra.

La noia va sospirar.

—M’hauria encantat estudiar aquestes coses, però el meu pare no em va deixar anar a la universitat.

Gus va somriure.

—Suposo que devia pensar que hi aprendria a fumar i a beure ginebra.

—I coses pitjors, no en tinc cap dubte —va dir ella. Era una observació arriscada per a una dona soltera, i Gus devia fer cara de sorpresa perquè la noia va afegir—: Perdoni, l’he escandalitzat.

—I ara, no! —De fet estava captivat. I perquè continués enraonant, va dir—: Què hauria estudiat si hagués anat a la universitat?

—Història, crec.

—M’agrada la història. Cap període concret?

—M’agradaria entendre el meu passat. Per què el meu pare va haver de marxar de Rússia. Per què els Estats Units són millors. Hi ha d’haver una raó per a això.

—Exactament! —Gus estava entusiasmat que una noia tan bonica compartís la seva curiositat intel·lectual. Va tenir una visió sobtada d’ells dos casats, al tocador d’ella després d’una festa, comentant la política del món mentre es preparaven per ficar-se al llit, ell en pijama, mirant-la mentre ella es treia a poc a poc les joies i es despullava… Llavors va veure que el mirava i va tenir la sensació que s’havia imaginat el que estava pensant i es va sentir violent. Va intentar dir alguna cosa, però tenia la llengua travada.

Llavors va arribar el conferenciant i el públic va callar.

A Gus la conferència li va agradar més del que s’havia esperat. El conferenciant havia fet transparències en color Autochrome d’algunes teles de Ticià, i amb la llanterna màgica les havia projectat en una gran pantalla blanca.

Quan es va acabar, Gus tenia ganes de continuar parlant amb Olga, però no va poder. Se’ls va acostar Chuck Dixon, un home que coneixia de l’escola. Chuck tenia una gràcia innata que Gus li envejava. Tenien la mateixa edat, vint-i-cinc anys, però, amb Chuck Gus, se sentia com un col·legial maldestre.

—Olga, et vull presentar el meu cosí —va dir, jovialment—. T’ha estat mirant des de l’altra punta de la sala tota l’estona.

Va somriure afectuosament a Gus.

—Perdona que et prengui una companyia tan encisadora, Dewar, però no la pots monopolitzar tota la tarda. —I possessivament va passar un braç per la cintura d’Olga i se la va endur.

Gus es va quedar desolat. Ell i la noia s’havien entès la mar de bé. Per a ell aquestes primeres converses amb les noies eren les més difícils, però amb Olga li havia estat fàcil parlar-hi. I ara Chuck Dixon, que sempre havia estat l’últim de la classe a l’escola, se l’havia endut amb la mateixa facilitat amb què hauria agafat una copa de la safata d’un cambrer.

Mentre Gus mirava si coneixia algú més, se li va acostar una noia amb un sol ull.

El dia que Gus va conèixer Rosa Hellman, en un sopar de recollida de fons per a l’Orquestra Simfònica de Buffalo en què tocava el germà de la noia, es va pensar que li picava l’ullet. De fet, Rosa tenia un ull permanentment tancat. Fora d’això, la seva cara era bonica, la qual cosa feia encara més impactant al seu defecte. A més, sempre anava elegantment vestida, com si desafiés tothom a mirar-la. Aquest dia duia un barret de palla decantat amb gràcia, i la veritat és que estava molt afavorida.

L’última vegada que Gus l’havia vist era directora d’un diari radical de petita tirada anomenat Buffalo Anarchist. Per això Gus li va preguntar:

—Als anarquistes els interessa l’art?

—Ara treballo per a l’Evening Advertiser —va dir la noia.

Gus es va quedar parat.

—El director està al corrent de les teves opinions polítiques?

—Les meves opinions ja no són tan extremes com eren, però sí, coneix els meus antecedents.

—Segur que va pensar que si eres capaç de tirar endavant un diari anarquista, havies de ser bona.

—Diu que em va donar la feina perquè tinc més nassos que els dos periodistes homes que treballen per a ell.

Gus sabia que a Rosa li agradava impactar, però així i tot es va quedar bocabadat.

Rosa va riure.

—De tota manera, m’envia per informar d’exposicions i desfilades de moda. —Va canviar de tema—. Com és això de treballar a la Casa Blanca?

Gus era conscient que tot el que digués podia sortir publicat al diari.

—És tremendament emocionant —va dir—. Crec que Wilson és un gran president, potser el millor de tots els temps.

—Com pots dir una cosa així? S’arrisca massa a fer-nos entrar en la guerra europea.

L’actitud de Rosa era habitual entre els ciutadans d’origen alemany, que tendien a ser comprensius amb la versió alemanya del conflicte, i entre els esquerrans, que volien veure derrotat el tsar. Tanmateix, molta gent que no era ni alemanya ni esquerrana pensava el mateix. Gus va contestar amb cautela.

—Quan els submarins alemanys maten ciutadans nord-americans, el president no pot… —estava a punt de dir «tancar els ulls», però va dubtar, es va posar vermell i va dir—: ignorar-ho.

Ella va fer com si no notés la seva vacil·lació.

—Però els britànics estan bloquejant els ports alemanys, cosa que és una violació del dret internacional, i les dones i els nens alemanys es moren de fam per culpa d’això. Mentrestant, a França la guerra està encallada: en els últims sis mesos cap dels dos bàndols ha canviat la seva posició més enllà d’uns quants metres. Els alemanys han d’enfonsar vaixells britànics, si no volen perdre la guerra.

Era impressionant com la noia entenia les complexitats de la política, i per això Gus sempre s’ho passava bé parlant amb ella.

—Vaig estudiar dret internacional —va dir Gus—. Parlant estrictament, els britànics no estan fent res il·legal. Els bloqueigs navals van ser prohibits per la Declaració de Londres de 1909, però no es va arribar a ratificar mai.

No era tan fàcil fer-la callar.

—Deixa’t estar de legalitats. Els alemanys van avisar els nord-americans que no viatgessin en transatlàntics britànics. Van posar un anunci als diaris, per l’amor de Déu! Què més vols que facin? Imagina’t que estiguéssim en guerra amb Mèxic, i el Lusitania fos un vaixell mexicà carregat d’armament destinat a matar soldats nord-americans. El deixaríem passar?

Era una bona pregunta, i Gus no tenia cap bona resposta.

—Doncs el secretari d’Estat, Bryan, està d’acord amb tu. —William Jennings Bryan havia dimitit arran de la nota de Wilson als alemanys—. Ell creia que només havíem d’avisar els nord-americans perquè no viatgessin en vaixells de les nacions combatents.

Ella no pensava deixar-lo en pau.

—Bryan pensa que Wilson ha assumit un risc massa alt —va dir—. Si ara els alemanys no es fan enrere, no podrem evitar entrar en guerra.

Gus no pensava reconèixer davant d’una periodista que tenia els mateixos neguits. Wilson havia exigit al govern alemany desautoritzar els atacs contra bucs mercants, pagar compensacions i impedir que l’incident es tornés a repetir: ras i curt, que donés llibertat als britànics per travessar els mars, alhora que acceptava que els vaixells alemanys quedessin atrapats en un port bloquejat. Costava una mica d’imaginar que cap govern acceptés aquesta exigència.

—Però l’opinió pública aprova el que ha fet el president.

—L’opinió pública es pot equivocar.

—Però el president no la pot ignorar. Mira, Wilson camina per una corda molt fina. Vol mantenir-nos fora de la guerra, però no vol que els Estats Units semblin dèbils en el fòrum de la diplomàcia internacional. Crec que de moment ha trobat el punt d’equilibri.

—Però, i en el futur, què?

Aquesta era la pregunta inquietant.

—Ningú no pot predir el futur —va dir Gus—. Ni tan sols Woodrow Wilson.

Rosa va riure.

—Resposta de polític. Arribaràs lluny a Washington. —Algú va acostar-s’hi per parlar amb ella i es va girar.

Gus es va moure, sentint-se com si hagués estat en un combat de boxa que hagués acabat en empat.

Algunes persones del públic havien estat convidades a prendre el te amb el conferenciant. Gus era un dels privilegiats, perquè la seva mare copatrocinava el museu. Va deixar Rosa i es va dirigir a la sala privada. Quan hi va entrar, es va animar en veure que Olga ja hi era. Segur que el seu pare també donava diners al museu.

Va agafar una tassa de te i s’hi va acostar.

—Si mai va a Washington, m’encantaria acompanyar-la a fer una visita a la Casa Blanca —va dir.

—Oh! Em podria presentar el president?

Gus hauria volgut dir «Sí, i tant!», però no volia fer promeses que no estava segur de poder complir.

—Segurament —va dir—. Depèn de si està molt ocupat. Quan es posa davant de la màquina d’escriure i comença a redactar discursos o comunicats a la premsa, no permet que ningú el destorbi.

—Em va entristir molt que es morís la seva dona —va dir Olga. Ellen Wilson havia mort feia gairebé un any, poc després que esclatés la guerra a Europa.

Gus va fer que sí amb el cap.

—Estava destrossat.

—Però he sentit que ja festeja una vídua rica.

Gus es va quedar desconcertat. No era cap secret que Wilson s’havia enamorat apassionadament, com un col·legial, de la voluptuosa senyora Edith Galt només vuit mesos després de la mort de la seva esposa. El president tenia cinquanta-vuit anys, i la seva amant, quaranta-un. En aquell moment estaven junts a New Hampshire. Gus pertanyia a un grup reduït de persones que també sabien que Wilson li havia proposat matrimoni feia un mes, però que la senyora Galt encara no li havia contestat.

—Qui l’hi ha dit? —va preguntar a Olga.

—És veritat o no?

Gus es moria de ganes d’impressionar-la amb els seus coneixements privilegiats, però va resistir la temptació.

—No puc parlar d’aquestes coses —va dir de mala gana.

—Oh, quina llàstima. Em pensava que m’explicaria alguna xafarderia.

—Sento ser tan decebedor.

—No sigui ximple. —Li va tocar el braç, i ell va sentir com una descàrrega elèctrica—. Per demà a la tarda he organitzat un torneig de tennis —va dir—. Que hi juga?

Gus tenia les cames i els braços llargs, i era força bon jugador.

—Sí —va dir—. M’agrada molt el tennis.

—Vindrà?

—Vindré encantat —va dir Gus.





III


Lev va aprendre a conduir en un dia. L’altre coneixement imprescindible d’un xofer, canviar rodes punxades, el va dominar en un parell d’hores. Al final de la setmana, ja sabia omplir el dipòsit, canviar l’oli i ajustar els frens. Si el cotxe no s’engegava, sabia mirar si la bateria estava descarregada o si el conducte de la gasolina estava obstruït.

Els cavalls eren el transport del passat, li va dir Josif Viàlov. Els mossos de quadra cobraven poc: n’hi havia a grapats. Els xofers escassejaven i guanyaven un bon sou.

A més, Viàlov volia tenir un xofer que fos prou bregat per servir-li també de guardaespatlles.

El cotxe de Viàlov era un Packard Twin Six nou de trinca, una limusina de set places. Els altres xofers estaven impressionats. El model havia sortit feia només unes setmanes, i el motor de vint cilindres era l’enveja fins i tot dels conductors del Cadillac V8.

A Lev, però, no el va impressionar tant com la mansió ultramoderna de Viàlov. Li va semblar l’estable més gran del món. Era allargada i baixa, amb amples ales que sobresortien. El cap de jardiners li va dir que era l’última moda en cases de camp.

—Si jo tingués una casa tan gran, m’agradaria que semblés un palau —va dir Lev.

Li hauria agradat escriure a Grigori i explicar-li-ho tot, parlar-li de la feina i del cotxe, però dubtava. Hauria volgut dir-li que havia estalviat prou diners per al seu bitllet, però de fet no ho havia fet pas. Es va jurar que li escriuria quan tingués una mica de diners. Mentrestant, Grigori no podria escriure-li perquè no en sabia l’adreça.

La família de Viàlov estava formada per tres persones: Josif, Lena, la seva esposa, que no parlava gairebé mai, i Olga, una noia bonica, més o menys de l’edat de Lev, que tenia una expressió descarada. En Josif era atent i educat amb la seva dona, encara que es passés gairebé tots els vespres fora amb els seus amics. Amb la seva filla era afectuós, però estricte. Sovint anava a casa al migdia per dinar amb Lena i Olga. Després de dinar, ell i Lena feien la migdiada.

Mentre Lev s’esperava per tornar Josif al centre amb cotxe, de vegades enraonava amb Olga.

A ella li agradava fumar, encara que el seu pare, que estava absolutament decidit a fer-ne una noia respectable i casar-la amb un home de l’elit social de Buffalo, l’hi tingués prohibit. Hi havia uns quants llocs de la finca on Josif no anava mai, un dels quals era el garatge, i era allà justament on Olga anava a fumar. S’asseia darrere del Packard, escampant el vestit de seda sobre la pell nova de trinca del seient, i Lev es repenjava a la porta, amb el peu a l’estrep, i xerrava amb ella.

Era conscient de la patxoca que feia amb l’uniforme de xofer i es posava la gorra tirada desenfadadament enrere. Aviat va descobrir que la manera d’afalagar Olga era fer-li compliments pel seu estil aristocràtic. Li agradava que li digués que caminava com una princesa, que parlava com la dona d’un president i que es vestia com una francesa de l’alta societat. Era una esnob, com el seu pare. Bona part del dia Josif era un busca-raons i un gàngster, però Lev notava que es tornava educat, gairebé deferent, quan parlava amb homes de classe alta, com ara presidents de bancs i congressistes.

Lev tenia una intuïció innata i de seguida va tenir Olga apamada. Era una noia rica sobreprotegida que no donava sortida al seu caràcter romàntic i als seus impulsos sexuals. A diferència de les noies que Lev havia conegut als barris baixos de Sant Petersburg, Olga no es podia escapolir per trobar-se amb un noi al capvespre i deixar que la toqués en la foscor del portal d’una botiga. Tenia vint anys i era verge. Fins i tot era possible que no li haguessin fet mai cap petó.

Lev observava el partit de tennis de lluny, fruint de la visió del cos fort i esvelt d’Olga, i de la manera com se li bellugaven els pits sota el vestit fi de cotó mentre corria per la pista. Jugava contra un home molt alt amb pantalons blancs de llaneta. Lev es va sobresaltar quan el va reconèixer. El va estar observant amb atenció fins que finalment va recordar on l’havia vist abans. Va ser a la fàbrica Putílov. Lev li havia birlat un dòlar i Grigori li havia preguntat si Josif Viàlov era realment un home important a Buffalo. Com es deia? Es deia com una marca de whisky. Dewar, sí, Gus Dewar.

Un grup de mitja dotzena de joves es mirava el partit, les noies amb vestits rutilants d’estiu, els homes amb barrets de palla. La senyora Viàlov se’l mirava sota un para-sol amb un somriure complagut. Una minyona uniformada servia llimonada.

Gus Dewar va guanyar Olga i tots dos van sortir de la pista. Una altra parella va ocupar el seu lloc immediatament. Olga va acceptar sense pensar-s’ho un cigarret del seu contrincant. Lev va veure com l’home l’hi encenia. Lev es moria de ganes de ser un d’ells, de jugar a tennis amb roba bona i beure llimonada.

Un cop desafortunat va enviar la pilota cap on era ell. Lev la va recollir i, en lloc de llançar-la, la va portar a la pista i la va donar a un dels jugadors. Va mirar Olga, que estava conversant animadament amb Dewar, encisant-lo amb el seu flirteig, com feia amb Lev al garatge. Va sentir una fiblada de gelosia i li van venir ganes de clavar un cop de puny a la boca d’aquell home alt. Olga el va mirar i ell li va fer el seu somriure més encisador, però ella en va apartar la mirada com si no l’hagués vist. Els altres joves el van ignorar del tot.

Era absolutament normal, es va dir Lev: una noia podia ser simpàtica amb un xofer mentre fumava al garatge i després tractar-lo com si fos un moble quan era amb els seus amics. Sigui com sigui, això li va ferir l’orgull.

Lev es va girar i va veure el pare d’Olga caminant pel sender de grava en direcció a la pista de tennis. Viàlov portava el vestit de feina, amb corbata i armilla. Lev es va imaginar que volia saludar els convidats de la seva filla abans de tornar al centre.

D’un moment a l’altre veuria Olga fumant i muntaria un escàndol.

Lev va tenir una inspiració. Amb dues gambades va arribar on Olga estava asseguda. Amb un gest ràpid li va arrencar el cigarret encès dels dits.

—Ei! —va protestar ella.

Gus Dewar va arrugar el front i va dir:

—Es pot saber què fas?

Lev es va girar posant-se el cigarret a la boca. De seguida, Viàlov el va veure.

—Què fas aquí? —va dir enfadat—. Treu el cotxe.

—Sí, senyor —va dir Lev.

—I apaga aquest maleït cigarret quan parlis amb mi.

Lev el va apagar i se’l va guardar a la butxaca.

—Ho sento, senyor Viàlov. No sé què m’ha agafat.

—Que no torni a passar.

—No, senyor.

—Ara vés-te’n.

Lev es va allunyar precipitadament, però va mirar què passava sobre de la seva espatlla. Tots els homes s’havien aixecat i Viàlov els estrenyia la mà jovialment. Olga, amb cara de culpabilitat, presentava els amics al seu pare. Havia estat a punt de ser enxampada. Va mirar Lev amb expressió agraïda.

Lev li va picar l’ullet i va continuar caminant.





IV


La sala d’estar d’Ursula Dewar tenia alguns objectes decoratius, valuosos a la seva manera: un cap de marbre d’Elie Nadelman, una primera edició de la Bíblia de Ginebra, una rosa en un gerro de cristall tallat i una fotografia emmarcada del seu avi, que havia obert un dels primers magatzems dels Estats Units. Quan Gus va entrar a les sis, la seva mare estava asseguda amb un vestit de nit de seda, llegint una novel·la nova titulada El bon soldat.

—És bo, el llibre? —va preguntar Gus.

—És molt bo, encara que m’han dit que l’autor és un pocavergonya de por.

Gus li va preparar un old-fashioned, tal com li agradava a ella, amb amarg d’angostura i sense sucre. Estava nerviós. «A la meva edat no hauria de tenir por de la meva mare», va pensar. Però ella podia ser molt càustica. Li va portar el còctel.

—Gràcies —va dir la seva mare—. Com proven les vacances? T’ho passes bé?

—Molt bé.

—Em feia por que a hores d’ara no estiguessis neguitós per tornar a les emocions de Washington i la Casa Blanca.

Gus també ho havia temut, però les vacances li havien portat plaers inesperats.

—Tornaré quan ho faci el president, mentrestant m’ho estic passant molt bé.

—Creus que Woodrow declararà la guerra a Alemanya?

—Espero que no. Els alemanys estan desitjosos de fer-se enrere, però volen que els americans deixin de vendre armes als aliats.

—I deixarem de vendre-les? —Ursula tenia avantpassats alemanys, com mitja població de Buffalo, però quan deia «deixarem» es referia als Estats Units.

—De cap manera. Les nostres fàbriques fan molts diners amb les comandes britàniques.

—Aleshores és un carreró sense sortida.

—Encara no: som en els preliminars. Mentrestant, com per recordar-nos les pressions que reben els països neutrals, Itàlia s’ha unit als aliats.

—Representa, això, un canvi decisiu?

—Encara no. —Gus va respirar fondo—. Aquesta tarda he jugat a tennis a casa dels Viàlov —va dir. No li va sortir una veu tan normal com hauria volgut.

—Has guanyat, fill?

—Sí. Tenen una casa de camp. És molt espectacular.

—És molt nouveau riche.

—Nosaltres també devíem ser nouveau riches en el passat, oi? Potser quan el teu avi va obrir la botiga?

—M’empipa molt quan parles com un socialista, Angus, encara que sàpiga que no ho fas amb mala intenció. —Va tastar el seu còctel—. Mmm, és perfecte.

Gus va respirar fondo.

—Mare, em faries un favor?

—I tant que sí, fill, si puc.

—No t’agradarà.

—De què es tracta?

—M’agradaria que convidessis la senyora Viàlov a prendre el te.

La seva mare va deixar la copa lentament i amb compte.

—Ja —va dir.

—No em preguntes per què?

—Ja el sé, el perquè —va dir ella—. Només hi ha una raó possible. He conegut aquella filla tan enlluernadora que té.

—No t’enfadis. Viàlov és important en aquesta ciutat i és molt ric. I Olga és un àngel.

—Home, si no és un àngel, si més no és cristiana.

—Els Viàlov són russos ortodoxos —va dir Gus. Tant per tant ja podia donar totes les males notícies—. Van a l’església de Sant Pere i Sant Pau d’Ideal Street. —Els Dewar eren episcopalians.

—Però no són jueus, gràcies a Déu. —La seva mare havia temut una temporada que Gus es casés amb Rachel Abramov, que li agradava moltíssim, però de qui no estava enamorat—. I suposo que podem estar agraïts que Olga no sigui una caça-fortunes.

—Segur que no. Jo diria que Viàlov és més ric que el pare.

—No en tinc ni idea.

Les dones com Ursula no havien d’entendre de diners. Gus sospitava que estaven al cas de la riquesa que tenien i de la dels seus marits fins a l’últim cèntim, però havien de fer veure que no els interessava.

La seva mare no estava tan enfadada com havia temut Gus.

—Si pots, val més que no convidis les teves amigues esnobs. Farien sentir inferior la senyora Viàlov.

—No en tinc, d’amigues esnobs.

El comentari era massa absurd per merèixer cap resposta.

—Convida la senyora Fischer, que és bona dona. I la tia Gertrude.

—Molt bé.

—Gràcies, mare. —Gus se sentia molt alleujat, com si hagués sobreviscut a una dura experiència—. Sé que Olga no és la dona que somnies per a mi, però estic segur que li agafaràs afecte de seguida.

—Estimat fill meu, tens gairebé vint-i-sis anys. En fa cinc hauria intentat convèncer-te perquè no et casessis amb la filla d’un tèrbol home de negocis. Però últimament he començat a dubtar que mai arribi a tenir néts. Si en aquest moment em diguessis que et vols casar amb una cambrera polonesa divorciada, em temo que el primer que pensaria és si és prou jove per tenir fills.

—No t’avancis als esdeveniments… Olga no ha acceptat pas casar-se amb mi. Encara no l’hi he demanat.

—Com vols que se’t resisteixi? —Es va aixecar i va fer un petó al seu fill—. Au, prepara’m un altre còctel.





V


—Em vas salvar la vida! —va dir Olga a Lev—. El pare m’hauria mort.

Lev va somriure.

—El vaig veure venir i vaig haver d’actuar de pressa.

—T’estic molt agraïda —va dir Olga, i li va fer un petó als llavis.

Lev es va sobresaltar. La noia va recular abans que ell pogués aprofitar la situació, però Lev va sentir que l’equilibri havia canviat del tot entre ells. Va mirar nerviosament pel garatge, estaven sols.

Olga va treure un paquet de cigarrets i se’n va posar un a la boca. Lev l’hi va encendre, imitant el que havia fet Gus Dewar el dia abans. Era un gest íntim, que obligava la dona a abaixar el cap i deixar que l’home li mirés els llavis. Era romàntic.

La noia es va repenjar en el seient del Packard i va deixar anar el fum. Lev va pujar al cotxe i va seure al seu costat. Olga no va protestar. El xofer es va encendre un cigarret. Es van quedar una estona en silenci en la mitja penombra, el fum dels seus cigarrets es barrejava amb les olors de la gasolina, la pell i el perfum floral que portava Olga.

Per trencar el silenci, Lev va dir:

—Espero que t’ho passessis bé al torneig de tennis.

La noia va sospirar.

—Tots els xicots de la ciutat tenen por del meu pare —va dir—. Es pensen que els matarà, si em fan un petó.

—Els mataria?

Ella va riure.

—És probable.

—A mi no em fa por. —Era gairebé veritat. No és que Lev no tingués por, és que no en feia cas, de les seves pors; sempre confiava que el seu enginy el salvaria.

Però la noia semblava escèptica.

—Vols dir?

—Per això em va contractar. —Això també estava lluny de ser veritat—. Pregunta-l’hi.

—Potser ho faré.

—A Gus Dewar li agrades molt.

—Al meu pare li encantaria que m’hi casés.

—Per què?

—És ric, la seva família pertany a la vella aristocràcia de Buffalo i el seu pare és senador.

—Sempre fas el que vol el teu pare?

La noia va xuclar el cigarret pensarosament.

—Sí —va dir, i va treure el fum.

—M’encanta mirar-te els llavis quan fumes —va dir Lev.

Ella no va contestar, però el va mirar especulativament.

Allò era prou invitació per a Lev, i la va besar.

Olga va deixar anar un petit gemec del fons de la gola, i li va empènyer el pit sense fer gaire força amb la mà, però el gest de protesta no era seriós. Lev va llançar el cigarret fora del cotxe i li va posar una mà al pit. La noia li va agafar el canell, com si li volgués apartar la mà, però en lloc d’això el va prémer més fort contra la carn tova.

Lev li va tocar els llavis tancats amb la llengua. Ella es va apartar i el va mirar sorpresa. Lev va veure que la noia no sabia que es fessin petons així. No tenia cap experiència.

—No passa res —va dir Lev—. Confia en mi.

Ella va llançar el seu cigarret, s’hi va acostar més, va tancar els ulls i li va fer un petó amb la boca oberta.

Després d’això tot va anar molt de pressa. El desig d’ella era urgent i desesperat. Lev havia estat amb unes quantes dones i creia que era prudent deixar que elles marquessin el ritme. Una dona dubtosa no es podia fer córrer, i una dona impacient no s’havia d’aturar. Quan va ficar la mà sota les calces d’Olga i li va tocar el promontori suau del sexe, la noia es va excitar tant que sanglotava de desig. Sí que era veritat que havia arribat als vint anys sense que cap dels tímids nois de Buffalo no li fes un petó; devia tenir molta frustració acumulada, va pensar Lev. La noia va aixecar els malucs ansiosament perquè li tragués les calces. Quan la va besar entre les cames, ella va cridar de sorpresa i excitació. Havia de ser verge, però Lev estava massa excitat perquè això l’aturés.

Olga es va estirar amb un peu al seient i l’altre a terra, la faldilla arromangada a la cintura, les cuixes obertes i a punt per rebre’l. Tenia la boca oberta i respirava acceleradament. Va mirar amb els ulls esbatanats com es descordava els pantalons. Lev la va penetrar a poc a poc, sabent que era molt fàcil fer-li mal, però ella li va agafar els malucs i el va empènyer a dins amb impaciència, com si li fes por quedar-se a l’últim moment sense el que volia. Lev va sentir la membrana de la seva virginitat oposant una mica de resistència, però es va trencar fàcilment, i la noia només va fer un esbufec, i va sentir una mica de dolor que se’n va anar tan de pressa com havia vingut. Es va moure contra ell al seu propi ritme, i ell també va deixar que el portés, pressentint que la noia responia a una crida que no se li podia negar.

Per a ell va ser més excitant que cap de les vegades que havia fet l’amor fins llavors. Hi havia noies experimentades; n’hi havia d’innocents, però desitjoses de complaure; n’hi havia que procuraven satisfer l’home abans de buscar el seu propi plaer. Però en Lev no s’havia trobat mai amb una necessitat tan crua com la d’Olga, i el va encendre d’una manera desmesurada.

Es va aturar. Olga va cridar i ell li va posar una mà a la boca per apagar el soroll. La noia es va remenar com un poni i després va amagar la cara a l’espatlla d’ell. Amb un crit apagat va arribar a l’orgasme i, un moment després, ell va fer el mateix.

Lev se’n va apartar i va seure a terra. Olga continuava estirada, panteixant. No van dir res durant un minut. Finalment, ella es va incorporar.

—Déu meu —va dir—. No pensava que seria així.

—Normalment no ho és —va dir ell.

Hi va haver una llarga pausa, i després ella va dir en veu baixa i reflexiva:

—Què he fet?

Lev no va contestar.

Olga va recollir les calces del terra del cotxe i se les va posar. Es va quedar un moment més per recuperar l’alè i després va baixar del cotxe.

Lev la va mirar, esperant que li digués alguna cosa, però la noia no va dir res. Va anar cap a la porta posterior del garatge, la va obrir i va sortir.

L’endemà, però, va tornar.





VI


Edith Galt va acceptar la petició de matrimoni del president Wilson el 29 de juny. Al juliol, el president va tornar a la Casa Blanca temporalment.

—He de tornar a Washington uns quants dies —va dir Gus a Olga mentre passejaven pel zoològic de Buffalo.

—Quants dies?

—Mentre el president em necessiti.

—Quina emoció!

Gus va fer que sí.

—És la millor feina del món. Però vol dir que no sóc amo del meu temps. Si la crisi amb Alemanya s’agreuja, podria passar molt de temps abans no pugui tornar a Buffalo.

—Et trobaré a faltar.

—I jo a tu. Ens hem fet tanta companyia des que vaig tornar. —Havien remat al llac de Delaware Park i s’havien banyat a Crystal Beach; havien agafat vapors pel riu fins a Niàgara i havien travessat el llac fins al cantó del Canadà, i havien jugat a tennis dia sí dia no, sempre amb un grup d’amics, i acompanyats d’almenys una mare vigilant. Avui anaven amb la senyora Viàlov, que caminava unes passes enrere parlant amb Chuck Dixon. Gus va continuar—: No sé si t’imagines com t’enyoraré.

Olga va somriure, però no va contestar.

—Aquest ha estat l’estiu més feliç de la meva vida —va dir Gus.

—I el meu! —va dir ella, fent girar el para-sol de piquets vermells i blancs.

Això va encisar Gus, tot i que no estava segur que fos la seva companyia el que la feia feliç. No aconseguia entendre-la. Sempre semblava contenta de veure’l i estava disposada a parlar amb ell hores i hores. Però Gus no havia vist cap emoció, cap senyal que els seus sentiments cap a ell poguessin ser apassionats i no només amistosos. Evidentment, una noia respectable no podia fer aquesta mena de demostracions, almenys fins que no s’hagués promès; de tota manera, Gus estava desconcertat. Potser això formava part de l’atractiu d’Olga.

Gus recordava vivament que Caroline Wigmore li havia comunicat les seves necessitats amb una claredat inequívoca. Pensava molt en Caroline, que era l’única altra dona que havia estimat. Si ella podia expressar el que volia, per què Olga no? Però Caroline era una dona casada, mentre que Olga era verge i havia crescut en un entorn molt protegit.

Gus es va parar davant del fossat de l’ós, i tots dos van mirar a través dels barrots un osset marró que també els mirava.

—Pensava si tots els nostres dies podrien ser tan feliços —va dir Gus.

—Per què no? —va dir ella.

Això era una pista? La va mirar. Ella no el mirava, sinó que continuava observant l’ós. Gus li va estudiar els ulls blaus, la corba tova de la galta rosada, la delicada pell del coll.

—Voldria ser Ticià —va dir—. I pintar-te.

La seva mare i Chuck van passar pel costat de Gus i Olga, deixant-los enrere. Estaven completament sols.

Finalment, ella es va girar per mirar-lo, i a Gus li va semblar veure afecte en la seva mirada. Això li va donar ànims i va pensar: «Si un president que no fa ni un any que és vidu pot, no he de poder, jo?».

—T’estimo, Olga —va dir.

Ella no va dir res, però el va continuar mirant.

Gus va empassar saliva. Una altra vegada no l’entenia.

—Hi ha cap possibilitat… —va dir—, puc esperar que algun dia tu també m’estimis? —La va mirar, aguantant-se la respiració. En aquell moment ella tenia la seva vida a les mans.

Hi va haver una llarga pausa. Estava pensant? L’estava avaluant? O només dubtava abans de prendre una decisió tan vital?

Finalment, la noia va somriure i va dir:

—Oh, sí.

Ell no s’ho podia creure.

—De veritat?

Olga va riure, contenta.

—De veritat.

Li va agafar la mà.

—M’estimes?

Ella va fer que sí.

—Ho has de dir.

—Sí, Gus, t’estimo.

Gus li va besar la mà.

—Parlaré amb el teu pare abans d’anar-me’n a Washington.

Ella va somriure.

—Em sembla que ja sé què dirà.

—Després ja ho podrem dir a tothom.

—Sí.

—Gràcies —va dir ell amb fervor—. M’has fet molt feliç.





VII


Gus va anar al despatx de Josif Viàlov l’endemà al matí i li va demanar permís formal per casar-se amb la seva filla. Viàlov va reaccionar amb entusiasme. Encara que Gus ja s’esperés aquesta resposta, després va sentir un gran alleujament.

Gus se n’anava directament a l’estació per agafar el tren cap a Washington; per tant, van decidir que ho celebrarien de seguida que tornés. Mentrestant, Gus estava encantat de deixar els plans per al casament en mans dels pares d’Olga.

Quan entrava amb un pas alegre a l’estació Central per Exchange Street, va topar amb Rosa Hellman, que en sortia amb un barret vermell i una maleteta.

—Hola —va dir Gus—. T’ajudo a portar l’equipatge?

—No, gràcies, no pesa —va dir ella—. Només he estat fora una nit. He anat a fer una entrevista a un dels serveis de teletip.

Gus va alçar les celles.

—Per a una feina de periodista?

—Sí, i me l’han donat.

—L’enhorabona! Perdona’m si semblo sorprès, és que no sabia que agafessin dones.

—No és habitual, però tampoc insòlit. Al New York Times van contractar la primera periodista el 1869. Es deia Maria Morgan.

—Què hi faràs, allà?

—Seré l’ajudant del corresponsal a Washington. La veritat és que la vida amorosa del president els ha fet pensar que necessitarien una dona. És més probable que als homes els passin per alt les històries romàntiques.

Gus es va preguntar si Rosa hauria esmentat que era amiga d’un dels col·laboradors més estrets de Wilson. S’imaginava que sí: els periodistes no eren mai modestos. Segur que això l’havia ajudat a aconseguir la feina.

—Ara hi torno —va dir—. Suposo que ens veurem per allà.

—Espero que sí.

—També tinc bones notícies —va dir Gus content—. He demanat la mà a Olga Viàlov i ella ha acceptat. Ens casarem.

Ella el va mirar una bona estona i llavors va dir:

—Que burro.

No s’hauria quedat més parat si l’hagués bufetejat. Se la va mirar astorat.

—Mira que n’ets, de burro —va dir ella, i se’n va anar.





VIII


El 19 d’agost van morir dos nord-americans més quan els alemanys van torpedinar un altre transatlàntic britànic, l’Arabic.

Gus ho va lamentar per les víctimes, però el va consternar més que els Estats Units es veiessin inexorablement arrossegats al conflicte europeu. Sabia que el president estava a punt de prendre la decisió. Gus es volia casar en un món feliç i en pau; temia un futur entelat pel caos, la crueltat i la destrucció de la guerra.

Seguint instruccions de Wilson, Gus va explicar a uns quants periodistes, extraoficialment, que el president estava a punt de trencar relacions diplomàtiques amb Alemanya. Mentrestant, Robert Lansing, el nou secretari d’Estat, va intentar fer alguna mena de tracte amb l’ambaixador alemany, el comte Johann von Bernstorff.

Gus pensava que tot plegat podia acabar molt malament. Els alemanys s’ho podien prendre com una fanfarronada de Wilson i desafiar-lo. Què faria, llavors? Si no feia res, semblaria idiota. El president va dir a Gus que trencar relacions diplomàtiques no havia de conduir necessàriament a la guerra. Gus es va quedar amb l’angoixant sensació que la crisi estava fora de control.

El kàiser, però, no volia pas entrar en guerra amb els Estats Units i, amb gran alleujament per a Gus, Wilson va guanyar la partida. A la darreria d’agost, els alemanys van prometre no atacar vaixells de passatgers sense avisar. No era un acord del tot satisfactori, però va posar fi al punt mort.

Els diaris nord-americans, que no entenien de matisos, estaven eufòrics. El 2 de setembre, Gus va llegir triomfalment en veu alta a Wilson un paràgraf d’un article elogiós que sortia aquell dia a l’Evening Post de Nova York.

—«Sense mobilitzar un regiment ni reunir una flota, amb pura i inesgotable perseverança en la defensa del bé, ha forçat a rendir-se la nació més orgullosa, més arrogant i més ben armada del món».

—Encara no s’han rendit —va dir el president.





IX


Un vespre del final de setembre, van portar Lev al magatzem, el van despullar i li van lligar les mans a l’esquena. Aleshores Viàlov va sortir del despatx.

—Gos fastigós —va dir—. Gos rabiós.

—Què he fet? —va suplicar Lev.

—Ja saps què has fet, canalla miserable —va dir Viàlov.

Lev estava aterrit. D’aquesta no se’n sortiria amb enginy, si Viàlov no el volia escoltar.

Viàlov es va treure la jaqueta i es va arromangar les mànigues de la camisa.

—Porteu-me’l —va dir.

Norman Niall, el seu raquític comptable, va anar al despatx i en va tornar amb un fuet.

Lev el va mirar. Era del model habitual a Rússia, el que es feia servir tradicionalment per castigar els delinqüents. Tenia un mànec llarg de fusta i tres corretges de pell dura acabades en una bola de plom. A Lev no l’havien assotat mai, però ho havia vist fer. En zones rurals era el càstig habitual per als robatoris o l’adulteri. A Sant Petersburg el fuet s’utilitzava sovint amb els presos polítics. Vint fuetades podien deixar un home esguerrat; cent el podien matar.

Viàlov, encara amb l’armilla i el rellotge d’or de cadena, va aixecar el fuet. Niall va riure. Ilià i Theo s’ho miraven amb interès.

Lev es va acovardir i va recular fins a topar amb una pila de pneumàtics. El fuet va baixar deixant anar un xiulet cruel, i li va esquinçar la pell del coll i les espatlles. Lev va cridar de dolor.

Viàlov va tornar a abaixar el fuet. Aquesta vegada li va fer més mal.

Lev no es podia creure que hagués estat tan imbècil. S’havia tirat la filla verge d’un home poderós i violent. Per què no hi havia pensat? Per què no podia resistir mai a la temptació?

Viàlov va tornar a deixar caure el fuet. Aquesta vegada Lev es va encongir intentant esquivar el cop. Només el van tocar les puntes de les corretges, però se li van enfonsar a la carn i li van causar un dolor agut; va tornar a cridar. Va intentar escapar, però els homes de Viàlov el van empènyer, rient.

Viàlov va tornar a aixecar el fuet i el va començar a baixar, però es va aturar a mig camí per deixar que Lev l’esquivés, i llavors va colpejar. Tenia les cames ferides i veia la sang que sortia dels talls. Quan Viàlov el va tornar a colpejar, desesperat, Lev va intentar escapar, però va ensopegar i va caure al terra de ciment. Ajagut i perdent les forces ràpidament, Viàlov li va fuetejar el front, la panxa i les cuixes. Lev es va girar, li feia massa mal i estava massa aterrit per posar-se dret, però el fuet no parava de colpejar. Va reunir forces per arrossegar-se de genolls, com un nadó, però va relliscar amb la seva sang, i el fuet va tornar a caure. Va parar de cridar, ja no tenia esma. Viàlov l’assotaria fins a matar-lo. Esperava que fos aviat.

Viàlov, però, li va negar aquesta sort. Va llançar el fuet, panteixant de cansament.

—T’hauria de matar —va dir, quan va recuperar l’alè—. Però no puc.

Lev no entenia res. Jeia enmig d’un bassal de sang, mirant el seu torturador.

—Està embarassada —va dir Viàlov.

En una boirina de por i de dolor, Lev va intentar pensar. Havien fet servir preservatius. Es podien comprar a totes les ciutats dels Estats Units. Sempre se n’havia posat un, llevat del primer dia, és clar, que no s’esperava que passés res, i la vegada que ella li havia ensenyat la casa buida i ho havien fet a l’enorme llit de l’habitació de convidats, i una vegada al jardí a les fosques…

Havien estat unes quantes vegades.

—S’havia de casar amb el fill del senador Dewar —va dir Viàlov, i Lev va percebre amargor a més de ràbia en la seva veu aspra—. El meu nét podria haver estat president.

A Lev li costava pensar com cal, però es va adonar que el compromís es devia haver trencat. Gus Dewar no es casaria amb una noia que estava embarassada d’un altre, per més que l’estimés. Si no és que…

Lev va aconseguir pronunciar unes paraules.

—No cal que tingui el fill…, a la ciutat hi ha metges…

Viàlov va recollir el fuet i Lev es va encongir.

—Això ni pensar-ho! —va cridar Viàlov—. Va contra la voluntat de Déu!

Lev es va quedar de pedra. Els diumenges portava amb el cotxe la família a l’església, però sempre havia pensat que la religió era una façana per a Viàlov, un home que duia una vida de delinqüència i violència. Però no volia ni sentir a parlar d’avortament! Lev tenia ganes de preguntar si la seva Església no prohibia el suborn i les pallisses a la gent.

—Et pots imaginar la humiliació que he de suportar per culpa teva? —va dir Viàlov—. Tots els diaris de la ciutat van publicar el compromís de la meva filla. —Se li va posar la cara vermella i va començar a rugir—. Què li diré, al senador Dewar? Tenia l’església emparaulada! Havia contractat el convit! Les invitacions són a la impremta! És com si veiés la senyora Dewar, aquella pepa pedant, rient-se de mi darrere la seva mà arrugada. I tot per un xofer merdós!

Va tornar a aixecar el fuet, però el va llançar a terra amb un gest violent.

—No et puc matar. —Es va girar a parlar amb Theo—. Porta aquest tros de merda a cal metge —va dir—. Que l’apedacin. Es casarà amb la meva filla.





16


Juny de 1916





I


—Podem parlar, fill? —va dir a Billy el seu pare.

Billy es va quedar parat. Durant gairebé dos anys, des que Billy havia deixat d’anar a la capella de Bethesda, amb prou feines havien parlat. Sempre hi havia tensió a l’ambient a la casa de Wellington Row. Billy ja havia oblidat què era sentir veus parlant tranquil·lament a la cuina, o fins i tot els crits de discussions acalorades com abans. El mal ambient era una de les raons per les quals Billy s’havia allistat a l’exèrcit.

El to del seu pare era gairebé humil. Billy el va mirar atentament a la cara. La seva expressió deia el mateix: ni agressivitat, ni desafiament, només una súplica.

Sigui com sigui, Billy no estava disposat a seguir-li la veta.

—Per què? —va preguntar.

El pare va obrir la boca disposat a contestar de mala manera, però es va dominar.

—M’he comportat amb orgull —va dir—. És un pecat. Tu també has estat orgullós, però això queda entre tu i el Senyor, i no és excusa per a mi.

—Has tardat dos anys a descobrir-ho.

—Hauria tardat més si no t’haguessis allistat a l’exèrcit.

Billy i Tommy s’havien presentat voluntaris l’any anterior, i havien mentit sobre l’edat que tenien. S’havien afegit al Vuitè Batalló dels Rifles Gal·lesos, conegut com els Amics d’Aberowen. Els batallons d’amics eren una idea nova. Els homes d’un mateix poble anaven junts i combatien amb persones que coneixien des de petits. Es considerava positiu per a la moral.

El grup de Billy havia fet un any d’instrucció, gairebé tot en un nou campament dels afores de Cardiff. S’ho havia passat bé. Era més agraït que la mina de carbó i molt menys perillós. A més d’una constant sensació d’avorriment —sovint «instrucció» era sinònim d’«esperar»—, havien practicat esports diversos i disputat partits, i hi havia la companyonia d’un grup de joves que aprenien coses noves. Durant un llarg període en què no havien tingut res a fer, havia agafat un llibre a l’atzar i s’havia llegit Macbeth. Per a sorpresa seva, la història l’havia engrescat i havia trobat la poesia curiosament fascinant. El llenguatge de Shakespeare no era difícil per a qui s’havia passat tantes hores estudiant l’anglès del segle XVII de la Bíblia protestant. A partir de llavors n’havia llegit les obres completes, i les que més li agradaven les havia rellegit diverses vegades.

Ara la instrucció s’havia acabat i els Amics d’Aberowen tenien dos dies de permís abans de marxar a França. El pare pensava que podia ser l’última vegada que veiés Billy. Devia ser per això que es rebaixava a parlar amb ell.

Billy va mirar el rellotge. Només havia anat a casa a acomiadar-se de la mare. Havia pensat passar el dia a Londres, amb la seva germana, Ethel, i la seva atractiva llogatera. La cara bonica de Mildred, amb els llavis vermells i les dents sortides, li havia quedat gravada al cervell des que l’havia impressionat dient «La puta d’oros, ets en Billy?». Tenia la motxilla a terra, al costat de la porta, a punt. Amb les obres completes de Shakespeare a dins. Tommy l’esperava a l’estació.

—He d’agafar el tren —va dir.

—De trens, n’hi ha molts —va dir el pare—. Seu, Billy…, t’ho prego.

Billy no se sentia còmode veient el seu pare d’aquest humor. El pare podia ser sever, arrogant i aspre, però almenys era fort. Billy no el volia veure feble.

Gramper era a la seva cadira de sempre, escoltant.

—Sigues bon minyó, Billy, au —va dir, persuasivament—. Deixa parlar el teu pare.

—Entesos —Billy va seure a la taula de la cuina.

La seva mare va sortir del recambró.

Hi va haver un moment de silenci. Billy va ser conscient que podia no tornar a entrar en aquella casa mai més. Ara que venia d’un campament de l’exèrcit, havia vist per primera vegada que aquella casa era petita, les habitacions fosques, l’aire viciat de pols de carbó i olors de cuina. Sobretot, després de les rialles despreocupades dels barracons, s’adonava que en aquella casa havia crescut segons un sentit bíblic de la respectabilitat en el qual bona part del que era humà i natural no trobava expressió. Tanmateix, la idea de marxar l’entristia. No era només el lloc, era la vida que deixava. Allà tot havia estat senzill. Havia cregut en Déu, havia obeït el seu pare i havia confiat en els seus companys de la mina. Els amos de la mina eren mala gent, el sindicat protegia els treballadors i el socialisme oferia un futur millor. Però la vida no era tan senzilla. Potser tornaria a Wellington Row, però mai no tornaria a ser el nen que havia viscut allà.

El pare va plegar les mans, va tancar els ulls i va dir:

—Oh, Senyor, ajuda el teu serf a ser humil i manso com va ser Jesús. —Va obrir els ulls i va dir—: Per què ho vas fer, Billy? Per què et vas allistar?

—Perquè estem en guerra —va dir Billy—. Ens agradi o no, hem de combatre.

—Però que no veus… —El pare va callar i va aixecar la mà en un gest conciliador—. Deixa’m tornar a començar. No et deus creure el que diuen els diaris que els alemanys són homes malvats que violen monges, oi?

—No —va dir Billy—. El que han dit sempre els diaris dels miners del carbó eren mentides, o sigui que no crec que diguin la veritat dels alemanys.

—Al meu parer, aquesta és una guerra capitalista que no té res a veure amb els treballadors —va dir el pare—. Però potser tu no hi estàs d’acord.

Billy estava astorat per l’esforç que feia el seu pare per ser conciliador. No havia sentit mai el seu pare dient: «Potser no hi estàs d’acord».

—No hi entenc gaire, jo, de capitalisme —va contestar—, però suposo que tens raó. De tota manera, s’ha d’aturar els alemanys. Es pensen que tenen dret a governar el món!

—Som britànics. —Va dir el pare—. El nostre imperi governa sobre quatre-cents milions de persones. Pràcticament cap no té dret a votar. No tenen control sobre els seus països. Si preguntes a un britànic per què, segurament et dirà que el nostre destí és governar els pobles inferiors. —El pare va obrir les mans en un gest que volia expressar «No és evident?»—. Billy, fill, no són els alemanys els que es pensen que tenen dret a governar el món…, som nosaltres!

Billy va sospirar. En això, hi estaven d’acord.

—Però ens han atacat. Les raons per fer la guerra poden ser equivocades, però hi hem de combatre de totes maneres.

—Quants homes han mort, els últims dos anys? —va preguntar el pare—. Milions! —Va alçar un pèl la veu, però no estava tan enfadat com trist—. I així continuarà mentre els joves estigueu disposats a matar-vos «de totes maneres», com dius tu.

—Continuarà fins que algú guanyi, suposo.

—M’imagino que et fa por que els altres pensin que tens por —va dir la seva mare.

—No —va dir ell, però la seva mare tenia raó.

La seva explicació racional per allistar-se no era del tot sincera. Com sempre, la mare havia vist dins del seu cor. Durant gairebé dos anys Billy havia sentit i havia llegit que els joves sans eren uns covards si no combatien. Sortia als diaris, la gent ho comentava a les botigues i als pubs; al centre de la ciutat de Cardiff noies boniques donaven plomes blanques a tots els nois sense uniforme, i sergents reclutadors feien mofa dels joves civils que passaven pel carrer. Billy sabia que era propaganda, però l’afectava igualment. Li costava suportar la idea que la gent pensés que era un covard.

Tenia fantasies en què explicava a aquelles noies de les plomes blanques que el treball a les mines de carbó era més perillós que l’exèrcit. Exceptuant les tropes de primera línia, els soldats tenien menys probabilitats de morir o acabar malferits que els miners. I, a més, la Gran Bretanya necessitava carbó. Era el combustible que alimentava la Marina. De fet, el govern havia dit que no volia que els miners s’allistessin. Però no havia servit de res. Des que s’havia posat la camisa i els pantalons aspres de color caqui, les botes noves i la gorra amb visera, Billy estava eufòric.

—La gent diu que es prepara una gran ofensiva per a final de mes —va dir el pare.

En Billy va fer que sí.

—Els oficials no en diuen res, però tothom en parla. Suposo que és per això que tenen tanta pressa per enviar-hi més homes.

—Els diaris diuen que podria ser la batalla que canviï el rumb de la guerra…, el començament del final.

—Doncs, esperem que sigui veritat.

—Hauríeu de tenir prou munició, gràcies a Lloyd George.

—Sí.

L’any anterior hi havia hagut escassesa de granades. La denúncia dels diaris de «l’escàndol de les granades» gairebé havia fet caure el primer ministre Asquith. Per això havia format un govern de coalició, havia creat un nou càrrec, el ministre de Municions, i hi havia posat al capdavant l’home més popular del govern, David Lloyd George. Des d’aleshores, la producció havia remuntat.

—Procura anar amb compte —va dir el pare.

—No facis l’heroi —va dir la mare—. Deixa-ho per als que van iniciar la guerra, les classes altes, els conservadors, els oficials. Fes el que et manin i prou.

—La guerra és la guerra —va dir Gramper—. No hi ha formes segures de fer-la.

En Billy es va adonar que s’estaven acomiadant. Li van venir ganes de plorar i es va reprimir amb totes les seves forces.

—Molt bé, doncs —va dir, posant-se dempeus.

Gramper li va donar la mà. La mare li va fer un petó. El pare va encaixar amb ell, però després no es va poder aguantar i el va abraçar. Billy no recordava l’última vegada que el seu pare l’havia abraçat.

—Que Déu et beneeixi i et protegeixi, Billy —va dir el pare. Tenia llàgrimes als ulls.

Billy gairebé va perdre el domini de si mateix.

—Fins aviat —va dir. Va recollir la motxilla. Va sentir que la seva mare plorava. Sense mirar enrere, va sortir i va tancar la porta.

Va respirar fondo i es va asserenar. Després va baixar pel carrer costerut cap a l’estació.





II


El riu Somme travessava França d’est a oest serpentejant en el seu camí cap al mar. La línia del front, que anava de nord a sud, creuava el riu no gaire lluny d’Amiens. Al sud, soldats francesos defensaven la línia dels aliats fins a Suïssa. Al nord gairebé totes les tropes eren britàniques i de la Commonwealth.

A partir d’aquell punt, una serralada recorria trenta-cinc quilòmetres cap al nord-oest. En aquell sector les trinxeres alemanyes estaven excavades als vessants de les muntanyes. Des d’una d’aquelles trinxeres, Walter von Ulrich mirava a través dels potents binocles Zeiss Doppelfernrohr cap a les posicions britàniques.

Era començament d’estiu, feia un dia assolellat i se sentia piular els ocells. En un hort proper que encara no havia estat castigat pels bombardeigs, unes pomeres valentes havien florit. Els homes eren els únics animals que mataven els de la seva mateixa espècie en quantitats ingents, i convertien el paisatge en un erm de cràters d’obusos i filat. Potser la raça humana s’autoextingiria del tot i deixaria el món als ocells i als arbres, va pensar Walter apocalípticament. Potser seria a fi de bé.

Pensant en qüestions més pràctiques, Walter va considerar que aquella posició elevada tenia molts avantatges. Els britànics haurien d’atacar des de baix. I encara era més útil per als alemanys poder veure tot el que feien els britànics. Walter estava segur que en aquell mateix moment preparaven un atac en massa.

Aquesta mena d’activitats eren difícils de dissimular. Feia mesos que els britànics havien emprès una inquietant millora de carreteres i vies fèrries en aquella regió abans somnolent del camp francès. Ara feien servir aquelles vies de subministrament per transportar centenars d’armes pesants, milers de cavalls i desenes de milers d’homes. Rere les línies del front, un flux constant de camions i trens descarregava caixes de munició, barrils d’aigua potable i bales de fenc. Walter va enfocar la lent sobre un destacament de comunicacions que excavava una trinxera i desenrotllava un enorme rodet de cable de telèfon.

Havien de tenir moltes expectatives, va pensar amb aprensió gèlida. La despesa d’homes, diners i esforços era colossal. Només es podia justificar si els britànics pensaven que aquell seria un atac decisiu per a la guerra. Walter esperava que ho fos…, en un sentit o altre.

Cada vegada que mirava el territori enemic pensava en Maud. A la foto que Walter duia a la cartera, retallada d’una revista Tatler, se la veia a l’hotel Savoy amb un vestit de ball senzill però espectacular, amb un peu que deia: «Lady Maud Fitzherbert vestida a l’última moda, com de costum». S’imaginava que ara no devia anar a gaires balls. Devia haver trobat alguna feina relacionada amb la guerra, com Greta, la germana de Walter a Berlín, que duia petits obsequis als ferits, als hospitals de l’exèrcit? O s’havia retirat al camp, com la mare de Walter, i plantava patates als parterres de flors per trampejar l’escassetat de menjar?

No sabia si els britànics patien escassesa d’aliments. La Marina alemanya estava atrapada al port pel bloqueig britànic, i per això no rebien res per mar des de feia dos anys. En canvi, els britànics continuaven rebent subministraments dels Estats Units. Els submarins alemanys atacaven transatlàntics de tant en tant, però l’Alt Comandament limitava la potència dels seus atacs —el que se’n deia «guerra submarina sense restriccions»— per no forçar els nord-americans a declarar-los la guerra. Per això Walter s’imaginava que Maud no passava tanta gana com ell. I això que ell estava en millors condicions que els civils alemanys. En algunes ciutats hi havia hagut vagues i manifestacions contra l’escassetat d’aliments.

No li havia escrit, ni ella tampoc a ell. No hi havia servei postal entre Alemanya i la Gran Bretanya. L’única possibilitat era que un d’ells viatgés a un país neutral, als Estats Units o potser a Suïssa, i enviés una carta des d’allà, però aquesta oportunitat no se li havia presentat i semblava que a ella tampoc.

Era un turment no saber-ne res. El torturava la por que Maud pogués estar malalta en un hospital sense que ell ho sabés. Anhelava que s’acabés la guerra per poder estar amb ella. Evidentment volia que guanyés Alemanya, però hi havia vegades que pensava que no li importaria perdre sempre que Maud estigués bé. El seu malson era que la guerra s’acabés, que anés a Londres a buscar-la i que li diguessin que havia mort.

Va foragitar aquell pensament aterridor. Va abaixar el punt de mira i va enfocar la lent més a prop, per examinar les defenses de filat del bàndol alemany en terra de ningú. N’hi havia dues franges, cada una de quatre metres i mig d’amplada. El filferro estava fermament falcat a terra amb estaques de ferro perquè no es pogués bellugar fàcilment. Constituïa una barrera formidable.

Es va apartar del relleix de la trinxera i va baixar un llarg tram d’esglaons de fusta fins a una fonda gruta. El desavantatge de la posició a les muntanyes era que les trinxeres eren més visibles per a l’artilleria enemiga, per la qual cosa, i per compensar-ho, havien excavat els refugis subterranis molt endins del terreny calcari, prou endins per oferir protecció de tot el que no fos un blanc directe de l’obús més potent. Hi havia espai perquè es refugiessin tots els homes de la guarnició de trinxeres durant un bombardeig. Alguns refugis estaven connectats per dins, i oferien una via de sortida alternativa en el cas que el bombardeig n’obstruís l’entrada.

Walter va seure en un banc de fusta i va treure el bloc de notes. Va dedicar uns minuts a escriure recordatoris abreujats de tot el que havia vist. El seu informe confirmaria altres fonts d’informació. Els agents secrets havien advertit del que els britànics anomenaven el «gran impuls».

Va recórrer el laberint de trinxeres cap a la rereguarda. Els alemanys havien construït tres línies de trinxeres, separades per dos o tres quilòmetres, de manera que si els feien fora de la línia del front poguessin refugiar-se en una altra trinxera, i si havien de fugir d’aquesta, encara en tinguessin una altra. Va pensar amb considerable satisfacció que, passés el que passés, els britànics no obtindrien pas una victòria ràpida.

Walter va trobar el seu cavall i va anar a la seu del Segon Exèrcit, on va arribar a l’hora de dinar. Al menjador d’oficials el va sorprendre trobar-hi el seu pare. El vell era un oficial d’alt rang de l’Estat Major, i ara anava d’un camp de batalla a l’altre de la mateixa manera que en temps de pau anava d’una capital europea a una altra.

Otto havia envellit. S’havia aprimat; tots els alemanys ho havien fet. Els seus cabells de monjo estaven tallats tan curts que semblava calb. Però estava ple de vida, i animat. La guerra li esqueia. Li agradaven l’emoció, les presses, les decisions ràpides i la sensació d’emergència constant.

No parlava mai de Maud.

—Què has vist? —va preguntar.

—Hi haurà un atac important en aquesta zona les pròximes setmanes —va dir Walter.

El seu pare va fer un gest d’escepticisme amb el cap.

—El sector de Somme és la regió més ben defensada de les nostres línies. Dominem el terreny elevat i tenim tres línies de trinxeres. En la guerra s’ataca el punt més feble de l’enemic, no el més fort…, això fins i tot els britànics ho saben.

Walter va explicar el que havia vist: els camions, els trens i el destacament de comunicacions muntant línies de telèfon.

—Crec que és una farsa —va dir Otto—. Si aquest fos el lloc real de l’atac, farien més esforços per dissimular. Aquí faran una maniobra de distracció, seguida d’un atac de veritat més al nord, a Flandes.

—Què creu Von Falkenhayn? —va preguntar Walter. Erich von Falkenhayn feia gairebé dos anys que era cap de l’Estat Major.

El seu pare va somriure.

—Ell creu el que jo li dic.





III


Després de dinar, mentre els servien cafè, lady Maud va preguntar a lady Hermia:

—En cas d’urgència, tia, sabries com posar-te en contacte amb l’advocat de Fitz?

La tia Herm la va mirar lleugerament trasbalsada.

—Estimada, què vols que faci jo amb uns advocats?

—No se sap mai. —Maud va mirar el majordom mentre deixava la cafetera en uns estalvis de plata—. Grout, faci’m el favor de portar-me un full de paper i un llapis.

Grout va sortir i va tornar amb material d’escriure. Maud va apuntar el nom i l’adreça de l’advocat de la família.

—Per què ho necessito, això? —va preguntar la tia Herm.

—Aquesta tarda podrien arrestar-me —va dir Maud, animadament—. Si això passés, fes-me el favor d’anar a demanar-li que em tregui de la presó.

—Oh! —va exclamar la tia Herm—. No ho dius pas seriosament!

—No, segur que no passarà res —va dir Maud—. Però, mira, per si de cas…

Va fer un petó a la seva tia i va sortir de l’habitació.

L’actitud de la tia Herm enfurismava Maud, però la majoria de les dones eren així. Feia poc de senyora saber el nom del teu advocat, i no parlem d’entendre els drets legals. No era estrany que les dones estiguessin despietadament explotades.

Maud es va posar el barret i els guants i un abric lleuger d’estiu, després va sortir i va agafar l’autobús a Aldgate.

Anava sola. La norma de sortir sempre acompanyades s’havia relaxat des de l’esclat de la guerra. Ja no era motiu d’escàndol que una dona soltera sortís sense escorta durant el dia. La tia Herm no hi estava d’acord, però no podia tancar Maud, ni tampoc podia recórrer a Fitz, que era a França, o sigui que havia d’acceptar la situació, encara que fos amb mala cara.

Maud era la directora de The Soldier’s Wife, un diari de poca tirada que feia campanya perquè es tractés millor les dones que depenien dels soldats per subsistir. Un membre conservador del Parlament havia descrit el diari com «una nosa pestilent per al govern», una citació que es va afegir a la capçalera de totes les edicions a partir de llavors. El furor de la campanya de Maud va augmentar amb la seva indignació pel sotmetiment de les dones, que s’afegia al seu horror per les inútils matances de la guerra. Maud subvencionava el diari amb la seva petita herència. De totes maneres, no necessitava els diners: Fitz li pagava tot el que calia.

Ethel Williams era la redactora en cap del diari. Havia deixat de grat el taller on l’explotaven, per un sou millor i el paper d’activista. Ethel sentia la mateixa ràbia que Maud, però tenia unes habilitats molt diferents. Maud entenia la política d’alt nivell, es relacionava amb els ministres del govern i parlava amb ells dels temes d’actualitat. Ethel coneixia un món polític diferent: el Sindicat Nacional de Treballadors del Tèxtil, el Partit Independent del Treball, les vagues, les tancades i les manifestacions.

Tal com havien quedat, Maud es va trobar amb Ethel davant de l’oficina d’Aldgate de l’Associació de Famílies de Mariners i Soldats.

Abans de la guerra, aquella associació de beneficència ben intencionada era una excusa perquè les dames ben situades repartissin magnànimament la seva ajuda i donessin els seus consells a les dones pobres dels soldats. Ara tenia un nou objectiu. El govern pagava una lliura i un xíling a les dones de soldats amb dos fills que estiguessin separades del marit a causa de la guerra. No era gaire —la meitat del que guanyava un miner del carbó, aproximadament—, però prou per treure milions de dones i nens de l’extrema pobresa. L’Associació de Famílies de Mariners i Soldats administrava aquest subsidi de separació.

Aquesta ajuda, però, només es pagava a les dones amb «bon comportament», i, de vegades, les dames caritatives retenien els diners del govern si les dones rebutjaven els seus consells sobre l’educació dels nens, la manera de portar la casa i els perills d’anar a sales de ball i beure ginebra.

Maud s’estimava més que aquelles dones no beguessin ginebra, però no creia que ningú tingués dret a fer-los passar penúries. L’enfurismava que la gent acomodada de classe mitjana jutgés les dones dels soldats i les privés dels recursos necessaris per alimentar els seus fills. Pensava que el Parlament no permetria aquests abusos si les dones poguessin votar.

Amb Ethel hi havia una dotzena més de dones treballadores i un home, Bernie Leckwith, secretari del Partit Independent del Treball d’Aldgate. El partit veia amb bons ulls la feina de Maud i li donava suport en les seves campanyes.

Quan Maud es va unir al grup reunit a la calçada, Ethel parlava amb un jove que escrivia en una llibreta.

—El subsidi de separació no és una donació de caritat —deia Ethel—. Les dones dels soldats tenen dret a rebre’l. Vostè ha de passar un examen de bona conducta perquè li paguin el seu sou de periodista? Algú qüestiona la quantitat de Madeira que beu el senyor Asquith abans de pagar-li el seu com a membre del Parlament? Aquestes dones tenen dret als diners com si fossin un sou.

Maud va pensar que Ethel havia trobat la veu pròpia. S’expressava amb senzillesa i força. Potser havia heretat el talent del seu pare predicador.

El periodista mirava Ethel amb admiració: en semblava mig enamorat.

—Els seus adversaris —va dir, una mica avergonyit— diuen que una dona no hauria de rebre cap ajuda si és infidel al seu marit soldat.

—Algú comprova les infidelitats dels marits? —va dir Ethel, indignada—. Sé que hi ha cases de mala fama a França i a Mesopotàmia i en altres llocs on estan servint els nostres homes. És que l’exèrcit s’apunta els noms dels homes casats que entren en aquesta mena de cases i els reté el sou? L’adulteri és un pecat, però no és raó per empobrir el pecador i deixar morir de fam els seus fills.

Ethel duia el seu fill Lloyd al maluc. Tenia setze mesos i ja caminava, o si més no ho intentava. Tenia els cabells fins i foscos, i els ulls verds, i era tan bonic com la seva mare. Maud va estirar els braços per agafar-lo, i el nen va anar amb ella de grat. La noia va sentir una fiblada d’enyorament: gairebé desitjava haver-se quedat embarassada durant l’única nit que havia passat amb Walter, malgrat els maldecaps que això hauria representat.

No havia sabut res de Walter des del Nadal de feia dos anys. No sabia si era viu o mort. Potser ja era vídua. Intentava no rabejar-se en la tristesa, però de vegades els pensaments angoixants l’atacaven per sorpresa i havia de fer esforços per no plorar.

Ethel va acabar d’encisar el periodista i va presentar Maud a una noia amb dos nens enganxats a les faldilles.

—Et presento Jayne McCulley; ja te n’havia parlat.

Jayne tenia una cara bonica i una expressió decidida.

Maud li va donar la mà.

—Espero que avui li fem justícia, senyora McCulley —va dir.

—És molt amable, senyora.

El costum de la deferència era difícil d’eradicar, fins i tot dins dels moviments polítics igualitaris.

—Estem tots a punt? —va dir Ethel.

Maud va tornar Lloyd a Ethel, i el grup va travessar el carrer i va anar a la porta de l’oficina de beneficència. Hi havia una recepció amb una dona de mitjana edat darrere una taula. Semblava espantada de veure tanta gent.

—No ha de tenir por —va dir Maud—. La senyora Williams i jo hem vingut a veure la senyora Hargreaves, la directora.

La recepcionista es va posar dreta.

—Aniré a veure si hi és —va dir, tota nerviosa.

—Sé que hi és —va dir Ethel—. L’he vista entrar fa mitja hora.

La recepcionista se’n va anar ràpidament.

La dona que va tornar amb ella no era tan fàcil d’intimidar. La senyora Hargreaves era una dona robusta de quaranta anys i escaig que duia una jaqueta i una faldilla franceses i un barret a la moda decorat amb una gran llaçada de plecs. Maud va pensar maliciosament que amb aquella figura tan robusta el conjunt perdia tot el chic continental, però la dona tenia la seguretat que proporcionen els diners. També tenia el nas llarg.

—Sí? —va dir la dona grollerament.

«En la lluita per la igualtat de drets per a les dones», va pensar Maud, «de vegades has de lluitar tant amb les dones com amb els homes».

—L’he vingut a veure perquè em preocupa el tractament que han donat a la senyora McCulley.

La senyora Hargreaves es va sobresaltar, sens dubte per l’accent de classe alta de Maud. Va mirar-la de dalt a baix. Segurament veia que la roba de Maud era tan cara com la seva. Quan va tornar a parlar, el seu to era menys arrogant.

—Em sap greu, però no puc parlar de casos individuals.

—És que la senyora McCulley m’ha demanat que parlés amb vostè, i ha vingut amb mi per confirmar-ho.

—No es recorda de mi —va dir Jayne McCulley—, senyora Hargreaves?

—La veritat és que sí. Va ser molt descortesa amb mi.

Jayne va mirar Maud.

—Li vaig dir que fiqués el nas en la vida d’un altre.

Les dones van riure de la referència al nas i la senyora Hargreaves es va posar vermella.

—Però vostè no pot negar la sol·licitud d’un subsidi de separació perquè la sol·licitant hagi estat mal educada amb vostè —va dir Maud. Es va controlar la ràbia i va intentar enraonar en un to de gèlida desaprovació—. Ho sap, oi?

La senyora Hargreaves va decantar la barbeta a la defensiva.

—La senyora McCulley va ser vista a la taverna Dog and Duck, i a Stepney Music Hall, i totes dues vegades en companyia d’un home. El subsidi de separació és per a esposes amb bon comportament. El govern no desitja finançar comportaments indecents.

Maud tenia ganes d’escanyar-la.

—Em sembla que no ha entès el paper que li pertoca —va dir—. No té dret a negar el pagament per una sospita.

La senyora Hargreaves ja no semblava tan segura de si mateixa.

—Suposo que el senyor Hargreaves deu ser a casa —va intervenir Ethel.

—No, no hi és —va contestar la dona ràpidament—. És a Egipte amb l’exèrcit.

—Oh! —va dir Ethel—. Això vol dir que també rep un subsidi de separació.

—No n’ha de fer res.

—Algú va a casa seva a comprovar la seva conducta, senyora Hargreaves? Es miren el nivell del xerès del decantador del bufet? La interroguen sobre la seva relació amb el repartidor de menjar?

—Com gosa parlar-me així?

—La seva indignació és comprensible —va dir Maud—, però ara potser entendrà per què va reaccionar d’aquella manera la senyora McCulley davant de les seves preguntes.

La senyora Hargreaves va alçar la veu.

—Això és absurd…, no es pot comparar!

—No es pot comparar? —va dir Maud, indignada—. El marit de la senyora McCulley, com el seu, està arriscant la vida pel país. Tant vostè com ella sol·liciten el subsidi de separació. Però vostè té el dret de jutjar el seu comportament i negar-li els diners, mentre que a vostè no la jutja ningú. Per què no? Les dones dels oficials sovint beuen massa.

—També cometen adulteri —va dir Ethel.

—Ja n’hi ha prou! —va cridar la senyora Hargreaves—. Em nego a deixar-me insultar.

—La senyora Jayne McCulley també —va dir Ethel.

—L’home que van veure amb la senyora McCulley era el seu germà. Era a casa de permís. Està destacat a França. Només tenia dos dies i volia divertir-se una mica abans de tornar a les trinxeres. Per això la va portar al pub i a ballar.

La senyora Hargreaves semblava avergonyida, però va optar per una actitud desafiant.

—M’ho hauria d’haver explicat quan la vaig entrevistar. I ara els he de demanar que marxin.

—Ara que sap la veritat, confio que aprovarà la sol·licitud de la senyora McCulley.

—Ja ho veurem.

—Insisteixo que ho faci ara mateix.

—Impossible.

—No ens n’anirem fins que ho faci.

—Aleshores avisaré la policia.

—Molt bé.

La senyora Hargreaves es va retirar.

Ethel es va girar cap al seu admirador periodista.

—On és el seu fotògraf?

—Esperant a fora.

Poc després va arribar un agent de policia robust.

—Vejam, senyores —va dir—. No vull problemes. Marxin ordenadament.

Maud es va avançar.

—Em nego a marxar —va dir—. No es preocupi pels altres.

—I qui és vostè, senyora?

—Sóc lady Maud Fitzherbert, i si vol que me’n vagi, m’haurà de treure per força.

—Si hi insisteix —va dir el policia, i la va aixecar.

Quan sortien al carrer, el fotògraf va immortalitzar el moment.





IV


—No tens por? —va dir Mildred.

—Sí —va reconèixer Billy—. Sí, una mica.

Amb Mildred podia parlar. De fet, semblava que ho sabés tot d’ell. Feia dos anys que vivia amb la germana de Billy, i les dones sempre s’ho explicaven tot. Tot i així, Mildred tenia una cosa que el feia sentir estrany. Les noies d’Aberowen sempre volien impressionar els nois, deien coses per atabalar-los i es miraven als miralls per saber si estaven atractives; en canvi, Mildred era ella mateixa i prou. De vegades deia coses escandaloses que feien riure Billy. Li feia l’efecte que a ella li ho podia dir tot.

Que fos tan atractiva el feia sentir gairebé aclaparat. El que el tenia captivat no eren els seus cabells clars i arrissats, ni els seus ulls blaus, sinó la seva actitud despreocupada. A més, hi havia la diferència d’edat. Ella tenia vint-i-tres anys i ell encara no havia fet els divuit. Semblava molt experimentada, i tot i així s’interessava sincerament per ell, i això afalagava molt Billy. La va mirar amb delit esperant que tinguessin un moment per parlar tots dos sols i es va preguntar si gosaria tocar-li la mà, abraçar-la i fer-li un petó.

Estaven asseguts a la taula quadrada de la cuina d’Ethel: Billy, Tommy, Ethel i Mildred. Era un vespre càlid i tenien la porta del pati oberta. Al terra de rajola les dues nenes de Mildred jugaven amb Lloyd. Enid i Lillian tenien tres i quatre anys, però Billy encara no les distingia. Les dones no podien sortir amb els nens i Billy i Tommy havien comprat unes cerveses al pub.

—T’anirà bé —va dir Mildred—. Has fet la instrucció.

—Sí. —La instrucció no havia refermat gaire la seguretat de Billy. Havia fet moltes marxes amunt i avall, moltes salutacions i pràctiques amb baionetes, però no li feia l’efecte que li haguessin ensenyat a sobreviure.

—Si resulta que els alemanys són tots ninots farcits lligats a pals —va dir Tommy—, sabrem com clavar-los la baioneta.

—Podeu disparar les armes, oi? —va dir Mildred.

S’havien entrenat uns dies amb uns rifles rovellats i trencats amb les lletres «N. P.» estampades, és a dir, «només pràctiques», la qual cosa volia dir que no es podien disparar. Però, finalment, els havien donat a tots un rifle Lee Enfield amb forrellat manual i un carregador desmuntable amb deu bales de munició del calibre 303. Va resultar que Billy disparava bé, i era capaç de buidar el carregador en menys d’un minut i encertar un blanc de dimensions humanes a tres-cents metres de distància. Els instructors van dir als reclutes que els rifles Lee Enfield eren famosos per la velocitat amb què disparaven: el rècord mundial era de trenta-vuit bales per minut.

—L’equip està bé —va dir Billy a Mildred—. El que em preocupa són els oficials. De moment, no n’he conegut cap en qui pogués confiar en cas d’emergència a la mina.

—Suposo que els bons deuen ser a França —va dir Mildred amb optimisme—. Deixen els carallots aquí perquè us entrenin.

A Billy el va fer riure la manera de parlar de la noia. Era molt desinhibida.

—Espero que tinguis raó.

El que realment li feia por era que, quan els alemanys disparessin contra ell, reaccionés fugint. Això era el que més temia. Pensava que la humiliació seria pitjor que una ferida. De vegades, això el martiritzava tant que desitjava que arribés aquell moment terrible, ni que fos només per esbrinar-ho.

—Doncs m’alegro que aneu a matar aquells alemanys perversos —va dir Mildred—. Són tots uns violadors.

—Jo no em creuria tot el que diuen al Daily Mail —va dir Tommy—. Segons ells, tots els sindicalistes són deslleials. Sé que això no és veritat perquè la majoria dels sindicalistes del meu gremi s’han presentat voluntaris. Per tant, pot ser que els alemanys no siguin tan dolents com els pinta el Mail.

—Sí, segurament tens raó —va dir Mildred, mirant Billy—. Coneixes Charlot?

—Sí, m’encanta Charlie Chaplin.

Ethel va agafar el seu fill.

—Digues bona nit a l’oncle Billy.

El nen, que no volia anar a dormir, es bellugava al coll de la seva mare.

En Billy es recordava de quan va néixer, com obria la boca i somicava. Que gran i fort que semblava ara.

—Bona nit, Lloyd —va dir.

Ethel li havia posat el nom per Lloyd George. Billy era l’única persona que sabia que també tenia un segon nom: Fitzherbert. Constava al certificat de naixement, però Ethel no ho havia dit a ningú més.

A Billy li hauria agradat tenir el comte Fitzherbert en la mira del seu Lee Enfield.

—S’assembla al pare, no trobes? —va dir Ethel.

Billy no hi veia la semblança.

—Ja t’ho diré quan li surti bigoti.

Mildred també va ficar les seves filles al llit. Després les dones van dir que volien sopar. Ethel i Tommy van anar a comprar ostres i van deixar sols Billy i Mildred.

Tan bon punt van marxar, Billy va dir:

—M’agrades molt, Mildred.

—Tu també m’agrades —va dir ella.

Això va animar el noi a moure la seva cadira més a prop de la de Mildred i a fer-li un petó.

Ella li va tornar el petó amb entusiasme.

No era la primera vegada. Billy havia besat noies a l’última fila del cinema Majestic de Cwm Street. Elles sempre obrien la boca de seguida, i és el que va fer ell ara.

Mildred el va apartar suaument.

—No tan de pressa —va dir—. Així. —I el va besar amb els llavis tancats, fregant-li la galta, les parpelles i el coll, i finalment els llavis. Era estrany, però a Billy li va agradar—. Fes-m’ho a mi —va dir la noia. Ell va seguir les seves instruccions—. Ara fes això —va dir ella, i Billy va sentir la punta de la llengua de la noia als seus llavis, els tocava amb la màxima lleugeresa. També la va imitar. Després ella li va ensenyar una altra manera de fer petons, fent-li petites mossegades al coll i als lòbuls de les orelles. Billy s’hauria passat la vida fent-ho.

Quan van parar per respirar, ella li va acaronar la galta i va dir:

—N’aprens de pressa.

—Ets preciosa —va dir.

La va tornar a besar i li va tocar un pit. Ella el va deixar fer un moment, però quan va començar a respirar de pressa, li va apartar la mà.

—No t’embalis —va dir—. Tornaran de seguida.

Al cap d’un moment Billy va sentir la porta.

—Oh, maleït sigui —va exclamar.

—Tingues paciència —va xiuxiuejar Mildred.

—Paciència? —va dir ell—. Demà me’n vaig a França.

—Però encara no és demà, oi?

Billy continuava mirant d’entendre què havia volgut dir quan Ethel i Tommy van entrar a l’habitació.

Van sopar i es van acabar les cerveses. Ethel els va explicar el cas de Jayne McCulley i com un agent de policia s’havia endut per la força lady Maud de l’oficina de beneficència. Ho va explicar com si fos una comèdia, però Billy estava molt orgullós de la seva germana per la manera com defensava els drets de les dones pobres. A més, era redactora d’un diari i amiga de lady Maud! Va decidir que algun dia ell també seria un defensor de les persones desvalgudes. Era el que admirava del seu pare: era estret de mires i tossut, però tota la vida havia defensat els treballadors.

Es va fer fosc i Ethel va dir que era hora d’anar a dormir. Amb coixins va improvisar llits per a Billy i Tommy al terra de la cuina. Tots es van retirar.

Billy estava despert, pensant què havia volgut dir Mildred amb allò d’«encara no és demà». Potser només li prometia un altre petó l’endemà al matí, quan se n’anés per agafar el tren a Southampton. Però semblava que volgués dir alguna cosa més. Podia ser que volgués tornar-lo a veure aquella nit?

La idea d’entrar a la seva habitació el va encendre tant que no podia dormir. S’imaginava que Mildred portava una camisa de dormir, i el seu cos era càlid, sota els llençols. Es va imaginar la cara de la noia sobre el coixí, i va sentir enveja de la funda del coixí perquè estava en contacte amb la seva galta.

Quan la respiració de Tommy es va fer més profunda, Billy va apartar els llençols.

—On vas? —va preguntar Tommy, no tan adormit com Billy es pensava.

—Al vàter —va dir Billy, fluixet—. La cervesa.

Tommy va rondinar i es va girar.

En calçotets, Billy va pujar l’escala. Al replà hi havia tres portes. Va dubtar. I si havia interpretat malament Mildred? Podia començar a cridar, quan el veiés, i ell passaria molta vergonya.

No, va decidir, no era la mena de noia que cridava.

Va obrir la primera porta que va trobar. Entrava una mica de llum del carrer i va veure un llit estret amb els caps rossos de dues nenes sobre el coixí. Va tancar la porta sense fer soroll. Se sentia com un lladre.

Va provar la porta del costat. En aquesta habitació hi havia una espelma encesa i Billy va tardar un moment a adaptar-se a aquella llum incerta. Va veure un llit més gran, amb un cap sobre el coixí. Veia la cara de Mildred, però no veia si tenia els ulls oberts. Va esperar per si la noia protestava, però no va sentir res.

Va entrar i va tancar la porta.

—Mildred? —va xiuxiuejar, insegur.

Amb una veu nítida ella va dir:

—Ja era hora, carai, Billy. Fica’t al llit, corre.

Ell es va ficar sota els llençols i la va abraçar. Ella no duia la camisa de dormir que ell s’esperava. De fet, amb un sobresalt d’emoció, es va adonar que estava despullada.

De sobte, es va posar nerviós i va dir:

—Jo no ho…

—Ja ho sé —va dir ella—. Seràs el meu primer noi verge.





V


Pel juny del 1916, el comandant comte Fitzherbert va ser destinat al Vuitè Batalló dels Rifles Gal·lesos i el van posar al capdavant de la Companyia B, amb cent vint-i-vuit homes i quatre tinents. No havia comandat mai homes en la batalla, i en el fons estava martiritzat per l’ansietat.

Ell era a França, però el seu batalló encara era a la Gran Bretanya. Eren reclutes que tot just havien acabat la instrucció. La companyia es reforçaria amb un grapat de veterans, segons va explicar el brigadier a Fitz. L’exèrcit professional que s’havia enviat a França el 1914 ja no existia —més de la meitat dels homes eren morts— i aquest era el Nou Exèrcit de Kitchener. El grup de Fitz s’anomenava Amics d’Aberowen.

—Segur que coneix la majoria —va dir el brigadier, que semblava no ser conscient de l’abisme que separava els comtes dels miners del carbó.

Fitz va rebre les seves ordres alhora que mitja dotzena d’oficials més i va convidar a una ronda de begudes a la cantina per celebrar-ho. El capità que havia estat assignat a la Companyia A va alçar el got de whisky i va dir:

—Fitzherbert? Vostè deu ser el propietari del carbó. Em dic Gwyn Evans, i sóc botiguer. Segur que em compra els llençols i les tovalloles.

Ara l’exèrcit era ple de comerciants insolents com aquest. Era típic dels de la seva mena parlar, com si ells i Fitz fossin iguals que es dediquessin a rams diferents del comerç. Tanmateix, Fitz també sabia que l’exèrcit valorava les capacitats organitzatives dels comerciants. Anomenant-se botiguer, el capità feia gala d’una certa falsa modèstia. Gwyn Evans era el nom que duien els magatzems de les ciutats més importants de Gal·les del Sud. L’home tenia més gent en nòmina que a la Companyia A. Fitz, en canvi, no havia organitzat mai res més complicat que una partida de criquet, i la complexitat intimidant de la màquina de guerra el feia molt conscient de la seva inexperiència.

—M’imagino que aquest és l’atac que es va decidir a Chantilly —va dir Evans.

Fitz sabia de què parlava. Finalment, pel desembre, sir John French havia estat acomiadat i sir Douglas Haig havia assumit el càrrec de comandant en cap de l’exèrcit britànic a França. Uns dies després, Fitz —que encara feia treballs d’enllaç— havia assistit a una conferència dels aliats a Chantilly. Els francesos havien proposat una ofensiva en massa al front occidental durant el 1916, i els russos s’havien avingut a fer el mateix pel cantó est.

—El que vaig sentir llavors —va continuar Evans— era que els francesos atacarien amb quaranta divisions i nosaltres amb vint-i-cinc. Ara no podrà ser.

A Fitz no li agradava que el capità fos tan negatiu —ja se sentia prou aprensiu—, però malauradament Evans tenia raó.

—És per culpa de Verdun —va dir Fitz.

Des de l’acord del desembre, els francesos havien perdut un quart de milió d’homes defensant la ciutat emmurallada de Verdun i els en quedaven pocs per al Somme.

—Per una raó o per una altra, es pot dir que estem sols —va dir Evans.

—No crec que això canviï massa les coses —va dir Fitz amb una despreocupació ben allunyada del que sentia—. Nosaltres atacarem des de la nostra franja del front, facin el que facin ells.

—No hi estic d’acord —va dir Evans, amb una seguretat que ratllava la insolència—. La retirada dels francesos allibera moltes reserves alemanyes. Les poden portar al nostre sector de reforç.

—Crec que actuarem massa de pressa i no els donarem temps perquè ho facin.

—Ho creu de debò, senyor? —va dir Evans fredament, mantenint-se com abans just al caire de la falta de respecte—. Si travessem la primera línia de filat dels alemanys, encara ens faltarà travessar-ne dues més.

Evans començava a fer empipar Fitz. Aquesta manera de parlar era perjudicial per a la moral.

—La nostra artilleria destruirà el filat —va dir Fitz.

—En la meva experiència, l’artilleria no és gaire eficaç contra el filat. Un obús de metralla dispara bales d’acer cap avall i cap endavant…

—Sé el que és la metralla, gràcies.

Evans no li va fer cas.

—… de manera que explota uns quants metres per sobre i abans de l’objectiu, perquè, si no, no fa efecte. Les nostres armes no són tan precises. I un obús molt explosiu esclata quan toca terra, o sigui que fins i tot un blanc directe de vegades només fa que el filat s’enlairi i torni a baixar gairebé sense danys.

—Està subestimant l’abast total de la capacitat de la nostra artilleria. —La inquietant sospita que el capità podia tenir raó aguditzava la irritació de Fitz. Pitjor encara, aquesta sospita no feia sinó atiar el neguit de Fitz—. Després no quedarà res. Les trinxeres alemanyes estaran totalment destruïdes.

—Que Déu l’escolti. Si s’amaguen als seus refugis durant el bombardeig, i després surten amb les metralladores, aniquilaran els nostres homes.

—Sembla que no ho vulgui entendre —va dir de Fitz, empipat—. No s’ha fet mai un bombardeig tan intens en la història de la guerra. Tenim una arma cada vint metres a la línia del front. Pensem llançar més d’un milió d’obusos! No quedarà res amb vida.

—Bé, en una cosa sí que estem d’acord —va dir el capità Evans—. Això no s’ha fet mai, com ha dit, o sigui que cap dels dos pot estar segur de com anirà.





VI


Lady Maud va comparèixer davant del Jutjat de Primera Instància d’Aldgate amb un barret vermell amb cintes i plomes d’estruç, i li van posar una multa d’una guinea per haver alterat l’ordre públic.

—Espero que el primer ministre Asquith en prengui nota —va dir Maud a Ethel tot sortint de la sala.

Ethel no era optimista.

—No tenim manera d’obligar-lo a actuar —va dir amb exasperació—. Això no s’acabarà fins que les dones puguin votar i fer caure el govern. —Les sufragistes havien pensat fer del vot de la dona el tema principal de les eleccions generals de 1915, però el Parlament de Guerra havia ajornat les eleccions—. Ens haurem d’esperar que s’acabi la guerra.

—No necessàriament —va dir Maud. Van parar a posar per fer-se una fotografia als esglaons dels jutjats, i després van anar a l’oficina de The Soldier’s Wife.

—Asquith s’està esforçant per mantenir unida la coalició liberal-conservadora. Si es desfà, hauran de convocar eleccions. I això és el que ens donaria una oportunitat.

Ethel estava sorpresa. Es pensava que el tema del vot de les dones estava mig mort.

—Per què?

—El govern té un problema. Amb el sistema actual, els soldats no poden votar perquè no són a casa. Això no tenia importància abans de la guerra, perquè només hi havia cent mil homes a l’exèrcit. Però ara n’hi ha més d’un milió. El govern no gosarà celebrar unes eleccions deixant fora tots aquests homes que estan morint pel país. Hi hauria un motí.

—I si reformen el sistema, com poden deixar fora les dones?

—Ara mateix el nyicris d’Asquith està buscant la manera de fer precisament això.

—Però no pot fer-ho! Les dones treballen tant per a la guerra com els homes: fabriquen munició, cuiden els soldats ferits a França, fan moltes feines que abans només feien els homes.

—Asquith té l’esperança de trobar la manera d’esquivar aquest debat.

—Llavors ens hem d’assegurar que quedi ben decebut.

Maud va somriure.

—Exactament —va dir—. Crec que aquesta és exactament la nostra campanya.





VII


—M’he allistat per sortir del borstal —va dir George Barrow, repenjant-se a la barana del vaixell de transport de tropes que salpava de Southampton. Un borstal era una presó per a delinqüents menors—. Em van agafar per violació de domicili quan tenia setze anys i em van caure tres anys. Al cap d’un any em vaig cansar de mamar-la-hi, al director, o sigui que vaig dir que em volia presentar voluntari. Em va acompanyar a l’oficina de reclutament i ara sóc aquí.

Billy el va mirar. Tenia el nas ganxut, una orella escapçada i una cicatriu al front. Semblava un boxejador retirat.

—Quants anys tens? —va dir Billy.

—Disset.

Als nois no se’ls permetia allistar-se a l’exèrcit fins als divuit i, oficialment, n’havien de tenir dinou perquè els enviessin a l’estranger. L’exèrcit se saltava constantment totes dues normes. Als sergents reclutadors i als oficials mèdics els pagaven mitja corona per cada home que admetien, i poques vegades qüestionaven els nois que deien ser més grans del que semblaven. Al batalló hi havia un noi que es deia Owen Bevin que semblava que tingués quinze anys.

—Allò que acabem de passar és una illa? —va preguntar George.

—Sí —va dir Billy—. És l’illa de Wight.

—Oh —va dir George—. Em pensava que era França.

—No, França està molt més lluny.

El viatge va durar fins a primera hora del matí següent, quan van desembarcar a Le Havre. Billy va baixar la passarel·la i va trepitjar terra estrangera per primera vegada a la vida. De fet, no era terra sinó llambordes, sobre les quals era difícil marcar el pas amb les botes de claus. Van travessar la ciutat, sota la mirada lànguida de la població francesa. Billy havia sentit històries de franceses boniques que abraçaven els britànics acabats d’arribar, però només va veure dones apàtiques de mitjana edat amb mocadors al cap.

Els soldats van caminar fins a un campament on van passar la nit. L’endemà els van pujar en un tren. Ser a l’estranger era menys emocionant del que Billy s’esperava. Tot era diferent, però només una mica. Com la Gran Bretanya, França era plena de camps i pobles, carreteres i vies de tren. Els camps tenien tanques en lloc de bardisses, i les casetes semblaven més grans i més ben construïdes, però, fora d’això, res més. Va ser decebedor. Al vespre els van allotjar en un nou campament enorme amb barracons construïts de qualsevol manera.

A Billy l’havien nomenat caporal, o sigui que estava al capdavant de la seva secció de vuit homes, incloent-hi Tommy, el petit Owen Bevin i George Barrow, el noi del borstal. Se’ls va afegir el misteriós Robin Mortimer, que era un soldat ras tot i que semblava que tingués trenta anys.

Van seure a prendre te amb pa i pernil en un llarg menjador amb mil homes, aproximadament, i Billy va dir:

—Robin, aquí tots som nous, però tu sembla que tinguis més experiència. Què ens pots explicar de tu?

Mortimer va contestar amb el lleuger accent d’un gal·lès educat, però fent servir el llenguatge de la mina.

—Què collons n’has de fer, Taffy? —va dir, i se’n va anar a seure en una altra banda.

Billy va arronsar les espatlles. «Taffy», que es referia al riu Taff, que passava per Cardiff, no era un gran insult, sobretot venint d’un altre gal·lès.

Quatre seccions feien un escamot, i el seu sergent d’escamot era un tal Elijah Jones, de vint anys, i fill de John Jones el Botigues. Se’l considerava un veterà bregat, perquè havia estat un any al front. Jones pertanyia a la capella de Bethesda i Billy el coneixia des que anaven a l’escola, on li havien posat el malnom de Profeta Jones pel seu nom del Vell Testament.

El Profeta va sentir el que havia dit Mortimer.

—Parlaré amb ell, Billy —va dir—. És un trinxeraire presumptuós, però no pot parlar així a un caporal.

—Per què està tan enrabiat?

—Abans era comandant. No en sé la raó, però li van fer un consell de guerra i el van expulsar de l’exèrcit, cosa que vol dir que va perdre el rang d’oficial. Quan li va tocar anar a la guerra, el van posar de soldat ras. És el que fan als oficials degradats.

Després del te, van conèixer el cap d’escamot, el tinent segon James Carlton-Smith, un xicot de la mateixa edat de Billy. Era tibat i insegur, i semblava massa jove per donar ordres a ningú.

—Soldats —va dir amb un accent escanyat de classe alta—, és un honor ser el vostre cap, i estic segur que sereu valents com els lleons en la batalla que ens espera.

—Collons de berruga —va murmurar Mortimer.

Billy sabia que als tinents segons els anomenaven berrugues, però també que només ho podien fer els altres oficials.

A continuació, Carlton-Smith va presentar el cap de la Companyia B, el comandant comte Fitzherbert.

—La mare que el va parir —va exclamar Billy.

Es va quedar esmaperdut mirant com l’home que més odiava del món s’enfilava en una cadira per fer un discurs a la companyia. Fitz duia un uniforme caqui ben tallat i el bastó de fusta de freixe que utilitzaven alguns oficials. Parlava amb el mateix accent que Carlton-Smith, i deia les mateixes obvietats. Billy no es podia creure que tingués tan mala sort. Què hi feia, allà, Fitz, prenyar les minyones franceses? Que aquell dropo inútil fos el seu oficial en cap era difícil d’empassar.

Quan els oficials van marxar, el Profeta va parlar discretament amb Billy i Mortimer.

—El tinent Carlton-Smith anava a Eton fins fa un any —va dir.

Eton era una escola elitista, Fitz també hi havia anat.

—I per què és oficial? —va preguntar Billy.

—A Eton era popper, és a dir, prefecte.

—Ah, vaja —va dir Billy, sarcàsticament—. Llavors no ens hem de preocupar per res.

—De la guerra, no en sap res, però té prou seny per no fer el gallet, o sigui que tot anirà bé mentre no li traguem els ulls de sobre. Si veieu que fa un disbarat, veniu a parlar amb mi. —Va mirar Mortimer fixament—. Tu saps de què et parlo, oi?

Mortimer va fer un cop de cap esquerp.

—Doncs, compto amb tu.

Al cap d’uns minuts van apagar els llums. No hi havia llits, només sacs farcits de palla arrenglerats a terra. Abans d’adormir-se, Billy va rumiar amb admiració sobre el que havia fet el Profeta amb Mortimer. Resolia el problema d’un subordinat conflictiu convertint-lo en un aliat. Així era com el pare tractaria un busca-raons.

El Profeta havia donat el mateix missatge a Billy que a Mortimer. Que potser també el tenia per rebel? Va recordar que el Profeta era a la congregació el diumenge que Billy havia llegit la història de la dona enxampada en adulteri. «No m’estranya», va pensar, «sóc un busca-raons».

Billy no tenia son, i a fora encara hi havia llum, però es va adormir de seguida. El va despertar un soroll aterridor, com una tempesta sobre el cap. Es va incorporar. Una feble llum matinal entrava per les finestres xopes de pluja, però no hi havia cap tempesta.

Els altres homes estaven tan sobresaltats com ell.

—Senyor, què ha estat això?

Mortimer estava encenent un cigarret.

—Foc d’artilleria —va dir—. La nostra. Benvingut a França, Taffy.

Billy no l’escoltava. Mirava Owen Bevin, al llit de davant. Owen estava assegut amb una punta del llençol a la boca, plorant.





VIII


Maud va somniar que Lloyd George li ficava la mà per sota la faldilla, i que ella li deia que estava casada amb un alemany, i ell n’informava la policia, que havia anat a arrestar-la i picava amb força a la finestra del seu dormitori.

Es va asseure al llit, desorientada. De seguida es va adonar que era molt improbable que la policia piqués a una finestra del segon pis per més que volguessin arrestar-la. El somni es va esvair, però el soroll va continuar. També se sentia un retruny sord, com d’un tren llunyà.

Va encendre el llum de la tauleta. El rellotge de plata art nouveau sobre la llar de foc marcava les quatre de la matinada. Hi havia hagut un terratrèmol? Una explosió en una fàbrica de municions? Un xoc de trens? Va apartar la vànova brodada i es va aixecar.

Va enretirar les gruixudes cortines de ratlles verdes i blau marí i va mirar per la finestra cap a Mayfair Street. A la llum de l’alba va veure una dona jove amb un vestit vermell, segurament una prostituta que tornava a casa, que parlava agitadament amb el conductor d’un cotxe de cavalls de repartiment de llet. No es veia ningú més. La finestra de Maud continuava vibrant sense motiu aparent. Ni tan sols feia vent.

Es va posar una bata de seda blavosa sobre la camisa de dormir i es va mirar al mirall basculant. Tenia els cabells embullats, però fora d’això el seu aspecte era prou respectable. Va sortir al passadís.

Es va trobar la tia Herm amb la còfia de dormir, a més de Sanderson, la minyona de Maud, que tenia la cara rodona blanca de por. Llavors Grout va aparèixer a l’escala.

—Bon dia, lady Maud; bon dia, lady Hermia —va dir amb una formalitat impertorbable—. No cal que s’alarmin. És l’artilleria.

—Quina artilleria? —va preguntar Maud.

—A França, senyora —va dir el majordom.





IX


El bombardeig de l’artilleria britànica va continuar durant una setmana.

Havia de durar cinc dies, però només un d’aquells dies va fer bon temps, per a gran desesperació de Fitz. Tot i ser estiu, la resta dels dies hi va haver núvols baixos i pluja. Això feia més difícil apuntar amb precisió. També significava que els avions de vigilància no podien supervisar els resultats i orientar els artillers perquè ajustessin la punteria. Això feia les coses especialment difícils per als que es dedicaven a la contra-artilleria —destruir l’artilleria alemanya—, perquè els alemanys tenien la precaució d’anar canviant l’armament de lloc per tal que els obusos britànics caiguessin en posicions buides, sense causar baixes.

Fitz s’estava a l’humit refugi que era la seu del batalló, fumant cigars taciturnament i intentant no escoltar aquell fragor interminable. Com que no podien disposar de les fotografies aèries, ell i altres comandaments de companyies havien organitzat incursions a les trinxeres. Això almenys oferia una observació directa de l’enemic. Tanmateix, eren expedicions perilloses; els grups d’exploradors que s’entretenien massa no tornaven mai. Això volia dir que els homes havien d’observar ràpidament una secció del front i tornar d’amagat de seguida.

Per a gran desesperació de Fitz, els informes que els donaven entraven en conflicte els uns amb els altres. Algunes trinxeres alemanyes estaven destruïdes, altres continuaven intactes. Part del filat estava tallat, però ni de bon tros tot. El més preocupant era que algunes patrulles havien estat repel·lides pel foc enemic. Si els alemanys encara podien disparar, volia dir que l’artilleria no havia aconseguit destruir-ne les posicions.

Fitz sabia que el Quart Exèrcit havia fet exactament dotze presoners alemanys durant el bombardeig. Tots havien estat interrogats, però donaven informacions contradictòries que els feien tornar bojos. Uns deien que els seus refugis havien estat destruïts, altres que els alemanys estaven sans i estalvis sota terra mentre els britànics gastaven la seva munició.

Els britànics estaven tan poc segurs de l’efecte dels seus obusos que Haig va ajornar l’atac programat per al 29 de juny. El temps, però, no va millorar.

—S’haurà d’anul·lar —va dir el capità Evans a l’hora d’esmorzar del matí del 30 de juny.

—No ho crec pas —va comentar Fitz.

—No atacarem fins que no tinguem confirmació que les defenses enemigues han estat destruïdes —va dir Evans—. Això és un axioma de la guerra de setge.

Fitz sabia que s’havia acordat seguir aquest principi a l’hora de fer els plans, però que després s’havien fet enrere.

—Sigui realista —va dir a Evans—. Fa sis mesos que preparem aquesta ofensiva. Aquesta és la nostra acció més important, hi hem abocat tots els esforços. Com vol que l’anul·lem? Haig haurà de dimitir. Fins i tot pot fer caure el govern d’Asquith.

Aquest comentari va encendre Evans. Se li van enrogir les galtes i la veu se li va fer més aguda.

—Val més que caigui el govern que no que enviem els nostres homes a unes trinxeres plenes de metralladores.

Fitz va sacsejar el cap.

—Pensi en els milions de tones de subministraments que s’han transportat, les carreteres i les vies de tren que hem construït per portar-los-hi, els centenars de milers d’homes entrenats i armats que han arribat fins aquí de tota la Gran Bretanya. Què vol que fem? Fer-los tornar?

Hi va haver un llarg silenci, fins que Evans va dir:

—Té raó, és clar, comandant. —Les seves paraules eren conciliadores, però el seu to amb prou feines dissimulava la ràbia—. No els farem tornar a casa —va dir amb les dents serrades—. Els enterrarem aquí.

Al migdia va parar de ploure i va sortir el sol. Poc després, va córrer la confirmació per la línia del front: «Atacarem demà».





17


1 de juliol de 1916





I


Walter von Ulrich era a l’infern.

Els soldats alemanys havien envellit deu anys en una setmana, a les trinxeres. Feia set dies i set nits que els britànics els bombardejaven. S’apinyaven als refugis —unes coves profundes que havien cavat a la part posterior de les trinxeres—, però fins i tot allà el soroll era ensordidor, i el sòl que trepitjaven no parava de tremolar. Però el pitjor de tot era saber que l’impacte directe d’un obús de gran calibre podia destruir el refugi més resistent.

Quan cessava la pluja de projectils sortien de les trinxeres i es preparaven per repel·lir el gran atac que tots esperaven. Primer de tot confirmaven que els britànics no avançaven i ho aprofitaven per avaluar els danys. Podien trobar una trinxera esventrada, l’entrada d’un refugi mig esfondrada sota una muntanya de sorra o, com va passar una tarda desgraciada, una cantina destrossada plena de vaixella esmicolada, llaunes de melmelada regalimant i sabó líquid. Els soldats, fatigats, van retirar la brossa, van refer els murs amb taulons nous i van demanar provisions.

Però les provisions no van arribar. De fet, poca cosa arribava a la primera línia del front, perquè el bombardeig feia molt perillós que ningú s’hi acostés. Els homes tenien gana i set. Per sort en més d’una ocasió Walter havia begut aigua de pluja, que s’havia acumulat en el fons del cràter d’un obús.

Mentre duraven els bombardejos els homes no es podien amagar als refugis. Havien de ser a les trinxeres, preparats per atacar els britànics. Els sentinelles vigilaven i la resta dels soldats seia a les entrades dels refugis, o ben a prop, preparats tant per baixar les escales i refugiar-se sota terra quan disparaven els canons de gran calibre com per pujar al parapet i defensar les posicions si havien d’atacar. En qualsevol cas, quan els atacaven havien de baixar les metralladores als refugis i tornar-les a pujar per emplaçar-les de nou a les seves posicions quan calia disparar.

Entre descàrrega i descàrrega els britànics atacaven amb foc de morter. Malgrat que aquestes petites bombes feien poc soroll quan detonaven, eren prou poderoses per esberlar la fusta dels murs de reforç. Per sort tenien temps de posar-se a cobert, ja que apreciaven perfectament la trajectòria del morter en forma d’arc, travessant la terra de ningú. No feia gaire temps que, mentre sopava, Walter n’havia esquivat un; se’n va allunyar per no quedar ferit, però el plat va quedar empastifat de sorra: va haver de llançar a les escombraries un saludable plat d’estofat de porc. Aquest havia de ser l’últim àpat calent en molts dies, i si ho hagués sabut, se l’hauria menjat, amb sorra i tot.

Però no només hi havia els projectils. El sector de Walter havia estat atacat amb gas. Els homes es van posar les màscares, però el fons de la trinxera es va omplir de rates, ratolins i d’altres petits animals morts a causa de la clorina, i els canons dels fusells es van tornar d’un negre verdós.

Poc després de mitjanit del setè dia de bombardejos es va aturar el llançament de projectils, i Walter va decidir sortir a patrullar.

Es va posar una gorra de llana i es va enfosquir la cara amb una mica de sorra. Va agafar la pistola, la Luger de nou mil·límetres que entregaven a tots els oficials alemanys, en va treure el carregador i en va examinar la munició. Tenia totes les bales.

Va pujar per una escala i va superar el parapet, una acció del tot suïcida de dia però relativament segura de nit. Va baixar, ajupit i corrent, el lleu pendent ple de filat. De quatre grapes va travessar un petit pas que havien obert entre el filferro just davant d’un emplaçament de metralladores.

La incursió li va recordar les històries d’aventures que llegia quan anava a l’escola. Gairebé sempre els protagonistes eren joves alemanys de mandíbules quadrades, als quals atacaven indis, pigmeus amb sarbatanes o astuts espies anglesos. Va recordar un munt d’escenes en què els protagonistes s’arrossegaven per la bardissa o es movien per jungles i extenses praderies.

Allà, però, ja no hi quedava gaire vegetació. Divuit mesos de guerra havien deixat unes clapes escadusseres d’herba i arbustos, i algun arbret aïllat al bell mig d’un ermot plagat de cràters d’obús plens de fang.

I això empitjorava la situació, ja que no tenia on amagar-se. Aquella nit no hi havia lluna, però el flaix de l’explosió d’un projectil o la llum encegadora d’una bengala il·luminaven intermitentment el paisatge. Quan això succeïa, l’única cosa que podia fer Walter era llançar-se a terra i quedar-se completament immòbil. Si es trobava dins d’un cràter, difícilment el podrien descobrir, però si no era així l’única esperança que li quedava era que els vigilants no estiguessin mirant cap on era ell.

Hi havia obusos sense esclatar pertot arreu. Walter va calcular que un terç dels projectils llançats pels britànics no havien esclatat. Sabia que el responsable de la munició en el govern era Lloyd George, i va imaginar que el seu tarannà demagog i de voler acontentar les masses havia fet que posés per davant la quantitat a la qualitat. «Els alemanys no cauríem mai en aquest error», va pensar.

Va topar amb el filat enemic, va caminar de quatre grapes lateralment fins que va trobar un forat, i el va traspassar.

Ja era a la primera línia britànica; era com una pinzellada negra sobre un fons gris fosc. Es va estirar de bocaterrosa i va començar a arrossegar-se en silenci. L’objectiu era acostar-se al màxim a l’enemic. Havia de sentir el que deien els homes de dins de les trinxeres.

Els dos bàndols enviaven patrulles de reconeixement cada nit. Generalment, Walter hi enviava un parell de soldats d’aspecte saludable i prou avorrits per tenir ganes d’aventures perilloses. Però de vegades hi anava ell mateix, en part per demostrar que estava disposat a arriscar la pròpia vida i en part perquè així aconseguia informació de primera mà.

Parava atenció a qualsevol so: un esternut, un breu xiuxiueig, o fins i tot un pet seguit d’un sospir d’alleujament. Havia anat a parar a una secció tranquil·la. Es va dirigir cap a la dreta, va caminar de quatre grapes uns cinquanta metres i es va aturar. Aleshores va sentir un soroll poc habitual, com la remor distant d’alguna mena de màquina.

Va continuar endavant, procurant no perdre l’orientació. En aquella foscor era molt fàcil perdre’s. Una nit, després d’anar de quatre grapes una bona estona, va acabar topant amb el filferro espinós que havia traspassat mitja hora abans: havia fet una volta sencera.

Va sentir que algú deia en veu baixa: «Il·lumina aquí». Es va quedar immòbil. Davant seu, com una cuca de llum, tentinejava la llum difuminada d’una llanterna. Per la dèbil claror va poder distingir, a uns trenta metres, tres soldats britànics amb els típics cascos d’acer. Va pensar d’allunyar-se’n, però va veure que seria massa perillós. Es va treure la pistola; si havia de morir, s’emportaria uns quants enemics amb ell. El fiador era a la banda esquerra, just damunt de l’empunyadura. El va aixecar amb el polze i el va prémer. Va fer un soroll que va sonar com un tro, però semblava que els soldats enemics no l’havien sentit.

Dos d’ells portaven un rotllo de filferro espinós. Walter va deduir que havien sortit a reparar una secció que l’artilleria alemanya havia malmès durant el dia. «Els hauria de matar ara en un tres i no res; un, dos, tres, i tres menys que demà em voldran matar», va pensar. Però tenia alguna cosa més important a fer, i no va prémer el gallet mentre desapareixien en la foscor.

Va tornar a posar el fiador, es va guardar al pistola i es va acostar encara més a la trinxera britànica.

El soroll s’intensificava. Durant uns segons va escoltar concentrat i estirat, i va concloure que es tractava de la remor d’un grup de persones. Intentaven guardar silenci, però un grup d’homes sempre fa soroll, per silenciosos que siguin. El soroll era una barreja de peus que s’arrossegaven, del frec de peces de roba en contacte, d’inspiracions nasals, de badalls i de rots.

El que més intrigava Walter, el que més el sorprenia, era que semblava un grup molt nombrós. No podia calcular-ne la quantitat exacta. Els dies anteriors els britànics havien cavat trinxeres noves, més àmplies, per emmagatzemar-hi grans quantitats de subministraments i peces grosses d’artilleria. Però potser el seu destí era acollir més tropes.

Walter ho havia d’esbrinar.

Va avançar de quatre grapes una mica més. El brogit era més intens. Havia de mirar a dins de la trinxera. Però, com podia fer-ho sense ser vist?

Va sentir una veu a l’esquena i es va quedar glaçat.

Es va girar immediatament i va veure la llanterna-cuca de llum. El destacament del filferro tornava a la trinxera. Es va enfonsar en el fang i llavors, lentament, es va treure la pistola.

Els soldats tenien pressa i no es van estar de fer fressa, contents d’haver enllestit la tasca i de tornar a un lloc més segur. Van passar ben a prop seu però no el van veure.

El van avançar i Walter va tenir una idea. Es va aixecar.

Si en aquell moment algú disparava una bengala, el que veuria seria el destacament britànic de quatre homes.

Els va seguir. Va imaginar que les seves passes es confondrien amb les dels tres soldats britànics. Cap d’ells no es va girar.

Va dirigir la seva mirada cap allà d’on provenia la remor. Finalment podria mirar dins de la trinxera. En un primer moment, només va distingir alguns punts de llum, segurament de llanternes. La seva vista es va acostumar gradualment a la foscor i per fi va veure el que tenia davant. Es va quedar paralitzat.

Hi havia milers d’homes.

Es va aturar. El propòsit d’aquella gran trinxera, que fins llavors desconeixia, de cop i volta quedava clar: era un lloc de concentració de tropes. Els britànics estaven reunint els seus homes per a un gran atac. Tothom estava dret, neguitós, i a cada fila hi havia oficials amb torxes, la llum de les quals espurnejava en les baionetes i en els cascos d’acer. Walter va provar de comptar-los: deu files de deu homes feien cent, i la mateixa formació un altre cop en feia dos-cents, quatre-cents, vuit… Hi havia mil sis-cents homes fins on li arribava la vista. Més enllà queia la foscor.

La batalla estava a punt de començar.

Havia de tornar de seguida amb aquella informació. L’artilleria alemanya podia causar milers de morts enemics si s’avançava a l’atac britànic i obria foc en aquell moment. Era una oportunitat enviada pel cel —o potser pels dimonis de l’infern, que jugaven amb els daus de la guerra. Telefonaria al quarter general tan bon punt arribés a la primera línia alemanya.

Van llançar una bengala. Amb la resplendor va poder veure un sentinella britànic damunt del parapet, apuntant-lo directament amb el fusell.

Walter es va llançar a terra i va enterrar la cara al fang.

Va sentir un tret. Llavors, un soldat del destacament del filferro va cridar:

—No disparis, boig dels collons! És dels nostres!

Walter va deduir que es tractava d’un regiment de Gal·les, ja que l’accent li va sonar com el que empraven els criats de la residència que Fitz tenia en aquella zona.

La bengala es va apagar. Walter es va posar dempeus i va córrer cap a la línia alemanya. Disposava d’uns segons, ja que segurament el sentinella estaria encegat durant uns instants per la resplendor. Walter va córrer com no ho havia fet mai a la vida, tement en tot moment que obrissin foc. En mig minut va arribar al filferro dels britànics i, alleujat, es va ajupir i el va traspassar per un forat. Va sentir el soroll d’una altra bengala. Encara era a l’abast d’un tret de fusell, però no tan exposat com feia un moment. Es va llançar a terra. La llum va esclatar just damunt seu i un perillós terròs de magnesi cremant es va precipitar a tot just un metre de la seva mà, però no van disparar.

Quan es va apagar la resplendor, es va aixecar i va córrer sense cap més entrebanc fins a la línia alemanya.





II


A uns tres quilòmetres de la primera línia del front britànic, Fitz mirava amb ànsia com el Vuitè Batalló formava files cap a les dues de la matinada. Fitz temia que aquells homes acabats d’instruir li fallessin. Però, de moment, no ho feien. Obeïen amb docilitat sense badar boca.

El brigada, muntat a un cavall, es va dirigir breument als seus homes mentre des de terra un sergent l’il·luminava amb la llanterna. Semblava el dolent d’una pel·lícula americana.

—La nostra artilleria ha destrossat les defenses alemanyes —va afirmar—. Quan arribeu a l’altra banda no trobareu sinó alemanys morts.

Es va sentir una veu propera que murmurava amb accent gal·lès:

—Meravellós! Aquest cony d’alemanys ens disparen tot i estar refotudament morts.

Fitz va repassar les files per identificar l’autor de la frase, però la foscor li ho va impedir.

—Preneu les seves trinxeres i assegureu la posició. Les cuines de campanya us seguiran immediatament i us faran un sopar calent.

Liderada pels sergents de les seccions, la Companyia B va sortir en direcció al camp de batalla. Avançaven camp a través per deixar els camins lliures per al transport rodat. Mentre marxaven cantaven l’himne «Guieu-me, oh, Jehovà». Durant uns instants les seves veus flotaven en l’aire nocturn i després desapareixien en la foscor.

Fitz es va dirigir al quarter general del batalló, on l’esperava un camió amb remolc obert a punt per transportar els oficials fins a la primera línia del front. Fitz va seure al costat del tinent Roland Morgan, fill del director de la mina de carbó d’Aberowen.

Fitz feia tot el que podia per evitar els comentaris derrotistes, però es va preguntar si el brigada no s’havia passat de frenada amb tant d’optimisme. Cap exèrcit no havia organitzat fins llavors una ofensiva d’aquella mena, i per tant, ningú no en podia preveure el resultat. Set dies de bombardeig intens d’artilleria no havien estat suficients per destruir les defenses de l’enemic: els alemanys continuaven responent, com havia assenyalat amb sarcasme aquell soldat anònim. De fet, Fitz havia exposat el mateix en un informe i el coronel Hervey, després de llegir-lo, li havia preguntat si tenia por.

Però no en tenia. Estava preocupat. Els soldats morien mentre que els alts comandaments miraven cap a una altra banda.

Com una confirmació del que pensava, un obús va caure darrere seu, a la carretera. Fitz es va girar i va veure trossos d’un camió igual que el seu volant pels aires. El cotxe que anava darrere del camió va virar bruscament i va caure a la cuneta, i el camió que el seguia hi va topar. Era una carnisseria en tota regla, però el conductor del camió on anava Fitz no es va aturar per ajudar. Era la decisió correcta. Aquesta feina pertocava als serveis mèdics.

Queien projectils per tots costats. Els alemanys disparaven més a les vies de comunicació entre la primera línia i la rereguarda que a la primera línia mateix. Probablement havien descobert que el gran atac estava a punt de començar —el seu servei d’espionatge no podia passar per alt un moviment tan ingent d’homes— i amb eficiència assassina mataven soldats que encara no havien pogut arribar a les trinxeres. Fitz va fer un esforç per no deixar-se guanyar pel pànic, però la por no s’esvaïa: podia ser que la Companyia B no trepitgés mai el camp de batalla.

Va arribar a l’àrea de classificació sense més incidents. Hi havia milers d’homes, recolzats als fusells i parlant en veu baixa. Fitz va sentir que els obusos enemics havien delmat uns quants grups de soldats. Esperava l’arribada de la seva companyia, preguntant-se, afligit, si encara existia. Però va sospirar alleugerit quan a la fi va veure arribar el batalló d’Aberowen. Tot seguit van formar i Fitz va conduir-les al llarg del mig quilòmetre que quedava per arribar a la primera línia, a la trinxera de concentració de tropes.

Allà només els faltava esperar l’hora zero. En pocs minuts els mitjons de Fitz estaven xops, ja que el sòl de la trinxera estava cobert d’aigua. Ningú no podia cantar: els podien sentir des de la línia enemiga. Tampoc no podien fumar. Alguns resaven. Un soldat alt es va treure el document d’identitat de la butxaca i a la dèbil llum de la llanterna del sergent Elijah Jones va començar a omplir la part de «Testament i últimes voluntats». Escrivia amb la mà esquerra i Fitz el va reconèixer: era Morrison, un antic criat de Ty Gwyn i llançador esquerrà de l’equip de criquet.

L’alba va arribar aviat; havien deixat enrere el solstici d’estiu feia només uns dies. Amb la mica de llum alguns homes es van treure fotos de les butxaques, fotos que miraven, remiraven i besaven. Eren actes sentimentals, i Fitz es resistia a imitar-los, però no se’n va poder estar. A la imatge apareixia el seu fill, George, a qui deien Boy. En aquell moment tenia divuit mesos, però la foto era del primer aniversari. Bea el devia haver portat a un estudi fotogràfic, perquè el fons, un senzill prat florit, era de mal gust. No semblava un nen, ja que li havien posat una mena de vestidet blanc i un capçó, però ho tenia tot i era un nen sa. Heretaria el comtat si Fitz moria aquell dia.

Fitz va imaginar que Bea i Boy devien ser a Londres, en aquell moment. Eren al juliol i, tot i que havia perdut intensitat, la temporada d’actes socials no s’havia interromput; les noies continuaven presentant-se en societat. De quina altra manera podrien fer coneixença de marits adients?

La llum es va fer més intensa i finalment va sortir el sol. Els cascos dels Amics d’Aberowen brillaven, i les seves baionetes reflectien els raigs del nou dia. Molts d’ells mai ho havien estat en una batalla. Seria tot un bateig: o guanyar o perdre.

Van engegar una espaordidora descàrrega d’artilleria. Els canoners anaven a totes. Qui sap si aquell darrer esforç destruiria per fi les posicions alemanyes. Potser era per això que el general Haig pregava.

Tot i que el batalló d’Aberowen no formava part de la primera línia d’atac, Fitz va penetrar entre les tropes per observar el camp de batalla i va deixar els seus tinents al comandament de la Companyia B. Va passar entre els homes de la primera línia de la trinxera, va pujar al nivell del foc i va mirar entre uns sacs de sorra del parapet.

La boirina matinera escampava, empaitada pels raigs del sol. El fum negre dels obusos en esclatar tacava el cel blau. «Tot anirà bé, tindrem un dia preciós d’estiu a França», va pensar Fitz.

—Fa un temps perfecte per matar alemanys —va dir a ningú.

S’acostava l’hora zero i es va quedar a la primera línia. Volia observar-ne el desenvolupament. En podria treure alguna cosa de profit. Feia gairebé dos anys que era un oficial de l’exèrcit britànic a França i, malgrat això, aquell seria el primer cop que comandaria els seus homes en una batalla. Estava més neguitós per això que per l’amenaça de morir.

Van donar una mica de rom a tots els homes. Fitz també en va prendre. Malgrat l’alcohol, es va sentir tens. L’hora zero s’havia fixat per a dos quarts de vuit. A les set, tothom va quedar en silenci.

A un quart i cinc de vuit també els canons van callar.

—No! —va cridar Fitz—. Encara no, és massa aviat!

Ningú no l’escoltava, és clar. Però ell estava aterrit: els alemanys es devien imaginar que els britànics estaven preparant un atac. Segurament ja devien estar sortint dels refugis, carregant les metralladores i prenent posicions. Els canoners britànics havien donat deu minuts als alemanys perquè es preparessin. El que haurien d’haver fet era seguir disparant fins a l’últim moment, fins a les set i vint-i-un minuts amb cinquanta-nou segons.

Però ja no s’hi podia fer res.

Fitz es va preguntar abatut quants homes moririen per culpa d’aquell error immens.

Els sergents van cridar l’ordre i tots els homes del voltant de Fitz van pujar les escales i van saltar a l’altra banda del parapet. Van formar a tocar del filferro de la zona britànica. Tot i ser a menys de mig quilòmetre de la línia alemanya, ningú no els va disparar. Per a sorpresa de Fitz, els sergents van bramar:

—Formeu files! A la dreta!

Els homes van començar a formar com si fossin en una desfilada; ajustaven les distàncies entre ells fins que quedaven perfectament alineats, com en el joc de les bitlles. Fitz pensava que tot plegat era de bojos: només servia per donar més temps als alemanys.

A dos quarts de set en punt va sonar un xiulet, els soldats de comunicació van abaixar les banderes i la primera línia va començar a avançar.

No podien córrer perquè l’equipament els frenava: munició extra, un llençol impermeable, menjar, aigua i dues granades de mà per cap, també anomenades bombes Mills, amb un pes de mig quilo cadascuna. Però avançaven a bon ritme: van passar xipollejant pels cràters d’obusos i van travessar el filferro de la banda britànica. Després, van tornar a formar files, com els havien manat, i van continuar, costat per costat, en terra de ningú.

Quan eren a mig camí, les metralladores alemanyes van començar a disparar.

Fitz veia com els homes queien desplomats un instant abans que li arribés a les orelles l’espetec de les bales. Primer va caure un soldat, però tot seguit ja n’eren una dotzena, i després vint, i més, i més encara.

—Déu meu! —Exclamava mentre en queien cinquanta, cent més. Mirava la carnisseria amb absoluta desolació. Alguns homes aixecaven els braços quan els disparaven; altres cridaven o tremolaven; n’hi havia que senzillament perdien la verticalitat i queien desplomats, com una motxilla pesant.

Tot plegat era pitjor del que havia predit el pessimista Gwyn Evans, pitjor que els temors més terribles de Fitz.

La majoria dels homes havien caigut abans d’arribar a la línia filada alemanya.

Va tornar a sonar el xiulet i va sortir la segona línia.





III


El soldat Robin Mortimer estava emprenyat.

—Quina estupidesa —va dir quan va sentir crepitar les metralladores—. Hauríem d’haver atacat de nit. Com volen que travessem terra de ningú a la puta llum de dia? Ni tan sols han fet una cortina de fum. Això és un collons de suïcidi.

Els homes que estaven a punt de sortir de la trinxera on eren concentrats estaven molt neguitosos. A Billy el preocupava la moral del batalló d’Aberowen. En la marxa des d’on eren a la rereguarda cap a la línia del front, els havien atacat amb artilleria per primer cop. No n’havien patit l’impacte directe, però altres grups, al davant i al darrere, havien estat massacrats. Igual de descoratjadora havia estat la visió d’uns forats a terra acabats de fer i d’una profunditat d’uns dos metres. Havien deduït que es tractava de fosses comunes, preparades per rebre els morts d’aquella jornada.

—El vent no afavoreix les cortines de fum —va dir el Profeta Jones amb suavitat—. Per això tampoc no fan servir gas.

—Això és de bojos, collons —va murmurar Mortimer.

—Els peixos grossos ho saben millor que nosaltres; els han criat per manar. Deixem-los fer —va dir George Barrow amb optimisme.

Tommy Griffiths no es va estar de respondre:

—Però com pots pensar això, si vas anar a petar al reformatori?

—La gent com jo ha d’anar a la presó —va reblar George, resolt—. Si no, tothom robaria a tothom. Fins i tot jo em robaria a mi mateix!

Tothom va riure excepte Mortimer, sorrut.

El comandant Fitzherbert va reaparèixer, seriós, amb una gerra de rom a la mà. El tinent en va abocar una ració als soldats, als seus recipients de campanya. Billy va prendre la seva ració sense gaire entusiasme: el líquid espirituós estimulava els homes però no durant gaire temps.

L’únic cop que Billy s’havia sentit d’aquella manera va ser el primer dia a la mina, quan Rhys Price el va deixar sol i la seva llanterna es va apagar. Aleshores una visió que va tenir el va ajudar a superar el tràngol. Malauradament, Jesús només s’apareixia a adolescents de fantasia desbordant i no pas a aquests mateixos adolescents quan havien esdevingut homes i estaven sota els efectes de l’alcohol i amb poca inventiva. En aquell moment, Billy estava sol.

S’acostava l’hora de la veritat. Quedaven un parell de minuts. Es mantindria d’una peça? Si no era així —si s’arraulia a terra i tancava els ulls, es posava a plorar o fugia—, se n’avergonyiria la resta de la seva vida. «M’estimaria més morir a mostrar covardia, però quan comencin a disparar em mantindré ferm?», va pensar.

Van avançar algunes passes.

Es va treure la cartera. Hi tenia una foto de Mildred; anava vestida amb un abric i un capell. S’hauria estimat més veure-la tal com anava la nit que va entrar a la seva habitació.

Es preguntava què devia fer en aquell moment. Devia ser a la fàbrica de Mannie Litov, cosint uniformes, ja que era dissabte. A mig matí, les dones farien una pausa. Segurament Mildred els explicava alguna anècdota divertida.

Pensava en ella constantment. La nit que havien passat plegats va ser una extensió de la lliçó dels petons. Ella li havia ensenyat a no moure’s com un brau en una gàbia, a fer moviments més lents, més juganers; li havia fet carícies més delicioses i plaents del que mai s’havia imaginat. Li va besar el membre i després li va demanar que fes el mateix amb ella. Encara millor, li va ensenyar com fer-ho perquè ella xisclés d’èxtasi. Finalment, de la tauleta de nit, Mildred en va treure un condó. Tot i que entre els amics en parlaven i en deien «johnnies de goma», ell no n’havia vist mai cap. Ella l’hi va posar, i fins i tot aquell petit gest va excitar-lo molt.

Va ser com un somni, contínuament s’havia de recordar a si mateix que allò havia estat real. No l’havien educat perquè es trobés amb una noia com Mildred, tan desimbolta i entusiasta amb el sexe. I ella va ser una revelació. Per als seus pares, i per a la majoria de la gent d’Aberowen, Mildred era «inapropiada», amb dos fills i un marit inexistent; però a Billy tant li feia si tenia dos fills o sis. Ella li havia obert les portes del paradís, i tot el que volia era tornar-hi a entrar. El que més desitjava aquell dia era sobreviure per poder tornar-la a veure i passar-hi una altra nit.

La Companyia d’Aberowen avançava a poc a poc, arrossegant els peus cap a la primera trinxera. Billy va notar que suava.

Owen Bevin va començar a plorar.

—Has de fer el cor fort, recluta Bevin. Plorar no serveix de res. Ja ho saps, oi? —va dir Billy amb duresa.

—Vull anar-me’n a casa —va respondre Bevin.

—Doncs jo també, noi, jo també.

—Si us plau, caporal…, no em pensava que això aniria així.

—Quants anys tens?

—Setze.

—La Mare de Déu —va exclamar Billy—. I com et van reclutar?

—Li vaig dir la meva edat al doctor, i ell em va respondre: «Vés-te’n i torna demà al matí. Ets alt per la teva edat; demà en tindràs divuit». Em va fer l’ullet, sap, i jo no podia fer sinó mentir.

—Cabró —va dir Billy.

Va mirar Owen. Tremolant i somicant, al camp de batalla hi faria més nosa que servei. Es va acostar al tinent Carlton-Smith.

—Senyor, Bevin només té setze anys, senyor.

—Déu n’hi do —va exclamar el tinent.

—Aquí només serà un llast. L’hem de fer tornar a la rereguarda.

—No ho sé pas…

Carlton-Smith se sentia desconcertat i impotent. Llavors Billy va pensar en el Profeta Jones, que s’havia fet aliat de Mortimer. El Profeta era un bon cap, s’avançava als fets i anticipava la solució als problemes. No com Carlton-Smith, que no tenia cap mena de rellevància; era, però, un oficial de més rang. «Per això en diem “sistema de classes”», hauria dit el seu pare.

Al cap d’uns instants Carlton-Smith es va acostar a Fitzherbert i li va dir alguna cosa en veu baixa. El comandant va negar amb el cap i Carlton-Smith es va arronsar d’espatlles amb impotència.

A Billy, però, no l’havien educat per restar impassible davant d’una injustícia.

—El noi només té setze anys, senyor!

—Ja és una mica tard per comunicar-ho —va replicar Fitzherbert—. I no parli si no li donen permís, caporal.

Billy havia vist que Fitzherbert no l’havia reconegut. Només era un més entre els centenars d’homes que treballaven a les mines del comte. Fitzherbert no sabia que davant seu tenia el germà d’Ethel. Malgrat tot, aquell menyspreu el va enfurismar.

—Va contra la llei —va dir, tossut.

En altres circumstàncies, Fitzherbert hauria estat el primer a pontificar sobre el respecte a la llei.

—Jo jutjaré si va contra la llei o no —va dir Fitz, irritat—. Per això sóc l’oficial.

A Billy li bullia la sang. Tenia davant dels nassos Fitzherbert i Carlton-Smith, i els seus uniformes fets a mida. El miraven amb duresa, a ell i el seu uniforme caqui raspós, mentre pensaven que podien fer el que volien.

—La llei és la llei —va afirmar Billy.

—Veig que aquest matí s’ha deixat el bastó, major Fitzherbert. Si ho desitja, puc enviar Bevin a buscar-lo al quarter general —va dir el Profeta en veu baixa.

«Una solució que salva la cara a Fitzherbert. Ben pensat, Profeta», va pensar Billy.

Però Fitzherbert no s’ho va empassar.

—No sigui ridícul —va dir.

De cop i volta, Bevin es va fer fonedís. En un instant havia desaparegut entre els soldats que l’envoltaven. Va deixar tothom bocabadat i alguns homes van riure.

—No arribarà lluny —va dir Fitzherbert—. I quan l’enxampin no s’ho passarà gaire bé.

—Només és un nen!

Fitzherbert va mirar Billy fixament.

—Com et dius? —va preguntar.

—Williams, senyor.

De sobte Fitzherbert es va sobresaltar, però es va tranquil·litzar tot seguit.

—Hi ha centenars de Williams —va dir—. Nom de pila?

—William, senyor. Em diuen Billy al Quadrat.

Fitzherbert el va mirar amb duresa.

«Ho sap. Sap que Ethel té un germà que es diu Billy Williams», va pensar Billy. Li va mantenir la mirada.

—Una paraula més, recluta William Williams, i formularé càrrecs en contra seu.

Van sentir un so semblant a un brunzit. Billy es va ajupir. De darrere va arribar un espetec eixordador. Va esclatar una tempesta al voltant seu: pertot arreu volaven terrossos de sorra i taulons de fusta. Va sentir crits. De cop i volta es va trobar ajagut a terra i no sabia si hi havia anat a parar per culpa del cop o perquè s’hi havia llançat. Va fer un renec: alguna cosa pesada li va colpejar el cap. Llavors, una bota li va caure ben a prop de la cara. A dins hi havia una cama i res més.

—Déu meu —va exclamar.

Es va aixecar. No estava ferit. Va buscar els homes de la seva secció: Tommy, George Barrow, Mortimer… Continuaven vius. Tothom empenyia cap endavant: la primera línia s’havia convertit en la via de fugida més ràpida.

—Manteniu les posicions! —va cridar el major Fitzherbert.

—Torneu enrere! Torneu enrere! —va afegir el Profeta Jones.

La marea d’homes va deixar d’avançar. Billy va començar a espolsar-se el fang de l’uniforme. Llavors un altre obús va caure darrere seu. Va esclatar una mica més lluny, però els efectes van ser els mateixos: la forta detonació va anar seguida d’un vendaval i una pluja de detritus i parts de cossos mutilats. Els homes van començar a apinyar-se a la part de davant i als dos costats de la trinxera. Billy i la seva secció també. Fitzherbert, Carlton-Smith i Roland Morgan cridaven els homes perquè es quedessin on eren, però ningú no els escoltava.

Tothom corria per allunyar-se del lloc on esclataven els projectils. Frenaren l’estampida a mesura que s’acostaven al filferro de la banda britànica i finalment s’aturaren a l’entrada de la terra de ningú: al davant mateix els esperava la mateixa amenaça de la qual fugien.

Els oficials s’hi van afegir, intentant treure el millor partit de la situació.

—Formeu una línia! —va bramar Fitzherbert.

Billy va mirar el Profeta. El sergent havia vacil·lat uns instants, però tot seguit va recobrar la fermesa.

—Una línia! Una línia! —manava.

—Mira cap allà —va dir Tommy a Billy.

—On?

—Rere el filferro.

Billy hi va mirar.

—Els cossos —va dir Tommy.

Billy ho va veure. El terra estava cobert del color caqui dels uniformes dels cadàvers. Alguns estaven horriblement destrossats, altres jeien tranquil·lament, com si dormissin; altres entrellaçats, com si fossin amants.

N’hi havia milers.

—Déu meu, ajuda’ns —va murmurar Billy.

Se sentia fastiguejat. Quin món era aquell? Per què permetia Déu que passés tot això?

La Companyia A va formar una línia, i Billy amb la resta de la Companyia B va formar darrere seu.

L’horror que sentia Billy es va convertir en fúria. El comte Fitzherbert i els seus n’eren els únics responsables. Ells manaven, i per tant, se’ls havia d’acusar de la carnisseria. «Els haurien d’afusellar; a tots i cadascun», va pensar.

El tinent Morgan va fer sonar el xiulet, i la Companyia A va córrer cap endavant, com en un partit de rugbi. Carlton-Smith va xiular tot seguit, i Billy també va sortir corrents.

Les metralladores alemanyes van obrir foc.

Els homes de la Companyia A començaven a caure; Morgan va ser el primer. No van tenir temps ni de començar a disparar. No era una batalla, era una massacre. Billy va mirar els homes que tenia a prop. Desafiaria els oficials, que havien fallat a uns soldats que en aquells moments només podien decidir per si mateixos i intentar salvar la pell. A la merda les ordres.

—Que es fotin! —va cridar—. Cobriu-vos! —I es va llançar a dins d’un cràter d’obús.

Les parets eren fang i el fons estava ple d’aigua pudent, però va abraçar aquella terra humida mentre les bales volaven per sobre del seu cap. Tommy va aterrar al seu costat al cap d’un segon, seguit de la resta de la secció. Homes d’altres seccions els van copiar.

Des del forat van veure Fitzherbert avançant a corre-cuita.

—No us atureu, soldats! —va bramar.

—Mataré aquest cabró si continua insistint —va dir Billy.

Llavors el foc de metralladora va tocar Fitzherbert. Un raig de sang li va brollar del pit, va perdre l’equilibri i va caure a terra.

Billy va veure que els oficials estaven en perill, i també la tropa. Ja no estava enfurismat sinó avergonyit d’un exèrcit britànic que demostrava la ineficàcia més absoluta. Després de tants esforços, de tantes despeses i de mesos de planificació, el gran atac havia estat un fiasco i una humiliació absoluta.

Billy va mirar al seu voltant. Fitz era a terra, inconscient. Ni rastre del tinent Carlton-Smith ni del sergent Jones. Els altres homes de la secció miraven Billy. Només era un caporal, però esperaven que els digués què havien de fer.

Es va adreçar a Mortimer, que havia estat oficial anteriorment.

—Què penses…

—A mi no em miris, Taffy —va dir Mortimer amb duresa—. Tu ets el cony de caporal.

Billy lamentava no tenir un pla per a un cas com aquell.

No els guiaria de tornada. Ho havia descartat gairebé del tot. Seria malbaratar les vides dels homes que ja havien mort. «De tot plegat, n’hem de treure alguna cosa. Sentir-nos-en orgullosos d’alguna manera», va pensar.

Però tampoc no els exposaria al foc de metralladora.

El primer que havia de fer era inspeccionar la situació.

Es va treure el casc d’acer, el va sostenir amb la mà, va estirar el braç i el va treure fora del cràter, a manera d’esquer. Amb aquest truc podria veure si els alemanys vigilaven aquell forat. Però no van disparar.

Va treure el cap tement que en qualsevol moment els alemanys li foradessin el crani. També se’n va sortir.

Va mirar la línia divisòria, el pujol amb filferro espinós i la primera trinxera alemanya, excavada sobre el pendent. Va veure uns quants canons de fusell que sortien per petites obertures al parapet.

—On és el cony de metralladora? —va preguntar a Tommy.

—No n’estic segur.

La Companyia C els va avançar. Alguns soldats es van posar a cobert, però d’altres mantenien la posició. La metralladora va tornar a obrir foc i els homes van caure com bitlles. La massacre ja no era un xoc per a Billy; tenia feina buscant la font d’on eixien les bales.

—L’he trobat! —va exclamar Tommy.

—On?

—Mira en línia recta cap a aquell grup d’arbustos que hi ha al capdamunt del pujol.

—Sí.

—Aquesta línia travessa la trinxera alemanya.

—Sí.

—Una miqueta cap a la dreta.

—A quina distància… Ja està, ja els veig, aquests cabrons.

Davant seu i lleugerament a la dreta sobresortia del parapet el que semblava un escut protector de ferro, del qual eixia el canó característic d’una metralladora. Billy no n’estava del tot segur, però va albirar tres cascos alemanys.

«Deuen estar concentrats en el forat del nostre filferro», va pensar Billy. Disparaven als soldats tan bon punt sortien d’allí. Podrien atacar els alemanys des d’un altre angle. Si la seva secció es pogués moure en diagonal per terra de ningú podrien arribar fins a la metralladora des de la banda esquerra dels alemanys sense ser vistos, ja que ells miraven cap a la dreta, cap a la línia de filat britànica.

Va imaginar una ruta que passava per tres grans cràters d’obús, el tercer just a sota d’una zona en què el filferro alemany havia caigut.

No tenia ni idea de si aquella estratègia militar era correcta. Però una estratègia correcta havia mort milers d’homes aquell matí. Així doncs, a la merda la correcció.

Es va amagar de nou al forat i va mirar els homes del seu voltant. Malgrat la seva joventut, George Barrow tenia un pols excel·lent amb el fusell.

—El pròxim cop que la metralladora obri foc, prepara’t per disparar, i comença-ho a fer quan ells parin. Si tenim sort, es posaran a cobert. Llavors jo correré cap a aquell cràter d’allà. Dispara intermitentment fins que buidis el carregador. Fes que les deu bales et durin mig minut. Quan els alemanys aixequin el cap, jo ja seré dins del forat. —Va mirar els altres homes—. Espereu la següent pausa, i llavors correu tots fins on jo seré mentre Tommy us cobreix. El tercer cop dispararé jo, i Tommy correrà.

La Companyia D va penetrar en terra de ningú. La metralladora va obrir foc, i també els fusells i el morter. Però les baixes van ser poques, perquè els soldats que es posaven a cobert als forats dels projectils eren més nombrosos que els que s’exposaven a la pluja de bales.

«Tot està a punt», va pensar Billy. Ja havia dit als seus homes el que faria i seria massa vergonyós fer-se enrere en aquell moment. Va serrar les dents. «Millor morir que ser un covard», es va dir de nou.

La metralladora va cessar.

Billy es va aixecar immediatament. Era un blanc ben fàcil. Es va ajupir i va córrer. Darrere seu sonaven els trets de Barrow. La seva vida era a les mans d’un noi de reformatori de disset anys. George disparava com li havia manat, sense aturar-se i a un ritme regular: pam!, dos, tres; pam!, dos, tres.

Carregat amb el farcell, Billy trescava per terra de ningú tan ràpidament com podia. Les botes s’encallaven en el fang, esbufegava i li feia mal el pit de tant d’esforç, però al cap només hi tenia el desig d’avançar més i més de pressa. Mai no havia estat tan a prop de morir.

Quan era a un parell de metres del forat de projectil, hi va llançar l’arma i es va llançar a terra, com si fes un placatge de rugbi. Va aterrar a la vora del cràter, va rodolar i a la fi hi va caure. Era viu i no s’ho podia creure.

Va sentir una dèbil ovació: la secció aplaudia la seva cursa. Al bell mig de la massacre el va sorprendre aquell gest desenfadat. Els homes eren ben estranys.

Quan va recuperar l’alè, va mirar amb molt de compte per fora del cràter. Havia corregut uns cent metres. Trigaria força temps a travessar la terra de ningú. L’alternativa, però, era el suïcidi.

La metralladora va obrir foc de nou. Quan es va aturar, Tommy va començar a disparar. Seguia l’exemple de George i feia una pausa entre tret i tret. «Aprenem ben ràpidament quan les nostres vides corren perill», va pensar Billy. Just quan Tommy disparava la desena i última bala del carregador, la resta de la secció arribava al forat de Billy.

—Veniu a aquesta banda —va cridar tot indicant que s’hi apropessin. Billy temia que descobrissin els seus homes a la part posterior del cràter, ja que els alemanys estaven en una posició més elevada.

Va recolzar el fusell a la vora del cràter i va apuntar a la metralladora. Al cap d’uns segons els alemanys van tornar a disparar. Quan es van aturar, Billy va obrir foc. En aquell moment només volia que Tommy se’n sortís. Es va adonar que ell li importava més que tota la secció. Mantenia el fusell immòbil disparant a intervals de cinc segons. L’important no era tocar un alemany, sinó mantenir-los a tots amb el cap abaixat mentre Tommy corria.

Va disparar l’últim tret i Tommy va aterrar al seu costat.

—Collons! —va exclamar—. Quantes vegades més haurem de fer-ho, això?

—Dues més, calculo —va dir Billy mentre carregava el fusell—. I llavors ja hi serem prou a prop. Els llançarem les granades de mà o…, aquests cabrons d’alemanys ens mataran.

—Billy, no reneguis, si us plau —va demanar Tommy seriós—. Ja saps que ho trobo de mal gust.

Billy va fer una riallada i tot seguit es va preguntar per què. «Em trobo al fons del forat d’un obús, els alemanys em disparen i jo només ric. Que Déu m’ajudi», va pensar.

Van avançar cap al cràter següent de la mateixa manera, però aquest era més lluny que l’anterior i van perdre un home. Van disparar a Joey Ponti al cap mentre corria. George Barrow el va agafar, però ja era mort, amb una maleïda bala al fons del crani. Billy es va preguntar on era Johnny, el germà petit de Joey; no el veia des que havien deixat la trinxera de concentració. «Seré jo qui li haurà de donar la mala notícia», va pensar Billy. Johnny adorava el seu germà gran.

Al cràter hi havia més homes morts. Tres cossos amb l’uniforme de soldat suraven en l’aigua putrefacta. Devien ser dels primers que havien pujat fins allà dalt. Billy es va preguntar com hi podien haver arribat. Potser només era qüestió de fortuna. Les armes en deixaven alguns en la primera escombrada, però en la següent no en quedava cap de viu.

Altres grups s’acostaven a poc a poc a la línia alemanya seguint la mateixa tàctica. O imitaven el grup de Billy o més aviat havien decidit seguir una tàctica més intel·ligent i deixar de banda l’ordre dels oficials d’avançar sense aturador. El resultat d’aquella nova estratègia era que els alemanys ja no ho tenien tot a favor. Ja no eren capaços de mantenir el mateix ritme d’atac sota el foc britànic. Potser per això el grup va arribar al darrer cràter sense tenir més baixes.

De fet, havien guanyat un home. Un desconegut jeia al costat de Billy.

—D’on collons surts, tu? —va preguntar Billy.

—He perdut el meu grup —va respondre l’home—. He vist que sap el que es fa, i per això l’he seguit. Espero que no li faci res.

Per l’accent, Billy va deduir que era canadenc.

—Ets un bon llançador? —va preguntar.

—He jugat amb l’equip de beisbol de l’institut.

—D’acord. Quan et doni l’ordre llançaràs una granada de mà a l’emplaçament de la metralladora.

Billy va dir a Spotty Llewellyn i a Alun Pritchard que també hi llancessin granades, i a la resta de la secció que els cobrissin obrint foc. Van esperar un altre cop fins que la metralladora va deixar de disparar.

—Ara! —va cridar Billy mentre es posava dempeus.

De la trinxera alemanya va sorgir una breu ràfega de fusell. Spotty i Alun van llançar les granades ràpidament, espantats per les bales. No van tocar l’objectiu, que era a uns cinquanta metres de distància; van caure massa lluny i no van causar desperfectes. Billy va maleir la seva sort, ja que la metralladora continuava intacta i tornava a disparar, i Spotty es retorçava de dolor amb un munt de bales al cos.

Curiosament, Billy estava tranquil. Després d’un segon apuntant el seu objectiu, va estirar el braç cap enrere. Va calcular la distància, com si estigués a punt de llançar una pilota de rugbi. El canadenc, dret al seu costat, també es mostrava calmat. La metralladora espetegava i escopia girant cap a ells.

Van llançar les granades al mateix temps.

Les dues van caure a dins de la trinxera, a tocar de la metralladora. Hi va haver una explosió doble. Quan va veure el canó de la metralladora volant pels aires, Billy va fer un crit de triomf. Va treure el fiador de la segona granada i mentre pujava corrent el pendent, va cridar:

—Ataqueu!

Per les seves venes corria l’adrenalina, com una droga. Amb prou feines sentia el perill; no tenia ni idea de quants alemanys el podien estar apuntant des de la trinxera. Els seus companys el van seguir. Va llançar la segona granada i la resta el va imitar. Algunes van fallar l’objectiu, però altres van esclatar dins la trinxera.

Billy per fi va arribar-hi, i en aquell moment va veure que tenia el fusell penjant a l’espatlla. En el temps que necessitava per posar-lo en posició d’atac qualsevol alemany li podia disparar.

Però no quedava cap alemany viu.

Les granades havien causat una gran destrucció. El terra de la trinxera estava cobert de soldats morts i —encara més desagradable— de fragments mutilats de cadàvers. Els alemanys que havien sobreviscut a la massacre, si és que n’hi havia, s’havien retirat. Billy va saltar a dins la trinxera i finalment es va posar el fusell en posició d’alerta. Però no li calia; no hi havia ningú a qui disparar.

Tommy també va saltar i es va deixar caure al seu costat.

—Ho hem fet! —va cridar, exultant—. Hem pres una trinxera alemanya!

Billy va sentir una joia salvatge. Havien intentat matar-lo, però al final havia estat ell qui els havia derrotat. No s’havia sentit mai tan profundament satisfet com en aquell moment.

—Tens raó —va dir a Tommy—. Ho hem fet.

Billy es va quedar sorprès per la qualitat de les fortificacions alemanyes. Amb la seva experiència de miner va veure que tenien una estructura resistent. Els murs estaven apuntalats amb taulons, les travesses eren quadrades i els refugis eren sorprenentment profunds: de sis a deu metres, fins i tot amb llindars impecables i escales de fusta. Tot plegat explicava per què tants alemanys havien sobreviscut a set dies de bombardeig d’obusos sense pausa.

Probablement els alemanys havien cavat les trinxeres en forma de xarxa, amb les rases de comunicació entre la primera línia i les àrees de serveis i magatzem, més enrere. Per això Billy volia estar segur que no hi hauria cap enemic preparant una emboscada. Va guiar els seus companys en una patrulla d’exploració, però no van trobar ningú.

La xarxa de trinxeres s’acabava al cim del pujol. Des d’allà estant, Billy va mirar al voltant seu. A l’esquerra, rere una zona molt danyada pels obusos, més tropes britàniques havien pres el sector corresponent, i a la dreta la trinxera s’acabava en un pendent que donava a una petita vall per on corria un rierol.

Va mirar cap al territori enemic, a l’est. Sabia que dos o tres quilòmetres enllà hi havia un altre sistema de trinxeres, la segona línia de defensa dels alemanys. Estava preparat per dirigir el seu grup i avançar, però no les tenia totes. No veia cap més tropa britànica movent-se en aquella direcció, i va concloure que els soldats havien gastat gran part de la munició. Pensava que en qualsevol moment arribarien els camions de subministrament, trontollant entre els forats deixats pels projectils, amb més munició i ordres per a la fase següent.

Va mirar el cel. Era migdia. Els homes no havien menjat res des de la nit anterior.

—A veure si els alemanys ens han deixat alguna cosa per menjar —va dir. Suet Hewitt va quedar de guaita al capdamunt del pujol per vigilar si els alemanys contraatacaven.

No van trobar gairebé res. Aparentment, l’alimentació dels alemanys no era per tirar coets. Van trobar pa negre ressec i salami dur. No havien deixat ni una trista cervesa, que tant els agradava.

El brigada havia promès que darrere les tropes d’avançada vindrien les cuines de campanya, però Billy va mirar cap a la terra de ningú amb impaciència i no hi va veure cap senyal que arribessin els subministraments.

Van seure per menjar les racions de galetes dures i vedella curada.

Va adonar-se que hauria d’haver enviat algú a la base per informar de la situació. Llavors, però, l’artilleria alemanya va canviar d’objectiu. Van començar a disparar cap a la rereguarda britànica, a terra de ningú. Volcans de sorra entraven en erupció entre les línies britàniques i alemanyes. El bombardeig era tan intens, que ningú no hauria tornat amb vida a la base.

Per sort els canoners no disparaven cap al front alemany, perquè probablement no sabien ni quins sectors havien pres els britànics ni quins romanien en mans alemanyes.

El grup de Billy estava bloquejat. No podien avançar sense munició ni tampoc podien recular per culpa del bombardeig. Billy, però, semblava que era l’únic que estava preocupat per la posició que ocupaven, ja que els seus companys es van posar a cercar objectes de record. Arreplegaven cascs punxeguts, insígnies i navalles. George Barrow va inspeccionar tots els cadàvers i els va treure rellotges i anells. Tommy va prendre una Luger de nou mil·límetres i una capsa de munició d’un oficial.

Se sentien abatuts, i no era estrany: no havien dormit en tota la nit. Així doncs, Billy hi va deixar dos soldats de guàrdia i la resta se’n va anar a descansar. Se sentia decebut: el primer dia de batalla havia assolit una petita victòria però no tenia ningú amb qui parlar-ne.

Al vespre la cortina de foc es va debilitar. Billy considerava l’opció de la retirada. No hi veia cap avantatge, de fer una altra cosa, però tenia por de ser acusat de deserció en el moment de la batalla. I els oficials de rang superior eren capaços de qualsevol cosa.

A la fi, els alemanys van decidir per ell: Suet Hewitt, el guaita del turó, els va veure avançar des de l’oest. Billy va veure un nombrós grup d’entre cinquanta i cent homes corrent cap a on era ell a través de la vall. Sense més munició, els seus homes no podien defensar la posició que havien pres.

Però si es retiraven els podrien acusar.

Va reunir els seus homes.

—Bé, nois —va dir—. Dispareu a discreció i retireu-vos quan se us acabi la munició.

Va buidar el seu fusell sobre els enemics que avançaven ràpidament —encara eren a més de mig quilòmetre de distància—, va fer mitja volta i se’n va tornar. Els altres el van seguir.

Corrien per sobre de les trinxeres alemanyes i penetraven a terra de ningú en direcció al sol que ja s’amagava. Saltaven per sobre dels morts i esquivaven els equips de socors que recollien els ferits. Ningú no els va disparar.

Quan Billy va arribar a zona britànica, la trinxera estava plena a vessar de cadàvers, ferits i supervivents totalment exhausts, com ell mateix. Va veure el major Fitzherbert reposant en una llitera, amb la cara plena de sang però els ulls oberts, viu. «No m’hauria fet res perdre’l, aquest», va pensar. Molts homes només seien o descansaven, estirats sobre el fang, amb la mirada perduda, espantats pel xoc i immobilitzats per la fatiga. Els oficials intentaven organitzar la tornada dels supervivents a la rereguarda. No hi havia cap sentiment de triomf, ja no avançava ningú i els oficials ni tan sols paraven atenció al camp de batalla. El gran atac havia estat un fracàs.

Els homes que quedaven de la secció de Billy van seguir-lo fins a la trinxera.

—Quina cagada —es lamentava—, quina gran cagada.





IV


Al cap d’una setmana una cort marcial va acusar Owen Bevin de covardia i deserció.

Al judici tenia l’opció de demanar que el defensés un oficial en qualitat d’«amic del presoner», però va declinar-ho. Com que podia ser sentenciat a pena de mort, van elevar una petició de «no culpable». Però Bevin no va dir res en defensa seva. El judici va durar menys d’una hora. Bevin va ser condemnat.

El van sentenciar a mort.

Van enviar la sentència al quarter general per a una possible revisió. El comandant en cap la va ratificar. Al cap de dues setmanes, Bevin era dret i amb els ulls embenats davant d’un escamot d’execució, en un prat francès enfangat.

Alguns homes segurament van disparar expressament per fallar, ja que Bevin, després de la ràfega, tot i que estava ferit, continuava amb vida. Llavors l’oficial a càrrec de l’escamot s’hi va acostar, es va treure la pistola, va apuntar al front del noi i li va disparar dos trets a boca de canó.

Aleshores, per fi, Owen Bevin va morir.





18


Final de juliol de 1916





I


Després que Billy se n’anés a França, Ethel va pensar molt en la vida i la mort. Sabia que potser no el tornaria a veure mai més. Estava contenta que hagués perdut la virginitat amb Mildred. «He deixat que el teu germanet fes de les seves amb mi», li va dir Mildred, de bon humor, quan ell va ser fora. «És una delícia de nen. En tens cap altre com aquest per allí a dalt, a Gal·les?». Però Ethel sospitava que els sentiments de Mildred no eren tan superficials com volia fer veure, perquè a partir d’aleshores, quan Enid i Lillian resaven als vespres, demanaven a Déu que cuidés l’oncle Billy a França i el tornés a casa sa i estalvi.

Al cap d’uns dies, Lloyd va tenir una greu infecció de pit. Ethel, desesperada, el bressolava mentre el menut maldava per respirar. Tenia por que se li morís i li sabia greu que els seus pares ni el coneguessin. Quan es va recuperar, va decidir portar-lo a Aberowen.

Va tornar a casa exactament dos anys després d’haver-ne sortit. Plovia.

El lloc no havia canviat gaire, però li va semblar depriment. En vint-i-un anys, no l’havia vist mai d’aquella manera, però després d’haver viscut a Londres li semblava que a Aberowen tot tenia el mateix color. Tot era gris: les cases, els carrers, l’escòria de la mina i els núvols baixos que lliscaven, lúgubres, per la serralada.

A mitja tarda va sortir de l’estació, cansada. Portar una criatura de divuit mesos al damunt en un viatge de tot un dia era pesat. Lloyd havia fet bondat i, amb aquell somriure seu que li deixava totes les dents al descobert, s’havia ficat a la butxaca tots els passatgers. Però, tot i així, li havia hagut de donar menjar en un vagó que trontollava, canviar-lo en un vàter que feia pudor i cantar-li una cançó de bressol perquè s’adormís quan començava a somicar i molestava.

Amb Lloyd a coll i una maleteta a la mà, va sortir de l’estació i va agafar el pendent de Clive Street. Al cap de poc ja esbufegava. Una altra cosa que havia oblidat. Londres era més aviat pla, però a Aberowen pràcticament no et podies moure sense pujar o baixar algun pendent.

No sabia què havia passat allà d’ençà que n’havia marxat. L’únic contacte havia estat Billy, i els homes no servien per a les xafarderies. De ben segur que ella havia estat una bona temporada tema de conversa. Però ja devien haver sortit nous escàndols.

La seva tornada portaria notícies fresques. Unes quantes dones se la van mirar de dret sense manies mentre pujava carrer amunt amb el nen. Sabia perfectament què pensaven. «Ethel Williams, que es pensava que era millor que nosaltres, torna amb un vestit marró vell, una criatura a coll i sense marit. Per caure, no cal córrer», devien dir, dissimulant malament la malícia tenyida d’un cert punt de llàstima.

Va anar fins a Wellington Row, però no pas a casa de la família. El seu pare li havia dit que no tornés mai més. Havia escrit a la mare de Tommy Griffiths, a qui anomenaven Griffiths la Socialista per la política exaltada del seu marit. (Al mateix carrer hi havia Griffiths la Devota). Els Griffiths no eren d’església i no estaven d’acord amb la duresa del pare d’Ethel. La noia havia acollit Tommy una nit a Londres i la mare del noi estava contenta de tornar-li el favor. Tommy era fill únic, de manera que, mentre era a l’exèrcit, a la casa hi havia un llit de sobres.

El pare i la mare no sabien que Ethel anava a Aberowen.

Els Griffiths la van acollir molt bé i van quedar bocabadats amb Lloyd. Havien tingut una filla de l’edat d’Ethel, que havia mort de tos ferina; Ethel se’n recordava: era una nena rossa que es deia Gwenny.

Va donar menjar a Lloyd, el va canviar i després es va asseure a la cuina a prendre un te.

La dona de Griffiths es va fixar en l’anell que duia.

—Casada, eh? —va preguntar.

—Viuda —va respondre Ethel—. Va morir a Ypres.

—Oh, quin greu!

—Es deia Williams, de manera que no m’he hagut de canviar el nom.

La història ja correria pel poble. N’hi hauria que es preguntarien si de debò havia existit el tal senyor Williams i si s’havia casat amb Ethel. Li era ben igual que se la creguessin o no. Una dona que es feia passar per casada ja era acceptable; a una mare que admetia que era soltera, la tenien per una descarada. La gent d’Aberowen tenia els seus principis.

—Quan aniràs a veure la teva mare? —va preguntar la dona de Griffiths.

Ethel no sabia com reaccionarien els seus pares. Tant la podien tornar a fer fora, com oblidar-ho tot o trobar la manera de castigar-la pel seu pecat sense apartar-la de les seves vides.

—No ho sé —va respondre—. Estic nerviosa.

La dona se la mirava, comprensiva.

—Sí, és clar, el teu pare de vegades es posa fet una fera. Però t’estima.

—La gent sempre ho veu així. Diuen: «El teu pare t’estima». Però em va fer fora de casa, jo no sé si, d’això, se’n pot dir amor.

—La gent fa coses precipitadament quan li fereixen l’orgull —va dir la dona, tranquil·litzadora—. Sobretot els homes.

—Doncs bé, deixem-nos d’esperes. —Ethel es va aixecar i va agafar Lloyd—. Anem, bonic. Ha arribat el moment de conèixer els avis.

—Sort, maca —va dir la dona de Griffiths.

La casa dels Williams era unes portes més enllà. Ethel desitjava que el seu pare fos fora. Així com a mínim podria estar un moment amb la seva mare, que no era tan inflexible.

Es va plantejar trucar a la porta, però va veure que era ridícul i va passar cap dins.

Va entrar a la cuina, on havia passat tantes hores de la seva vida. No hi va trobar ni el pare ni la mare, però sí l’avi, endormiscat a la cadira. L’home va obrir els ulls, hi va posar un aire de desconcert i després va dir, afectuós:

—Si és la nostra Eth!

—Hola, avi.

L’home es va aixecar i se li va acostar. El va veure més feble: per travessar la petita estança, es va haver de recolzar a la taula. Li va fer un petó a la galta i es va girar cap al nen.

—Vaja! I aquest? —va dir, alegre—. Que és el meu primer besnét?

—Es diu Lloyd —va respondre Ethel.

—Quin nom més bonic!

Lloyd va amagar el cap a l’espatlla d’Ethel.

—És molt vergonyós —va dir ella.

—Ui, li fa por un vell foraster de bigoti blanc. Ja s’hi acostumarà. Seu aquí, preciosa, i explica-m’ho tot.

—On és, la mare?

—Ha baixat a la cooperativa a comprar confitura. —La botiga on anaven era una cooperativa que compartia els guanys entre la clientela. Eren establiments molt populars al sud de Gal·les, encara que ningú no sabés gaire com pronunciar aquella paraula, i se sentien variacions que anaven de «comparativa» a «corporativa»—. De seguida tornarà.

Ethel va deixar Lloyd a terra. El petit va començar a explorar el terreny, passant d’un lloc on aferrar-se a un altre, una mica com l’avi. Ethel li va parlar de la seva feina a The Soldier’s Wife: el treball tipogràfic, la distribució de feixos de revistes, la recollida dels exemplars que no s’havien venut, la gestió dels anuncis. L’avi es preguntava com se’n podia sortir, però Ethel sabia que tant ella com Maud s’espavilaven sobre la marxa. Allò de la impremta li havia semblat difícil —a ell no li agradaven les dones que donaven ordres—; en canvi, el seu fort era vendre espais per a la publicitat. Mentre parlaven, l’avi es va treure el rellotge de cadena i el va sostenir enlaire amb els dits, sense mirar-se Lloyd. El nen de seguida va veure allò tan brillant i va anar per agafar-ho. L’avi el va deixar fer. Al cap d’un moment, Lloyd es recolzava als seus genolls mentre observava el rellotge.

Ethel tenia una sensació estranya en aquella casa que abans havia estat la seva. S’havia imaginat que la trobaria confortablement familiar, com unes botes que han agafat la forma del peu després d’haver-les calçat durant anys. En canvi, s’hi sentia una mica incòmoda. Li semblava més aviat la casa d’algun veí. Es mirava aquells brodats descolorits amb els versets bíblics de tota la vida i es preguntava per què feia tants anys que la seva mare no els havia canviat. Allò ja no li semblava casa seva.

—Saps res d’en Billy? —va preguntar a l’avi.

—No, i tu?

—Res d’ençà que se’n va anar a França.

—Deu ser a la gran batalla del riu Somme.

—Tant de bo que no. Diuen que s’ho estan passant molt malament.

—Terrible, si fem cas dels rumors.

Tot el que arribava a la gent eren rumors, perquè el que en deien els diaris era esperançadorament imprecís. Tanmateix, els ferits havien tornat als hospitals de Londres i les esgarrifoses explicacions sobre la incompetència i les matances anaven de boca en boca.

Va arribar la mare.

—S’estan allí a la botiga garla que garlaràs com si no tinguessin res més a fer… Oh! —Va quedar parada—. Valga’m Déu, però si és Eth! —Es va posar a plorar.

Ethel la va abraçar.

—Ei, aquest és el teu nét, Lloyd —va dir l’avi.

La mare es va eixugar els ulls i el va agafar.

—Quin nen tan bonic! —va dir—. Amb aquests rínxols! Ben igual que Billy quan tenia la seva edat. —Lloyd va clavar la vista en la mare, esporuguit, i després es va posar a plorar.

Ethel el va agafar a coll.

—Últimament està molt emmarat —va dir, disculpant-se.

—Tots ho estan a aquesta edat —va respondre la mare—. Aprofita-ho, que aviat canviarà.

—On és el pare? —va preguntar Ethel, mirant que no se li notés el nerviosisme.

La mare va quedar una mica encarcarada.

—Ha anat a Caerphilly, a una reunió sindical. —Va mirar el rellotge—. Arribarà d’un moment a l’altre, si no se li ha escapat el tren.

Ethel va pensar que la mare hauria volgut que arribés més tard. Ella sentia el mateix. Volia estar una mica més amb la seva mare abans no comencessin els maldecaps.

La mare va fer te i va posar una plata de pastissets gal·lesos molt ensucrats a la taula. Ethel en va agafar un.

—Deu fer més de dos anys que no n’he menjat —va dir—. Són boníssims!

—Això sí que és una meravella. Tenir la filla, la néta i el besnét aquí amb mi —va fer l’avi, feliç—. Què més pot demanar un home a la vida? —Va agafar un pastisset.

Ethel va pensar que molta gent consideraria que allò de l’avi no era vida: seure tot el dia en una cuina fumada, amb l’únic vestit que tenia. Ell, però, se sentia agraït per tot plegat, i aquell dia, a més, ella l’havia fet molt feliç.

Llavors va arribar el pare.

Va sorprendre la mare a mitja frase:

—Vaig tenir una única oportunitat d’anar a Londres, quan tenia la teva edat, però l’avi va dir…

Es va obrir la porta i va callar a l’instant. Tots es van mirar el pare, que venia del carrer amb el vestit de les reunions, la gorra plana de miner i suant d’haver pujat el pendent. Va fer un pas a dins de la cuina i es va aturar, amb la vista fixa.

—Mira qui tenim aquí —va fer la mare, amb un esforç per mostrar-se alegre—. Ethel, i el teu nét —va afegir, pàl·lida com la cera.

Ell no va dir res. Ni es va treure la gorra.

—Hola, pare. Aquest és Lloyd —li va dir Ethel.

Ell no se la va mirar.

—El petit s’assembla a tu, Dai…, la boca i això…, oi que sí? —va dir l’avi.

Lloyd va notar una certa hostilitat a l’ambient i es va posar a plorar.

El pare va continuar sense dir res. Ethel es va adonar que s’havia equivocat en dirigir-se-li d’aquella manera. No li havia donat l’oportunitat que la perdonés per haver tornat. S’adonava que la sorpresa de ser-hi l’havia posat a la defensiva. Se’l veia acorralat. Sabia que sempre havia estat una equivocació posar el pare entre l’espasa i la paret.

Hi posava aquell aire tossut… Es va mirar la seva dona i va dir:

—Jo no en tinc cap, de nét.

—Oh, escolta… —va fer la mare, suplicant.

L’expressió d’ell es mantenia inflexible. S’estava allà, immòbil, amb la vista clavada en la mare, sense dir res. Esperava alguna cosa; Ethel va comprendre que no faria res fins que ella se n’anés. Es va posar a plorar.

—Maleït sia! —va fer l’avi.

Ethel va agafar Lloyd a coll.

—Em sap greu, mare —va dir entre sanglots—. Pensava que potser… —Se li va fer un nus a la gola i no va poder acabar la frase. Amb el nen i tot, va haver d’empènyer una mica el pare per passar. Ell ni se la va mirar.

Ethel va sortir i va donar un cop de porta.





II


Als matins, quan els homes eren a la mina i les criatures a l’escola, les dones solien fer la feina de fora. Netejaven la vorera, arreglaven l’entrada o feien els vidres. N’hi havia que anaven a comprar o a fer altres encàrrecs. Els calia veure el món de més enllà de les seves petites cases, pensava Ethel, alguna cosa que els recordés que la vida no es limitava a aquelles quatre parets construïdes de qualsevol manera.

Ella prenia el sol davant de la porta dels Griffiths, estintolada a la paret. De cap a cap del carrer es veien dones que havien trobat una manera o altra de sortir. Lloyd jugava amb una pilota. Havia vist altra canalla que llançava la pilota i ell intentava imitar-la, però no se’n sortia. Ethel va veure que un llançament era prou complicat, perquè s’havia de fer servir l’espatlla, el braç, el canell i la mà, tot alhora. Els dits s’havien de deixar solts just abans d’estirar al màxim el braç. Lloyd encara no ho dominava, deixava anar la pilota massa aviat, de vegades li queia darrere de l’espatlla, o massa tard, de manera que perdia impuls. Però ell ho intentava. A la fi ho aconseguiria, pensava Ethel, i li quedaria gravat per sempre. Fins que no tenies una criatura, no entenies tot el que han d’arribar a aprendre.

No entenia com el seu pare podia rebutjar aquell nen. Lloyd no havia fet res mal fet. La pecadora era Ethel, però n’hi havia tants, de pecadors. Déu perdonava els pecats. Qui era el seu pare per erigir-se en jutge? Allò la feia enrabiar i al mateix temps l’entristia.

Pujava pel carrer el noi de Correus amb el seu poni, que va estacar a prop de les comunes. Es deia Geraint Jones. Era el que repartia paquets i telegrames, però aquell dia semblava que, de paquet, no en duia cap. Tot d’un plegat, Ethel va notar una esgarrifança, com si un núvol hagués tapat el sol. A Wellington Row, els telegrames eren una cosa excepcional, i en general portaven males notícies.

Geraint va tirar avall, allunyant-se d’Ethel. Ella es va tranquil·litzar: les notícies no eren per a la seva família.

El cap se li’n va anar a una carta que havia rebut de lady Maud. Ethel, Maud i altres dones havien muntat una campanya per garantir que en qualsevol discussió sobre la reforma del sufragi per als soldats s’hi inclogués la qüestió del vot per a les dones. Havien fet prou publicitat per aconseguir que el primer ministre Asquith no esquivés el tema.

Per les notícies que li havia donat Maud, Asquith havia eludit l’ofensiva de les dones traspassant el problema a una comissió anomenada Speaker’s Conference. Segons Maud allò era positiu. Hi hauria un debat privat, tranquil, en comptes dels discursos histriònics de la Cambra dels Comuns. Potser imperaria el seny. De tota manera, intentava per tots els mitjans descobrir qui posava Asquith a la comissió.

Unes cases més amunt, de cals Williams va sortir l’avi, que es va asseure a l’ampit de la finestra i va encendre la primera pipa del dia. Va veure Ethel i li va somriure saludant-la amb la mà.

A l’altre costat, Minnie Ponti, la mare de Joey i Johnny, espolsava una estora amb un picamatalassos. En treia la pols mentre no deixava de tossir.

La dona de Griffiths va sortir de la cuina amb una palada de cendra, que va llençar en un sot del carrer.

—Vols que faci res? Puc anar fins a la botiga —li va dir Ethel. Ja havia fet els llits i rentat els plats de l’esmorzar.

—Doncs sí —va respondre ella—. De seguida et faig una llista. —Es va recolzar a la paret, esbufegant. Era una dona més aviat grossa i qualsevol esforç li tallava la respiració.

Ethel es va fixar que a l’extrem del carrer s’havia organitzat un esvalot. Se sentien unes veus més altes que les altres. Després va sonar un xisclet.

Ella i la dona de Griffiths es van mirar. Al cap d’un moment, Ethel va agafar Lloyd i se’n van anar a corre-cuita a veure què passava més enllà de les comunes.

El primer que va veure Ethel va ser un grupet de dones al voltant de Gladys Pritchard, que cridava a plens pulmons. Les altres miraven de tranquil·litzar-la. Però no era pas l’única. Pugh el Potacurt, un exminer que havia perdut una cama en un esfondrament, estava assegut al mig del carrer, com si l’haguessin colpejat, amb un parell de veïns a banda i banda. Al davant hi havia la dona de John Jones el Botigues al pas de la porta de casa seva, plorant, amb un paper a la mà.

Ethel va veure que Geraint, el de Correus, blanc com un paper de fumar i a punt de plorar, travessava el carrer i trucava a una altra porta.

—Telegrames del gabinet de Guerra… Ai, que Déu ens empari! —va fer la dona de Griffiths.

—La batalla del Somme —va dir Ethel—. Els d’Aberowen hi són, segur.

—Alun Pritchard deu haver mort, i Clive Pugh, i el Profeta Jones…, era sergent, els seus pares n’estaven tan orgullosos…

—Pobreta, la dona de Jones el Botigues! Ja se li va morir l’altre fill a l’explosió de la mina.

—Déu del cel, fes que al meu Tommy no li passi res —suplicava la dona de Griffiths encara que el seu home fos, com tothom sabia, ateu—. No permetis que prengui mal.

—Ni que en prengui Billy —va fer Ethel. Després, va murmurar a la petita orella de Lloyd—: Ni que en prengui el teu pare.

Geraint duia una bossa de lona penjada a l’espatlla. Ethel es preguntava, morta de por, quants telegrames més hi duia. El jove anava d’un costat a l’altre del carrer: l’àngel de la mort amb una gorra de Correus.

Quan va haver passat les comunes i va enfilar la part alta del carrer, tothom era a la vorera. Les dones havien deixat la feina que tenien entre mans i s’estaven allà esperant. Els pares d’Ethel també havien sortit; ell encara no se n’havia anat a treballar. S’estaven drets al costat de l’avi, silenciosos, espantats.

Geraint es va acostar a la dona de Llewellyn. El seu fill, Arthur, devia ser mort. Ethel va recordar que li deien el Granellut. Pobre, ja no s’hauria de preocupar més per la seva pell.

La mare del Granellut aixecava els braços com per apartar Geraint.

—No! —cridava—. Si us plau, no!

El jove aguantava el telegrama.

—Jo no hi puc fer res —deia. Devia tenir uns disset anys—. Aquí posa la seva adreça, ho veu?

Però ella no volia agafar el sobre.

—No! —cridava, i després es va girar i es va tapar la cara amb les mans.

Al noi li tremolaven els llavis.

—Agafi’l, si us plau —va dir—. Encara em queden tots aquests. I més al despatx, centenars! Són les deu i no sé pas com m’ho faré per repartir-los tots abans no es faci fosc. Si us plau.

La seva veïna, la dona de Parry Price, va dir:

—Ja l’agafo jo. Com que no tinc fills…

—Moltes gràcies —li va respondre Geraint, i va continuar.

Es va treure un altre telegrama de la bossa, en va mirar l’adreça i va passar de llarg de cals Griffiths.

—Gràcies a Déu. Al meu Tommy no li ha passat res.

La dona es va posar a plorar d’alleujament. Ethel es va canviar Lloyd de costat i li va posar l’altre braç damunt de l’espatlla.

El noi es va acostar a Minnie Ponti, que no va cridar, tot i les llàgrimes que li regalimaven galtes avall.

—Quin? —va preguntar amb la veu trencada—. En Joey o en Johnny?

—Doncs no ho sé —va respondre Geraint—. Haurà de llegir el que hi diu.

Va estripar el sobre.

—No ho veig! —va exclamar. Es va fregar els ulls per apartar-ne les llàgrimes i s’ho va tornar a mirar—. Giuseppe! —va cridar—. En Joey és mort. Pobre fill meu!

Minnie Ponti vivia gairebé al final del carrer. Ethel es va esperar, amb el cor disparat, per veure si Geraint s’aturava a cals Williams. Billy era viu o mort?

El noi va deixar Minnie Ponti plorant. Va mirar a l’altra banda del carrer i va veure el pare, la mare i l’avi a l’expectativa, aterrits. Es va mirar la bossa i va aixecar la vista.

—A Wellington Row cap més —va dir.

Ethel va estar a punt de desmaiar-se. Billy era viu.

Es va mirar els seus pares. La mare plorava. L’avi intentava encendre la pipa, però les mans li tremolaven.

El pare no li treia la vista del damunt. Ella no sabia interpretar l’expressió d’aquell rostre. L’aclaparava alguna emoció, però no hauria sabut dir quina.

Va fer un pas cap a Ethel.

No era gran cosa, però ja n’hi havia prou. Amb Lloyd a coll, va córrer cap al seu pare, que els va abraçar a tots dos.

—Billy és viu —va dir—. I vosaltres també.

—Oh, pare! —va fer ella—. Em sap tan greu haver-te fallat…

—Deixa-ho córrer —va dir ell—. Ara deixa-ho córrer. —Li va donar uns copets a l’esquena com feia quan era petita, després que hagués caigut i s’hagués pelat els genolls—. Au va, au va —va continuar—. Tranquil·la.





III


Una cerimònia interconfessional era un esdeveniment molt poc corrent per als cristians d’Aberowen, i Ethel ho sabia. Per als gal·lesos, les diferències entre doctrines sempre tenien el seu pes. Un grup es negava a celebrar el Nadal al·legant que no hi havia demostració bíblica de la data del naixement de Jesucrist. Un altre prohibia votar a les eleccions perquè l’apòstol Pau havia escrit: «La nostra ciutadania és al cel». Cap d’aquests no volia fer cap celebració conjunta amb els que no estaven d’acord amb ells.

Ara bé, després del Dimecres dels Telegrames, aquestes diferències es van veure, per poc temps, això sí, com un fet de poca rellevància.

El rector d’Aberowen, el reverend Thomas Ellis-Thomas, va suggerir una celebració conjunta en memòria dels difunts. Quan es van haver repartit tots els telegrames, es va saber que hi havia dos-cents onze morts, i, mentre va durar la batalla, van continuar arribant cada dia una o dues notificacions més. Cada carrer havia perdut algú, i en les atapeïdes fileres de casotes dels miners, a cada pocs metres es vivia el dolor d’una pèrdua.

Els metodistes, els baptistes i els catòlics van acceptar el suggeriment del rector anglicà. Els grups més petits s’haurien estimat més mantenir-se’n al marge, com era el cas de l’Església Baptista de l’Evangeli Complet, dels Testimonis de Jehovà, de l’Església Evangèlica del Segon Adveniment i de l’Església de Bethesda. Ethel veia que el seu pare lluitava amb la seva consciència. De totes maneres, ningú no volia quedar al marge del que es veia que seria la celebració religiosa més important de la història d’Aberowen, i a la fi tothom s’hi va afegir. No tenien sinagoga, però entre els morts hi havia Jonathan Goldman i els pocs jueus practicants havien decidit de participar-hi, encara que no es fes cap concessió a la seva religió.

El servei religiós va tenir lloc un dissabte a la tarda, a dos quarts de tres, en un parc municipal anomenat el Reck, abreviatura de Recreation Ground. L’ajuntament va muntar una plataforma provisional per al clergat. Feia un dia d’estiu esplèndid i hi van acudir unes tres mil persones.

Ethel observava amb atenció la multitud. Hi va veure Perceval Jones amb el seu copalta. En aquells moments, l’home, a més de ser l’alcalde, era parlamentari, tenia el comandament honorari del batalló d’Aberowen i havia dirigit la campanya de reclutament. Al seu costat hi havia uns quants dirigents de Celtic Minerals, com si tinguessin res a veure amb l’heroisme dels morts, pensava Ethel amb amargor. També s’hi va presentar Maldwyn Morgan, el Fugit a Merthyr, amb la seva dona, encara que aquell hi tenia dret, pensava Ethel, perquè havia mort el seu fill Roland.

Després va situar Fitz.

D’entrada no l’havia reconegut. Va veure la princesa Bea, amb vestit i barret negre, a qui seguia una mainadera que portava el jove vescomte d’Aberowen, un nen de l’edat de Lloyd. Al costat de Bea, hi havia un home que caminava amb crosses, la cama enguixada i una part del cap embenada que li tapava l’ull esquerre. Li va costar una mica veure que es tractava de Fitz. Va deixar anar un crit de sorpresa.

—Què passa? —li va preguntar la seva mare.

—Mira el comte!

—És ell? Valga’m Déu, pobre!

Ethel se’l va mirar fixament. Ja no n’estava enamorada, s’havia comportat massa cruelment amb ella. Però tampoc no la deixava indiferent. Li hauria besat la cara de sota aquell embenatge i acariciat aquell cos llarg i fort, per desgràcia mutilat. Era un home vanitós —la seva feblesa més perdonable— i ella estava convençuda que en aquells moments li feia més mal emmirallar-se que no pas totes les ferides.

—No sé per què no es va quedar a casa —va dir la mare—. Tothom ho hauria entès.

Ethel va fer que no amb el cap.

—Massa orgullós —va dir—. Ell portava els homes cap a la mort. Bé hi havia d’anar.

—Tu el coneixes més —va fer la mare, amb una mirada que va fer pensar a Ethel si no sospitava res—, però m’imagino que vol que la gent s’adoni que les classes altes també pateixen.

Ethel va assentir. La mare tenia raó. Fitz era arrogant i prepotent, però curiosament també necessitava el respecte de la gent normal i corrent.

Se’ls va acostar Dai el Costelles, el fill del carnisser.

—M’alegro molt que hagis tornat a Aberowen —va dir.

Era baixet i portava un vestit molt net i polit.

—Com va això, Dai? —li va dir ella.

—Molt bé, gràcies. Demà fan una nova pel·lícula de Charlie Chaplin. T’agrada Chaplin?

—No tinc mai temps d’anar al cine.

—Per què no deixes el nen amb la teva mare demà al vespre i hi véns amb mi?

Dai havia posat la mà damunt de la faldilla d’Ethel al cinema Palace de Cardiff. D’allò feia cinc anys, però per l’expressió que hi posava ell, Ethel va veure que encara se’n recordava.

—No, gràcies, Dai —va dir amb determinació.

Però ell no estava disposat a deixar-ho estar tan de pressa.

—Ara mateix treballo a la mina, però quan el pare es jubili, agafaré la botiga.

—T’anirà molt bé, segur.

—Hi hauria homes que no es mirarien una noia amb un fill —va dir—. Jo no sóc d’aquests.

Havia dit allò amb un cert aire de superioritat, però Ethel va decidir no fer-ne cas.

—A reveure, Dai. Ha estat tot un detall això de convidar-me.

Ell va somriure, compungit.

—Continues sent la noia més bonica que he conegut. —Es va tocar la gorra i se’n va anar.

—Què té de mal, aquest noi? —li va dir la mare, indignada—. Et cal un marit, i aquest és un bon partit!

Què tenia de mal, aquell noi? Un pèl baix, però ho compensava amb el seu encant. Tenia bones perspectives de futur i estava disposat a encarregar-se del fill d’un altre. Ethel es preguntava per què estava tan determinada a no anar al cine amb ell. Potser en el fons continuava pensant que els d’Aberowen eren poc per a ella?

Al davant de tot hi havia una filera de cadires per a l’elit. Fitz i Bea es van asseure al costat de Perceval Jones i Maldwyn Morgan, i va començar la cerimònia.

Ethel encara tenia una certa fe en la religió cristiana. Imaginava que hi devia haver un Déu, però sospitava que havia de ser més raonable del que pensava el seu pare. Les enceses diferències del seu pare amb les esglésies establertes eren per a Ethel com una certa mania a les imatges, a l’encens i al llatí. A Londres, de tant en tant anava al local de l’Evangeli del Calvari, els diumenges al matí, bàsicament perquè el pastor era un fervent socialista que permetia que utilitzessin les seves instal·lacions per al dispensari de Maud i els actes del Partit Laborista.

Naturalment, al Reck no hi havia cap orgue, de manera que els puritans no van haver de guardar l’objecció envers els instruments musicals. Ethel sabia, pel seu pare, que hi havia hagut problemes pel que fa a la persona que havia de dirigir el cant, un paper que era més important que el sermó i tot. Finalment, es va decidir que el cor maculí d’Aberowen se situaria al davant i que el seu director, que no era de cap Església específica s’encarregaria de la música.

Van començar amb «Vetlla com un pastor pel seu ramat» de Händel, un himne popular amb un cant elaborat que la congregació va interpretar impecablement mentre centenars de veus de tenors s’elevaven pel parc amb l’estrofa «L’aplega amb el seu braç». Ethel es va adonar que quan era a Londres enyorava aquella música tan emotiva.

El sacerdot catòlic va recitar el salm 129, De profundis, en llatí. Va alçar la veu tant com va poder, però els dels extrems a penes el van sentir. El rector anglicà va llegir la «Col·lecta d’ofici d’enterraments» del Llibre de pregàries. Dilys Jones, un jove metodista, va cantar «L’amor diví excel·leix tots els amors», un himne escrit per Charles Wesley. El pastor baptista va llegir la primera carta als Corintis I, 15, del versicle 20 fins al final.

Hi havia un predicador que havia de representar els grups independents, i aquesta tasca va recaure en el pare.

Va començar a llegir el versicle 8,11 de la carta als Romans: «I, si habita en vosaltres l’Esperit d’aquell qui va ressuscitar Jesús d’entre els morts, també, gràcies al seu Esperit que habita en vosaltres, aquell qui va ressuscitar el Crist d’entre els morts donarà la vida als vostres cossos mortals». El pare tenia una veu potent, que ressonava per tot el parc.

Ethel n’estava orgullosa. Allò li reconeixia l’estatus d’un dels homes més eminents del poble, de dirigent espiritual i polític. També se’l veia elegant: la mare li havia comprat una corbata nova de seda negra als magatzems Gwyn Evans de Merthyr.

Va parlar de la resurrecció i de la vida perdurable, i l’atenció d’Ethel es va anar dispersant: tot allò ja ho havia sentit abans. Suposava que hi havia vida després de la mort, però no n’estava segura, i en tot cas, ja ho descobriria quan fos el moment.

Una certa agitació va córrer entre els assistents i va avisar el pare que es podia haver desviat de les qüestions elementals.

—Quan aquest país va decidir d’anar a la guerra —va sentir Ethel que deia—, espero que cadascun dels membres del Parlament examinés la seva consciència, amb atenció i esperit d’oració, i busqués el guiatge del Senyor. Però, qui va portar aquests homes al Parlament?

«Ara sortirà amb la política», pensava Ethel. «Molt bé, pare. Així esborraràs aquest aire de suficiència de la cara del rector».

—En aquest país, en principi, tots els homes poden anar al servei militar. Però no tots els homes poden prendre la decisió d’anar a la guerra.

Es van sentir crits d’assentiment entre la multitud.

—Les normes quant al dret de vot exclouen més de la meitat d’homes d’aquest país!

—I totes les dones! —va dir Ethel en veu alta.

—Xst! —va fer la mare—. Qui fa la prèdica és el teu pare i no tu.

—El primer dia de juliol, a les ribes del riu Somme, van morir més de dos-cents homes d’Aberowen. Tinc notícia que el total de víctimes britàniques supera les cinquanta mil!

La gernació va deixar anar un crit ofegat de terror. No hi havia gaires persones que coneguessin la xifra. El pare la sabia per Ethel. L’havien comunicat a Maud uns amics del gabinet de la Guerra.

—Cinquanta mil víctimes, entre les quals vint mil morts —va continuar el pare—. I la batalla continua. Dia rere dia sacrifiquen més joves. —Es van sentir veus de discrepància entre els reunits, tot i que ofegades, en general, pels crits d’assentiment. El pare va alçar la mà per demanar silenci—. Jo no diré qui en té la culpa. Només diré una cosa: una matança així no pot tenir raó de ser quan s’ha negat als homes part de la decisió d’anar a la guerra.

El rector va fer un pas endavant, intentant interrompre el pare, mentre Perceval Jones també mirava d’enfilar-se a la plataforma, però no ho aconseguia.

El pare ja quasi havia acabat.

—Si se’ns torna a demanar que anem a una guerra, que no es faci sense el consentiment de tot el poble.

—Tant de les dones com dels homes! —va cridar Ethel, però la seva veu es va perdre enmig de les aclamacions de suport dels miners.

Davant del pare s’havien plantat uns quants homes, amb actitud de rebuig, però la seva veu quedava difuminada entre la congregació.

—No anirem mai més a la guerra si només hi ha el vistiplau d’una minoria! —cridava—. Mai! Mai! Mai!

Es va asseure i els aplaudiments es van escampar com una tronada.





19


De juliol a octubre de 1916





I


Era un entroncament ferroviari de la banda de Rússia que en una altra època havia estat Polònia, a prop de l’antiga frontera amb Àustria-Hongria. L’exèrcit rus s’havia aplegat a uns trenta quilòmetres a l’est de la ciutat, a les ribes del riu Stokhod. Tota aquella zona era pantanosa, centenars de quilòmetres quadrats de marjal dividit per petits camins. Grigori hi va trobar una part seca i va ordenar a la seva secció que acampés. No duien tendes: el comandant Azov les havia venut totes feia tres mesos a un fabricant de vestits de Pinsk. Deia que els homes no necessitaven tendes a l’estiu, i que a l’hivern ja serien tots morts.

Per alguna mena de miracle, Grigori continuava viu. Era sergent i el seu amic, Isaak, caporal. Els que quedaven de la lleva de 1914 eren quasi tots oficials sense grau. El batalló de Grigori havia quedat delmat, l’havien traslladat i reforçat, i de nou havia perdut homes. Havia passat pertot arreu menys per casa.

En els últims dos anys, Grigori havia mort molts homes, amb fusell, baioneta o granades de mà, la majoria de prou a prop per veure’ls morir. Alguns dels seus companys tenien malsons per això, sobretot els que tenien més estudis, però no era el cas de Grigori. Ell havia nascut enmig de la brutalitat d’un poble de pagès i havia sobreviscut sent orfe pels carrers de Sant Petersburg: la violència no li portava malsons.

El que el tenia sorprès era l’estupidesa, la crueltat i la corrupció dels oficials. La vida i la lluita al costat de la classe dominant l’havien fet revolucionari.

Calia continuar viu. Ningú més es podia cuidar de Katerina.

Li escrivia amb regularitat, i de tant en tant en rebia una carta, redactada amb una lletra clara de col·legiala, amb un munt de faltes i ratllades. Les guardava totes, lligades en un feix ben fet a dins de la bossa, i quan es passava una llarga temporada sense rebre’n cap, rellegia les velles.

A la primera, ella li havia explicat que havia tingut un nen, Vladímir, el fill de Lev, que en aquells moments tenia divuit mesos. Grigori tenia moltes ganes de veure’l. Recordava perfectament com era el seu germà de petit. Pensava si Vladímir tindria aquell somriure irresistible de Lev quan encara no tenia dents. És clar que segur que ja n’hi havia sortit alguna, de dent, i que ja començava a caminar i a articular les seves primeres paraules. Grigori volia que el nen aprengués a dir «Oncle Grixka».

Sovint pensava en la nit que Katerina se li havia ficat a llit. En el seu somieig, de vegades canviava el curs dels esdeveniments i, en comptes de fer-la fora, l’agafava entre els seus braços, besava aquella seva boca generosa i feien l’amor. Però a la vida real sabia que el cor d’ella pertanyia al seu germà.

Grigori no sabia res de Lev, que ja feia dos anys que se n’havia anat. Temia que no li hagués passat res terrible a Amèrica. La debilitat de Lev de vegades el portava a ficar-se en embolics, encara que d’una manera o altra semblava que sempre se’n sortia. El problema venia de com s’havia criat, vivint de qualsevol manera sense disciplina i amb Grigori com a únic substitut del pare i la mare. Grigori ho hauria volgut fer millor, però ell aleshores també era una criatura.

A conseqüència de tot això, Katerina no tenia ningú que la cuidés, ni que s’ocupés de la seva criatura, només Grigori. Havia determinat implacablement que s’havia de mantenir viu malgrat la ineficàcia de l’exèrcit rus, així un dia podria tornar a casa amb Katerina i Vladímir.

El comandant de la zona era el general Brusílov, un soldat professional, no com la majoria de generals, que venien de la cort. Sota les ordres de Brusílov, els russos havien fet progressos durant el juny i havien repel·lit els austríacs enmig de la confusió. Grigori i els seus homes lluitaven de valent quan les ordres tenien sentit. Si no, gastaven totes les energies a mantenir-se lluny de la línia de foc. Grigori s’havia convertit en un expert en aquestes qüestions i, com a conseqüència d’això, s’havia guanyat la lleialtat de la seva secció.

Al juliol, s’havia alentit el progrés rus, com sempre per l’entrebanc de la manca de provisions. En aquell moment, però, havien arribat els reforços de l’Exèrcit de la Guàrdia. La Guàrdia era un grup d’elit en què hi havia els soldats russos més fornits i més ben preparats. A diferència de la resta de l’exèrcit, tenien uniformes de primera —de color verd fosc amb galons daurats— i botes noves. Malgrat tot, tenien un comandament que no estava a l’altura de les circumstàncies, el general Bezobràzov, un altre cortesà. Grigori tenia la impressió que Bezobràzov no seria capaç de prendre Kovel, per més fornits que fossin els seus soldats.

Va ser el comandant Azov qui va transmetre les ordres a punta de dia. Azov era un home alt i corpulent, amb un uniforme que li anava un pèl just, i aquell matí, com sempre, tenia els ulls envermellits. L’acompanyava el tinent Kirílov. Aquest va fer cridar els sergents i Azov els va donar ordres de travessar el riu i seguir les senderes del marjal en direcció a ponent. Els austríacs eren en aquells terrenys humits, tot i que no s’hi havien atrinxerat: hi havia massa humitat per obrir-hi trinxeres.

Grigori veia com es congriava el desastre. Els austríacs devien estar en espera, a cobert, en unes posicions que havien pogut triar amb tranquil·litat. Els russos, per contra, havien d’estar-se concentrats a les senderes i no es podrien moure amb rapidesa, en aquell fangar. Segur que els massacrarien.

D’altra banda, anaven curts de bales.

—Senyor, ens cal una partida de munició —va dir Grigori.

Tot i la seva corpulència, Azov era ràpid. Sense avís de cap mena, va clavar cop de puny a la boca de Grigori. El dolor li va encendre els llavis i va caure d’esquena.

—A veure si aprèn a callar una estona —li va dir—. Tindrà munició quan els seus oficials diguin que en cal. —Es va girar cap als altres—: En formació, i avancin quan sentin el senyal.

Grigori es va aixecar amb regust de sang a la boca. Es va tocar la cara amb compte i es va adonar que havia perdut una dent. Va maleir els seus propis ossos per haver actuat amb tanta despreocupació. En un moment de distracció s’havia acostat massa a un oficial. Hauria d’haver tingut més seny: al més petit entrebanc, aquell home saltava. I encara havia tingut sort que Azov no portés un fusell a la mà, perquè llavors hauria estat la culata la que li hauria petat contra la cara.

Va reunir la seva secció i va col·locar els homes en una formació poc ortodoxa. La seva idea era esperar-se i deixar-ne passar d’altres, però va veure, decebut, que Azov havia enviat la seva companyia al davant i la secció de Grigori va quedar al bell mig dels dirigents.

Hauria de rumiar alguna altra sortida.

Es va ficar al riu i els trenta-cinc homes de la seva secció el van seguir. L’aigua era freda, però el temps era càlid i assolellat, de manera que als seus homes no els preocupava gaire mullar-se. Grigori avançava a poc a poc amb els homes al darrere, en espera del que ell fes.

L’Stokhod era ample, d’aigües somes, i van arribar a l’altra riba sense haver-se mullat més amunt de les cuixes. Grigori va veure amb satisfacció que uns homes més entusiastes els havien avançat.

Un cop van ser a l’estreta sendera dels estanys, la secció de Grigori va haver de seguir el pas de la resta i no va poder tirar endavant el pla de quedar-se enrere. Començava a estar preocupat. No volia que els seus homes es trobessin entre aquella multitud quan els austríacs obrissin foc.

Encara no havien fet ni dos quilòmetres que la sendera es va tornar a estrènyer i els homes del davant es van comprimir formant una única fila. Aleshores Grigori va veure l’oportunitat. Com si l’impacientés el retard, va sortir de la sendera i es va començar a enfangar. Els seus homes el van seguir de pressa. La secció que tenien al darrere els va avançar i va omplir el buit.

Grigori estava cobert d’aigua fins al pit i notava el fang enganxós. Allò d’avançar pels estanys era lent i —tal com havia previst ell— la seva secció va quedar endarrerida.

El tinent Kirílov es va adonar del que passava i va cridar, irat:

—Ei, els d’allí! Cap a la sendera altre cop!

—De seguida, senyor —va respondre Grigori, també cridant. Però va deixar que els seus homes avancessin per on eren, com si busquessin un terreny més sòlid.

El tinent va deixar anar un renec i els va deixar estar.

Grigori inspeccionava el terreny que tenia al davant amb la mateixa cura que qualsevol dels oficials, si bé amb un objectiu diferent. Ells buscaven l’exèrcit austríac; ell, un lloc on amagar-se.

Va continuar avançant, deixant que centenars de soldats els passessin al davant. «Com que la Guàrdia està tan orgullosa de si mateixa», pensava, «doncs que lluiti ella».

Cap a mig matí va sentir els primers trets al davant d’on eren els seus homes. L’avantguarda havia atret l’enemic. Era el moment de refugiar-se.

Grigori va arribar a una petita elevació on el terreny era més sec. Va poder comprovar la resta de la companyia del comandant Azov era camí enllà, gairebé fora de la seva vista. Des del cim d’aquell turonet, Grigori va cridar:

—A cobert! Posició de l’enemic al davant, a l’esquerra!

No hi havia posició de l’enemic, però els seus homes ho sabien i es van estirar a terra igualment, protegits per arbustos i arbres, i van apuntar els fusells cap a l’altra banda del pendent. Grigori va disparar una ràfega d’exploració contra una clapa de vegetació a uns cinc-cents metres d’allà, per comprovar que no havien coincidit amb un punt on realment hi havia algun austríac. Ningú li va respondre.

«Mentre s’estiguessin allà», pensava Grigori satisfet, «estarien salvats». En el transcurs del dia només podien passar dues coses: la més probable era que al cap d’unes quantes hores els soldats russos tornessin a empentes i rodolons pel terreny pantanós, traginant els ferits, perseguits per l’enemic. En aquest cas, la secció de Grigori s’uniria als que es replegaven. Si no era així, al capvespre, Grigori donaria per fet que els russos havien guanyat la batalla i avançaria amb el seu grup per prendre part en la celebració de la victòria.

Mentrestant, l’únic problema que se li presentava era obligar els seus homes a fer veure que combatien contra la posició dels austríacs. Era ben avorrit estar-se estirat a terra hores i hores mirant endavant com si no es pogués perdre de vista ni un instant el paisatge, per si apareixien els soldats enemics. Els homes tenien tendència a posar-se a menjar, a beure, a fumar, a jugar a cartes o a fer una becaina, cosa que li podia espatllar el pla.

Encara no havien tingut temps de posar-s’hi còmodes, però, que van veure el tinent Kirílov a uns dos-cents metres a la dreta de Grigori, a l’extrem d’un dels estanys. Grigori va deixar anar un sospir: allò ho podia complicar tot.

—Què hi fan, aquí? —va cridar Kirílov.

—Ajupi’s, senyor! —li va respondre Grigori, també amb un crit.

Isaak va disparar el fusell enlaire i Grigori es va ajupir. Kirílov va fer el mateix, i tot seguit se’n va tornar per on havia vingut.

Isaak va deixar anar una rialleta.

—Sempre funciona.

Grigori no n’estava pas tan segur. Kirílov tenia un aire irritat, gens satisfet, com si sabés que li aixecaven la camisa i no sabés què fer-hi.

Grigori sentia l’estrèpit, els trets i el fragor de la batalla que es lliurava més enllà. S’imaginava que devia ser a uns dos quilòmetres d’on eren i que no avançava cap una banda ni cap a l’altra.

El sol es va situar més amunt al cel i la roba molla se li va anar eixugant. Tenia gana, així que va clavar una queixalada a la seva ració, mirant de no mastegar per la part adolorida on Azov li havia arrencat la dent.

Quan es va haver esvaït tota la boira, va veure els avions alemanys que volaven baix, a un parell de quilòmetres d’altura. Si havia de jutjar pel so que feien, metrallaven els soldats de sota. La guàrdia, atapeïda a les estretes senderes o bé avançant entre el fang, havia de ser un blanc terriblement fàcil. Grigori estava ben content d’haver aconseguit sortir d’allà i haver-ne tret també els seus homes.

Cap a mitja tarda li va semblar que el so de la batalla s’acostava. Ja feien retrocedir els russos. Va decidir ordenar als seus homes que s’unissin al gruix dels que fugien, però va pensar que s’havia d’esperar. No volia aixecar la llebre. Era tan important replegar-se lentament com avançar a poc a poc.

Va veure que, en la llunyania, a dreta i a esquerra, hi havia homes que caminaven amb moltes dificultats pel fangar, cap al riu, alguns ben segur que ferits. La retirada havia començat, encara que l’exèrcit no fugia en massa.

De ben a prop li va arribar el so d’un renill. Un cavall significava que hi havia un oficial a tocar. Grigori va disparar immediatament contra uns austríacs imaginaris. Els seus homes el van imitar i de seguida es van sentir unes quantes ràfegues. Va mirar cap a un costat i cap a l’altre i va veure el comandant Azov dalt d’un cavall de caça de color grisenc, avançant pel fang. L’oficial donava ordres a un grup de soldats que es batien en retirada i els manava que tornessin al camp de batalla. Els altres l’hi van discutir fins que es va treure l’arma, un revòlver Nagant —com el de Lev, va pensar Grigori encara que no vingués al cas—, i el va apuntar cap a ells. Els homes van girar cua i a contracor se’n van tornar al lloc d’on venien.

Azov va enfundar l’arma i es va dirigir al trot cap a la posició de Grigori.

—Què hi fan, aquí, capsigranys? —va exclamar.

Grigori va continuar a terra, però va donar la volta i va tornar a carregar el fusell, col·locant les cinc bales al seu lloc i demostrant una gran destresa.

—Posició de l’enemic en aquesta clapa de vegetació del davant, senyor —va dir—. Val més que desmunti, perquè el podrien veure.

Azov no es va moure del cavall.

—I què fa, doncs…, amagant-se’n?

—Senyor, el tinent Kirílov ens ha ordenat de fer-los sortir. Hi he enviat una patrulla mentre continuem amb el foc de cobertura.

Azov no era estúpid.

—Però no sembla pas que responguin.

—Els tenim acorralats.

Azov va brandar el cap.

—S’han replegat…, si és veritat que són aquí.

—Doncs jo no ho crec, senyor. Fa un moment disparaven sense parar.

—Allà no hi ha ningú —va fer Azov, alçant el to de veu—. Alto el foc! Alto el foc, soldats!

La secció de Grigori va deixar de disparar i es va mirar el comandant.

—Quan els ho digui, a la càrrega! —va dir, i es va treure el revòlver.

Grigori no sabia gaire què fer. La batalla s’havia convertit en la catàstrofe que ja havia previst. L’oficial s’havia passat el dia evitant-la i en aquests moments, quan ja era a les acaballes, no volia córrer cap risc. De totes maneres, les topades amb els oficials eren perillosos.

En aquell moment, en la clapa de vegetació on Grigori deia que hi havia una posició enemiga, va aparèixer un grup de soldats. Ell mateix se’ls va quedar mirant, sorprès. Però de seguida que en va poder distingir els uniformes, va veure que no eren austríacs, sinó russos que es batien en retirada.

Azov, però, no va canviar de parer.

—Aquests homes són desertors! Covards! —va dir en una mena de xisclet—. A la càrrega! —I ell mateix va disparar contra els russos que s’acostaven.

Els homes de la secció estaven esgarrifats. Els oficials sovint amenaçaven de disparar contra els soldats que es mostraven poc disposats a entrar en batalla, però els homes de Grigori no havien rebut mai l’ordre d’atacar els seus. Se’l van mirar, buscant consell.

Azov va apuntar l’arma cap a Grigori.

—Carreguin! —va exclamar—. A mort amb els traïdors!

Grigori va prendre una decisió.

—Bé, soldats! —va cridar. Es va aixecar i, girant-se d’esquena als russos que s’acostaven, va mirar a esquerra i dreta i va aixecar el fusell—. Ja han sentit què ha dit el comandant! —va brandar l’arma, com si la girés, i va apuntar contra Azov.

Si havia de disparar contra els seus, s’estimava més matar un oficial que no pas un soldat.

Azov se’l va mirar de fit a fit durant el moment que va quedar paralitzat i, en aquella fracció de segon, Grigori va prémer el gallet.

El primer tret va tocar el cavall d’Azov, que va trontollar. Allò va salvar la vida de Grigori, perquè Azov li va tornar el tret, però el moviment sobtat del cavall va fer que la bala es desviés. Ràpidament, Grigori va accionar el pany del fusell i va disparar un altre cop.

Va tornar a fallar. Va deixar anar un renec. Corria un gran perill. Però el comandant, també.

Azov lluitava amb el cavall i es veia incapaç d’apuntar dret. Grigori, seguint els seus moviments oscil·lants amb la mira del fusell, va disparar per tercera vegada, i aquest cop va tocar Azov al pit. Li va clavar la vista mentre queia lentament del cavall. Va sentir una macabra satisfacció en veure que aquell cos pesant s’enfonsava en una bassa fangosa.

El cavall es va allunyar amb pas vacil·lant i al cap de poc es va recolzar en les anques i es va quedar assegut com un gos.

Grigori es va acostar a Azov. El comandant jeia de panxa enlaire al fang, mirant amunt, sense moure’s però encara viu, sagnant de la banda dreta del pit. Grigori va mirar a una banda i a l’altra. Els soldats de la retirada encara eren massa lluny per poder haver vist què havia passat. Els seus soldats eren dignes de confiança: ell mateix els havia salvat la vida unes quantes vegades. Va acostar el canó del seu fusell al front d’Azov.

—Això per tots els russos honrats que has mort, porc assassí! —li va dir. Va fer una ganyota ensenyant-li les dents—. I per la dent que em falta —va afegir mentre premia el gallet.

El comandant va quedar immòbil i va deixar de respirar.

Grigori es va mirar els seus homes.

—Per desgràcia, el foc enemic ha mort el comandant —va dir—. Retirada!

Tots van aplaudir i es van posar a córrer.

Grigori es va acostar al cavall. Intentava aixecar-se, però ell va veure que tenia una pota trencada. Li va posar el fusell a l’orella i va disparar l’última bala del carregador. El cavall va caure de costat i ja no es va moure més.

A Grigori li va fer més llàstima el cavall que el comandant Azov.

Va arrancar a córrer darrere dels seus homes, que iniciaven la retirada.





II


Quan l’ofensiva Brusílov va anar perdent força fins a arribar a la fi, van assignar a Grigori una nova destinació a la capital, que havien rebatejat amb el nom de Petrograd, ja que Sant Petersburg sonava massa alemany. Pel que semblava, feien falta tropes ja foguejades per protegir la família del tsar i els seus ministres dels enfurismats ciutadans. El que quedava del batalló es va unir al Primer Regiment d’Artilleria d’elit, i Grigori es va traslladar als quarters de l’avinguda Samsonievski, al districte de Viborg, una barriada de treballadors on dominaven les fàbriques i els habitatges miserables. El Primer Regiment d’Artilleria estava ben alimentat i disposava d’un bon aixopluc, amb la voluntat de mantenir-lo prou satisfet per defensar l’odiat règim.

Grigori estava content d’haver tornat, encara que la perspectiva de retrobar Katerina el preocupava. Tenia ganes de veure-la, de sentir-li la veu, d’agafar a coll la criatura, el seu nebot. Però el desig que sentia per ella el neguitejava. Era la seva dona, certament, però allò no era sinó un detall tècnic. La realitat era que ella havia escollit Lev i que el seu fill era de Lev. Grigori no tenia dret d’estimar-la.

Fins li havia passat pel cap de no dir-li que havia tornat. En una ciutat de més de dos milions d’habitants, hi havia moltes possibilitats de no topar-hi mai casualment. Malgrat tot, allò li hauria costat massa d’aguantar.

El primer dia no el van deixar sortir dels quarters i es va sentir desanimat de no poder veure Katerina. Al vespre, però, ell i Isaak hi van conèixer altres bolxevics i Grigori va accedir a crear un grup de discussió.

L’endemà al matí, la seva secció va entrar a formar part d’una brigada assignada a la custodia de la casa del príncep Andrei, el seu antic terratinent, durant un banquet. El príncep vivia en un palau de color rosa i groc situat al moll dels Anglesos del riu Neva. Al migdia, els soldats es van situar en filera a l’escalinata. Uns núvols baixos que presagiaven pluja enfosquien la ciutat, però totes les finestres de la casa es veien il·luminades. Darrere dels vidres, emmarcats amb cortines de vellut, com en una obra de teatre, els lacais i les cambreres amb uniformes impecables anaven amunt i avall amb ampolles de vi i safates plenes d’exquisideses i fruita. Al saló tocava una petita orquestra: des de fora se sentien els acords d’una simfonia. Uns cotxes grans i brillants s’aturaven al peu de l’escala, els lacais s’afanyaven a obrir-ne les portes, d’on sortien els convidats, els homes amb abric negre i copalta i les dones cobertes amb pells. Una petita multitud s’havia reunit a l’altra banda del carrer a mirar.

Era prou conegut, aquell ritual, però aleshores es vivia amb una diferència: cada cop que algú sortia d’un cotxe, els que s’havien aplegat allí l’escridassaven i xiulaven. En una altra època, en un tancar i obrir d’ulls la policia hauria dispersat la gentada a cop de porra. Però ara no hi havia policia i els convidats pujaven tan de pressa com podien l’escalinata, entre les dues fileres de soldats, i entraven rabents a la gran porta, nerviosos de l’estona passada.

Grigori creia que els que s’ho miraven tenien raó d’escridassar la noblesa, que havia muntat aquella guerra tan desastrosa. Si la cosa hagués anat per mal camí, ell hauria optat per posar-se al costat de la gentada. Realment no tenia cap intenció de disparar contra aquella munió, i estava segur que els seus soldats tampoc.

Grigori no entenia com la noblesa podia organitzar aquelles festasses i malbaratar els pocs recursos que hi havia en una època com aquella. Mig Rússia es moria de gana i fins i tot els soldats del front havien d’ajustar les racions. Gent com Andrei mereixien que els assassinessin al llit. «Si el veiés», pensava Grigori, «m’hauria de reprimir per no disparar-li tal com vaig fer amb el comandant Azov».

La processó de cotxes es va acabar sense incidents i la multitud es va cansar i ho va deixar estar. Grigori es va passar la tarda mirant-se amb deteniment les cares de les dones que passaven, esperant il·lusionat, contra tot pronòstic, poder veure Katerina. Quan els convidats es disposaven a sortir ja fosquejava, l’aire era fred i ningú tenia ganes d’estar-se al carrer.

Després de la festa, van convidar els soldats a entrar per la porta del darrere a menjar les sobres que havia deixat el personal de la casa: restes de carn i peix, verdura freda, panets mig queixalejats, alguna poma i alguna pera. Ho havien col·locat tot de qualsevol manera en una taula de cavallets: el pernil havia quedat enganxat amb el paté de peix i la macedònia de fruita, i el pa es veia completament tacat de cendra de cigar. Però a les trinxeres havien menjat pitjor, i com que feia moltes hores d’aquell esmorzar de farinetes i bacallà salat, s’hi van llançar, afamats.

Grigori no havia tingut l’oportunitat de veure en cap moment l’odiat rostre del príncep Andrei. Potser valia més així.

Quan se’n van haver tornat cap als quarters i van haver entregat les armes, els van donar el vespre lliure. Grigori estava eufòric: tindria l’oportunitat d’anar a veure Katerina. Se’n va anar a la porta posterior de la cuina dels quarters i va demanar una mica de pa i carn per portar-l’hi: un sergent tenia els seus privilegis. Després es va enllustrar les botes i va sortir.

Viborg, on hi havia els quarters, estava situat a la part nord-oriental de la ciutat, i Katerina, suposant que continués a l’habitació de sempre de prop de la Maquinària Putílov, vivia a la banda oposada en diagonal: al districte sud-occidental de Narva.

Va caminar en direcció sud per l’avinguda Samsonievski i va arribar al centre passant pel pont de Liteini. Encara hi havia algunes botigues de luxe obertes, amb els aparadors ben il·luminats amb llum elèctrica, però la majoria ja havien tancat. Els comerços més ordinaris tenien poca cosa per vendre. Va passar per davant d’una fleca, on va veure una única coca i un cartell escrit a mà que deia: «No hi ha pa fins demà».

L’ampli bulevard de l’avinguda Nevski li va fer pensar en aquell dia que hi havia passat amb la seva mare, la fatídica jornada de 1905, quan l’havia vist morir abatuda pels soldats del tsar. Ara ell era un d’aquells soldats. Però mai no dispararia contra dones i criatures. Si el tsar ho intentava, els problemes serien per a ell.

Va veure un grapat de joves amb aspecte de perdonavides, amb abrics i barrets negres, que portaven un retrat del tsar Nicolau de jove, encara amb tota aquella cabellera negra i l’exuberant barba vermellenca. Un d’ells va cridar: «Visca el tsar!», i tots es van aturar, van alçar el barret i van aplaudir. Alguns dels vianants van fer el mateix gest.

No era la primera vegada que Grigori topava amb colles d’aquelles. Se’ls anomenava les Centenes Negres i formaven part de la Unió del Poble Rus, un grup de dretes que volia tornar a l’època daurada en què el tsar era l’inqüestionable pare del poble i a Rússia no hi havia liberals, ni socialistes ni jueus. El govern els finançava els diaris i imprimien els pamflets al soterrani de la Direcció General de la Policia, segons la informació que havien aconseguit els bolxevics dels contactes que tenien a la policia.

Grigori hi va passar pel davant, llançant-los una mirada de menyspreu, però un d’ells se li va acostar.

—Ei, tu! Com és que no et treus el barret?

Grigori va continuar caminant sense respondre, però un altre de la colla el va agafar del braç.

—Què et passa, que ets jueu?

—Fora aquest barret! —li va etzibar un altre.

—Torna’m a tocar i t’arrenco el cap de soca-rel, cony de mocós cridaner! —li va respondre Grigori en veu baixa.

L’home va recular i al cap d’un moment va donar un pamflet a Grigori.

—Llegeix això, amic meu —va dir—. Explica com els jueus traeixen els teus soldats.

—Fot el camp o t’entaforo aquesta merda de pamflet al cul —li va respondre Grigori.

El jove es va mirar els seus companys, buscant suport, però estaven enfeinats apallissant un home gran amb un barret pelut. Grigori es va allunyar del grup.

En passar per davant d’una botiga tapiada, una dona li va dir:

—Ei, noi, un clau per un ruble.

L’oferiment era propi d’una prostituta, però el to el va sorprendre: era de persona educada. Se la va mirar. Duia un abric llarg i, en adonar-se de la mirada de Grigori, se’l va descordar, deixant a la vista el seu cos nu tot i el fred que feia. Devia tenir més de trenta anys, uns pits generosos i una panxa arrodonida.

Grigori va notar que el desig s’apoderava d’ell. Feia anys que no havia estat amb una dona. Les prostitutes de les trinxeres eren brutes, fastigoses i tenien moltes malalties. Però aquella dona li feia venir ganes d’abraçar-la i tot.

Es va tornar a cordar l’abric.

—Sí o no?

—No porto diners —va respondre Grigori.

—I, en aquesta bossa, què hi duus? —va fer, assenyalant-la amb el cap.

—Quatre engrunes.

—Amb un pa farem —va dir la dona—. Els meus fills estan afamats.

Grigori va pensar en aquells pits tan fets.

—A on?

—A la rebotiga.

«Si més no», pensava Grigori, «quan vegi Katerina no estaré encaparrat pel desig sexual».

—D’acord.

La dona va obrir la porta, el va fer passar i després la va tancar i hi va passar el pestell. Van travessar la botiga buida i es van ficar a la peça següent. En aquella feble llum del fanal del carrer, Grigori va veure que a terra hi havia un matalàs cobert amb una manta.

La dona es va girar de cara a ell i es va tornar a obrir l’abric. Grigori li va clavar la vista al pèl fosc de l’entrecuix. Ella va estirar el braç.

—Primer el pa, si us plau, sergent.

En va agafar un de negre de la bossa i l’hi va donar.

—Vinc de seguida —va dir ella.

Va pujar corrent una escala i va obrir la porta. Grigori va sentir la veu d’un infant. Després, la tos d’un home, una profunda raspera que li venia del fons del pit. Tot seguit, altres sons apagats de moviment i veus baixes. Després, altre cop la porta, i la dona va baixar l’escala.

Es va treure l’abric, es va estirar al matalàs i es va obrir de cames. Grigori se li va ajeure al costat i la va abraçar. Tenia un rostre atractiu, intel·ligent, marcat per la tensió.

—Umm… Que fort que ets!

Ell li va acariciar la pell, que va trobar molt suau, però ja li havia passat el desig. Tot plegat li semblava massa patètic: la botiga buida, el marit malalt, les criatures que passaven gana i la falsa coqueteria d’aquella dona.

Ella li va descordar els pantalons i li va agafar el penis, flàccid.

—Vols que te la mami?

—No. —Grigori es va incorporar i va donar l’abric a la dona—. Torna-te’l posar.

—No et puc tornar el pa…, ja està mig menjat —va dir ella amb veu temorosa.

Grigori va fer que no amb el cap.

—Què t’ha passat?

Ella es va posar l’abric i se’l va cordar.

—Tens un cigarret?

Li’n va donar un i ell en va encendre un altre.

—Teníem una sabateria —va fer ella deixant anar el fum— de qualitat i a preus raonables, per a la classe mitjana. El meu home és un bon negociant i ens anava prou bé. —El seu to era amarg—. Però fa dos anys que en aquesta ciutat ningú no compra sabates noves, fora de la noblesa.

—No podries fer res més?

—Sí. —Els seus ulls reflectien la ràbia—. El que no volíem era estar-nos de braços plegats i acceptar el destí. El meu marit va veure que podria proporcionar bones botes als soldats per la meitat del preu que pagava l’exèrcit. Totes les petites fàbriques que subministraven les sabates a la botiga buscaven desesperadament comandes. Se’n va anar a parlar amb la Comissió d’Indústries de la Guerra.

—I això què és?

—Deu fer molt que és fora, oi, sergent? Avui dia, aquí només funciona el que gestionen les comissions independents: el govern és incompetent, incapaç de fer res. La Comissió d’Indústries de la Guerra proveeix l’exèrcit, és a dir, el proveïa, mentre Polivànov era ministre de la Guerra.

—I què va passar?

—Que nosaltres vam tenir les comandes, el meu marit es va gastar tots els estalvis per pagar els fabricants de botes i després el tsar va fer fora Polivànov.

—Per què?

—Polivànov permetia que a la Comissió hi hagués representants elegits pels treballadors, de manera que la tsarina va considerar que era un revolucionari. En fi, les comandes es van cancel·lar i nosaltres ens vam arruïnar.

Grigori brandava el cap, amb fàstic.

—I jo que em pensava que els únics bojos eren els comandants del front.

—Vam intentar altres coses. El meu marit estava disposat a fer el que fos, a treballar de cambrer, de conductor de tramvia, de peó de camins, però ningú no el contractava, i després, entre l’angúnia i la falta de menjar, va caure malalt.

—Vet aquí per què fas això.

—No en sé gaire. Però trobo homes amables, com tu. D’altres… —Es va estremir i va girar el cap.

Grigori es va acabar el cigarret i es va aixecar.

—Adéu. No et preguntaré pas com et dius.

Ella també es va aixecar.

—Gràcies a tu, la meva família continua viva. —La veu li tremolava una mica—. I no haig de tornar al carrer fins demà. —Es va posar de puntetes i li va besar suaument els llavis—. Gràcies, sergent.

Grigori se’n va anar.

Feia més fred. Va apressar el pas pels carrers del districte de Narva. En allunyar-se de la dona del botiguer, va recuperar la libido pensant amb recança en el cos suau d’aquella dona.

Li va passar pel cap que potser Katerina, igual que ell, tenia necessitats físiques. Per a una jove —només tenia vint-i-tres anys—, dos anys era molt temps per passar sense tenir cap aventura. No tenia gaires raons per ser fidel a Lev, o a Grigori. Una dona amb una criatura esquivava qualsevol home, però, d’altra banda, era molt atractiva, almenys ho havia estat dos anys enrere. Potser aquell vespre no estaria sola. Aquell pensament li va semblar una perspectiva horrorosa.

Se’n va anar cap on havia estat casa seva seguint la via del tren. Eren imaginacions seves o aquell carrer semblava més desmanegat que dos anys enrere? En tot aquell temps semblava que no hi haguessin pintat, o arreglat res, ni tan sols netejat, res de res. Va veure una cua a fora de la fleca de la cantonada, i això que era tancada.

Encara conservava la clau de la casa. Hi va entrar.

Pujava l’escala amb por. No volia trobar-la amb un home. Li va saber greu no haver-la avisat, així ella hauria mirat d’estar sola.

Va tustar a la porta.

—Qui és?

El so de la veu d’ella quasi li va fer venir les llàgrimes als ulls.

—Una visita —va dir sense miraments, i va obrir la porta.

Era dreta davant de la llar amb un pot a la mà. El va deixar anar, se li va vessar la llet i es va acostar les mans a la boca. Va deixar anar una mena de crit.

—Sóc jo —va dir Grigori.

A terra, prop d’ella, seia un nen amb una cullera de llautó a la mà. Semblava que havia estat colpejant una llauna buida. Va clavar la vista un moment en Grigori i després es va posar a plorar.

Katerina el va agafar a coll.

—No ploris, Volòdia —li va dir, bressant-lo—. No cal que t’espantis. —El nen va callar i ella va continuar—: És el papa.

Grigori no sabia ben bé si volia que Vladímir es pensés que ell era el seu pare, però tampoc no era el moment de discutir-ho. Va entrar a l’habitació i va tancar la porta. Els va abraçar a tots dos, va fer un petó al nen i un altre a Katerina, al front.

Es va enretirar i se’ls va mirar. Ella ja no era aquella criatura fresca com una rosa que havia rescatat de les malintencionades atencions del capità de policia Pinski. Estava més prima i tenia un aire cansat, crispat.

Era curiós, però el nen no s’assemblava gaire a Lev. No hi veia ni rastre de l’atractiu de Lev, ni d’aquell irresistible somriure seu. En tot cas, detectava en Vladímir els ulls blaus i intensos que es veia ell quan es mirava al mirall.

Grigori va somriure.

—Que maco que és.

—Què t’ha passat a l’orella? —li va preguntar Katerina.

Grigori es va tocar el que li quedava de l’orella dreta.

—En vaig perdre un bon tros a la batalla de Tannenberg.

—I la dent?

—Vaig contrariar un oficial. Però ara és mort, de manera que a la fi he guanyat jo.

—Ja no ets tan guapo…

Mai no li havia dit que ho fos.

—Són ferides sense importància. Tinc sort de continuar viu.

Es va mirar la seva habitació d’abans. S’hi havia fet algun lleuger canvi. Al relleix de la llar, on Grigori i Lev tenien les pipes i el tabac en un pot, mistos i estelles, Katerina hi havia posat un pitxer de ceràmica, una nina i una postal de colors de Mary Pickford. A la finestra, hi tenia una cortina, feta de trossos, com un edredó, una cosa que Grigori mai no havia posat. També es va fixar en l’olor, més ben dit en la manca d’olor, i va pensar que abans l’atmosfera sempre era carregada amb el fum del tabac, les cols bullides i la sentor de dos homes que no es rentaven. En aquells moments s’hi respirava frescor.

Katerina va netejar la llet que s’havia vessat.

—M’ha caigut el sopar de Volòdia —va dir—. No sé pas què li donaré. Ja no tinc llet als pits.

—No pateixis. —Va agafar un tros de botifarra, una col i un pot de confitura de la bossa. Katerina s’ho va mirar, astorada—. És de la cuina dels quarters —li va dir.

Katerina va obrir el pot de confitura i en va donar unes cullerades a Vladímir, que se les va menjar.

—Més? —va dir.

Katerina també se’n va menjar una cullerada i després en va continuar donant al nen.

—Això és com un conte de fades —va fer—. Tant menjar…! No me n’hauré d’anar a dormir a fora de la fleca.

—Què vols dir? —li va preguntar Grigori, arrugant el front.

Ella anava menjant confitura.

—Mai no hi ha prou pa. La fleca obre al matí i al cap de cinc minuts ja ho ha venut tot. Només pots aconseguir pa si fas cua. I si no t’hi poses pas abans de mitjanit, quan et toca, ja no n’hi ha.

—Ostres. —No suportava pensar que ella hagués de dormir a la vorera—. I en Volòdia, què?

—Alguna de les noies hi dóna un cop d’ull mentre jo sóc fora. De totes maneres, ara ja dorm tota la nit.

No era estrany que la dona del botiguer hagués estat disposada a oferir-se a Grigori per un tros de pa. Probablement l’havia pagat massa bé.

—I com te’n surts?

—Guanyo dotze rubles a la setmana, a la fàbrica.

Ell va quedar parat.

—És el doble del que guanyaves quan me’n vaig anar!

—Però el lloguer d’aquesta habitació era de quatre rubles a la setmana i ara és de vuit. Me’n queden quatre per a la resta. I abans tenies un sac de patates per un ruble, i ara en costa set.

—Set rubles un sac de patates! —Grigori estava escandalitzat—. I com s’ho fa la gent per viure?

—Tothom passa gana. Les criatures cauen malaltes i es moren. Els vells es van apagant. Les coses van cada dia pitjor i ningú no hi fa res.

Grigori estava abatut. Mentre patia a l’exèrcit, es consolava pensant que Katerina i la criatura estaven més bé, amb un lloc calent on dormir i prou diners per menjar. S’havia enganyat. L’irritava de mala manera pensar que ella havia de deixar Vladímir allà i anar-se’n a dormir davant de la fleca.

Es van asseure a taula i Grigori va tallar la botifarra amb el ganivet.

—Un t’aniria la mar de bé —va dir.

Katerina va somriure.

—Fa un any que no en veig cap.

—Te’n portaré dels quarters.

Katerina es menjava la botifarra. Grigori veia que havia de fer esforços per no empassar-se-la d’una queixalada. Es va posar Vladímir a la falda i li va donar més confitura. Encara era petit per menjar botifarra.

Una tranquil·la satisfacció es va apoderar de Grigori. Al front, havia fantasiejat amb aquella escena: la petita habitació, la taula amb menjar, el nen, Katerina. Ara s’havia fet realitat.

—No hauria pas de ser tan difícil de trobar —va dir, meditabund.

—Què vols dir?

—Tu i jo som gent sana i forta i treballem de valent. Totes les meves aspiracions són aquestes: una habitació, alguna cosa per menjar, descansar al final del dia. Ho podríem tenir sempre.

—Uns partidaris dels alemanys ens han traït a la cort reial —va dir ella.

—Ah, sí? Com?

—Doncs ja saps que la tsarina és alemanya.

—Sí. —L’esposa del tsar, de soltera, havia estat la princesa Alexandra de Hessen i del Rin de l’Imperi Germànic.

—I Stürmer és alemany, és clar.

Grigori va arronsar les espatlles. Pel que en sabia ell, el primer ministre Stürmer havia nascut a Rússia. Molts russos tenien nom alemany, i viceversa: els habitants d’un país i de l’altre havien travessat les fronteres que els separaven durant segles.

—I Rasputin va a favor d’Alemanya.

—Sí? —Grigori sospitava que aquell monjo enfollit no sentia interès sinó per captivar dones de la cort i guanyar influència i poder.

—Això els ha unit. Els alemanys paguen Stürmer perquè mati de fam els camperols. El tsar telefona al seu cosí, el kàiser Guillem, i li explica on seran les nostres tropes. Rasputin vol que ens rendim. I la tsarina i la seva dama d’honor, Anna Virubova, es fiquen totes dues al llit amb Rasputin.

Grigori havia sentit tots aquells rumors. No es creia que la cort estigués a favor d’Alemanya. Eren simplement estúpids i incompetents. Però hi havia molts soldats que es creien aquelles històries, i, si s’havia de jutjar pel que deia Katerina, molts civils també. Els bolxevics tenien l’obligació d’explicar les veritables raons que feien que els russos perdessin la guerra i es morissin de gana.

Aquell vespre, però, no. Com que Vladímir badallava, Grigori es va aixecar i el va començar a bressolar, caminant per l’habitació, mentre Katerina continuava parlant. Li va explicar com era la vida a la fàbrica, li va parlar dels altres llogaters de la casa i de la gent que ell coneixia. El capità Pinski ara era tinent de la policia secreta i perseguia liberals i demòcrates perillosos. Hi havia milers de criatures òrfenes pels carrers que vivien del lladronici i la prostitució o que es morien de gana i de fred. Konstantin, l’amic íntim de Grigori a la Maquinària Putílov, en aquells moments era membre del comitè bolxevic de Petrograd. Els únics que es feien rics eren els Viàlov: per més escassesa que hi hagués, ells sempre tenien vodka, caviar, cigarrets i xocolata per vendre. Grigori contemplava la boca ampla i els llavis carnosos de Katerina. Era una delícia veure-la parlar. Tenia una barbeta femenina molt perfilada i uns ulls blaus intrèpids, però per a ell sempre tindria un aspecte desprotegit.

Gronxat per Grigori i amb la veu de Katerina de fons, Vladímir es va adormir. Grigori el va posar amb compte en un llitet que havia improvisat Katerina en un racó. Era un sac ple de parracs i tapat amb una manta, però ell s’hi va arraulir còmodament amb el polze a la boca.

El rellotge de l’església va tocar les nou i Katerina va dir:

—A quina hora has de tornar a ser allà?

—A les deu —va respondre Grigori—. Val més que me’n vagi.

—Encara no. —El va abraçar i el va besar.

Va ser un moment dolç. Li notava els llavis, suaus i bellugadissos, sobre els seus. Grigori va tancar els ulls un instant i va inspirar l’olor de la seva pell. Després se’n va apartar.

—Això no està bé —va dir.

—No siguis burro.

—Tu estimes Lev.

Ella se’l va mirar als ulls.

—Jo era una noia de pagès de vint anys que acabava d’arribar a la ciutat. M’agradava la roba elegant que duia Lev, els seus cigarrets, el vodka, la seva generositat. Tenia encant, era guapo i divertit. Però ara en tinc vint-i-tres, i un fill… I Lev, on és?

Grigori va arronsar les espatlles.

—No ho sabem.

—Però tu ets aquí. —Li va amanyagar la galta. Ell sabia que se n’havia d’apartar, però no podia—. Ara tu pagues el lloguer i portes menjar al meu fill —va dir—. Et penses que no veig que vaig ser una ximpleta d’enamorar-me de Lev i no de tu? No t’adones que ara tinc més seny? No comprens que he après a estimar-te?

Grigori la va mirar fixament, incapaç de creure el que sentia.

Aquells ulls blaus el miraven amb franquesa.

—Això —va dir—. T’estimo.

Ell va sospirar, va tancar els ulls, la va abraçar i s’hi va entregar.





20


De novembre a desembre de 1916





I


Ethel Williams resseguia, nerviosa, la llista de baixes al diari. Hi va trobar uns quants Williams, però cap caporal William Williams dels fusellers de Gal·les. Amb una silenciosa oració d’Acció de Gràcies, va plegar el diari, el va passar a Bernie Leckwith i va posar aigua al foc per fer xocolata.

No estava segura si Billy era viu. També el podien haver mort els últims dies o les últimes hores. El record del dia dels telegrames a Aberowen la tenia obsessionada, així com les cares d’aquelles dones, desfigurades per la por, pel dolor, unes cares on es marcarien sempre més les cruels notícies d’aquell dia. S’avergonyia d’haver-se alegrat que Billy no fos entre els morts.

A Aberowen havien continuat arribant telegrames. La batalla del Somme no s’havia pas acabat aquell primer dia. Tot el juliol, l’agost, el setembre i l’octubre, l’exèrcit britànic va llançar els seus joves soldats en terra de ningú perquè les metralladores els cosissin a trets. Dia rere dia, els diaris aclamaven una victòria, però els telegrames mostraven una història ben diferent.

Bernie era a la cuina d’Ethel, com gairebé cada vespre. Lloyd n’estava molt, del seu «oncle» Bernie. Se li solia asseure a la falda mentre ell li llegia el diari en veu alta. El nen sabia ben poc què significaven aquelles paraules, però semblava que li agradaven. Aquell vespre, de totes maneres, Bernie estava nerviós i no feia gaire cas de Lloyd.

Va baixar Mildred amb la tetera a la mà.

—Et puc agafar una cullerada de te, Eth? —va preguntar.

—Tu mateixa, ja saps on és. No vols pas una tassa de xocolata?

—No, gràcies, la xocolata em fa venir pets. Ei, Bernie, com va la revolució?

Ell va alçar la vista del diari, somrient. Mildred li queia bé. En realitat, queia bé a tothom.

—La revolució ve amb una mica de retard —va respondre.

Mildred va posar les fulles de te a la tetera.

—En saps res, de Billy?

—Últimament, res —va respondre Ethel—. I tu?

—Fa quinze dies que res.

Ethel recollia el correu del terra de l’entrada al matí, per això sabia que Mildred rebia sovint cartes de Billy. Suposava que eren cartes d’amor: per què, si no, un noi s’escriuria amb la llogatera de la seva germana? Pel que semblava, Mildred el corresponia: sempre demanava notícies d’ell; això sí, posant-hi un aire despreocupat per dissimular la inquietud.

Ethel apreciava Mildred, però no entenia que Billy, amb divuit anys, estigués disposat a comprometre’s amb una dona de vint-i-tres i amb dues fillastres. Era cert que Billy sempre havia estat molt assenyat i responsable per l’edat que tenia. I quan s’acabés la guerra, ja tindria uns quants anys més. De tota manera, el que volia Ethel era que tornés sa i estalvi. Fora d’això, no hi havia res que comptés gaire.

—A la llista de baixes del diari d’avui no hi ha el seu nom, gràcies a Déu —va dir Ethel.

—A veure quan li donen permís.

—Només fa cinc mesos que hi és.

Mildred va deixar la tetera.

—Et puc preguntar una cosa, Ethel? —li va dir.

—Endavant.

—Havia pensat de posar-me pel meu compte…, com a modista, em refereixo.

Ethel va quedar sorpresa. En aquells moments, Mildred feia d’encarregada al taller de Mannie Litov i li havien apujat el sou.

—Tinc una amiga que em podria proporcionar feina per adornar barrets…, posar-hi els vels, les cintes, les plomes, els vidrets… És un treball especialitzat i molt més ben pagat que el de cosir uniformes.

—Està bé, no?

—L’únic problema és que hauria de treballar a casa, si més no, al principi. A la llarga podria llogar altres noies i agafar un lloc.

—Sí que tens plans de futur…

—Per força. Tu no? Quan s’acabi la guerra, ja no voldran uniformes.

—És veritat.

—Et faria res que fes servir la part de dalt com a taller una temporada?

—I tant que no. Que tinguis sort, nena!

—Gràcies. —En un impuls, va fer un petó a Ethel a la galta, i després va agafar la tetera i se’n va anar amunt.

Lloyd va fer un badall i es va fregar els ulls. Ethel el va agafar i el va portar al llit, a l’habitació del davant. Es va quedar allà mirant-se’l amb tendresa fins que el nen es va adormir. Com sempre, la indefensió del petit li arribava al cor. «El món serà millor quan creixis, Lloyd», li va prometre en silenci. «Mirarem que sigui així».

Quan va tornar a la cuina, va mirar d’animar Bernie.

—Hi hauria d’haver més llibres per als infants —va dir.

Ell va assentir.

—Tant de bo a cada biblioteca hi hagués una petita secció de llibres infantils. —Bernie parlava sense alçar la vista del diari.

—Potser si vosaltres, els bibliotecaris, ho organitzéssiu, els editors s’animarien a publicar-ne més.

—Això espero.

Ethel va posar més carbó al foc i va preparar xocolata per a tots dos. No era normal que Bernie es mostrés tan retret. Normalment li agradaven aquelles vetllades. Una gal·lesa i un jueu eren dues persones desplaçades, encara que tant els uns com els altres abundessin a Londres. No sabia per què, però en els dos anys que feia que Ethel era a Londres, Bernie s’havia convertit en un dels seus amics íntims, com Mildred i Maud.

Aquell vespre tenia una idea que l’encaparrava. El vespre anterior, un orador brillant i jove de la Fabian Society havia fet una conferència als del Partit Laborista sobre «El socialisme de la postguerra». Ethel hi havia discutit i, pel que semblava, l’havia conquistat. Després de la conferència havia flirtejat amb ella, encara que tothom sabés que era casat; a Ethel no li havien molestat gens, tantes atencions, però tampoc no se les havia pres seriosament. Podia ser que Bernie n’estigués gelós.

Ethel va decidir que podia continuar callat, si era el que volia. Es va asseure a la taula de la cuina i va obrir un gran sobre ple de cartes de les que escrivien els homes que eren al front. Les lectores de The Soldier’s Wife enviaven a la revista les cartes dels seus marits, que els reportaven un xíling cadascuna. Allò donava la veritable perspectiva de la vida al front, i no tenia res a veure amb el que es publicava a la premsa dominant. Els articles de The Soldier’s Wife eren quasi tots de Maud, però les cartes havien estat idea d’Ethel, que s’ocupava de l’edició d’aquella secció i que s’havia convertit en la més popular de la publicació.

Li havien ofert una feina més ben pagada, com a organitzadora a jornada completa del Sindicat Nacional de Treballadors de la Confecció, però no l’havia acceptat perquè volia continuar amb Maud i la campanya.

Va llegir mitja dotzena de cartes, va deixar anar un sospir i es va mirar Bernie.

—Sembla que les persones s’haurien de pronunciar contra la guerra —va dir.

—Però no ho fan —va respondre ell—. Fixa’t en els resultats d’aquestes votacions.

El mes anterior, hi havia hagut eleccions a Ayrshire per cobrir un escó del Parlament: unes votacions en una única circumscripció arran de la mort d’un membre del Parlament. El conservador tinent general Hunter-Weston, que havia lluitat al Somme, havia tingut com a contrincant un candidat per la pau, el reverend Chalmers. Havia estat una victòria aclaparadora de l’oficial de l’exèrcit: 7149 vots contra 1300.

—Són els diaris —va exclamar Ethel, decebuda—. Què pot fer la nostra petita publicació per promoure la pau contra la propaganda d’aquest coi de premsa de Northcliffe? —Lord Northcliffe, un militarista fanàtic, era el propietari de The Times i de The Daily Mail.

—I no són tan sols els diaris —va respondre Bernie—. Són els diners.

Bernie estava molt al corrent de les finances del govern, cosa estranya en un home que no tenia mai gaire més que uns quants xílings. Ethel va veure l’oportunitat d’animar-lo dient-li:

—A què et refereixes?

—Abans de la guerra, el nostre govern es gastava aproximadament mig milió de lliures al dia en totes les despeses: exèrcit, jutjats i presons, educació, pensions, govern de les colònies, tot.

—Tant! —Ella li va somriure amb expressió amistosa—. Aquest és el tipus d’estadística que el meu pare sempre dominava.

Bernie es va prendre la xocolata i va dir:

—Vejam si saps quant gastem ara.

—El doble? Un milió al dia? Sembla impossible.

—Ni de bon tros. La guerra costa cinc milions de lliures al dia. Deu vegades el cost normal del funcionament del país.

Ethel estava astorada.

—I d’on vénen, els diners?

—Aquest és el problema. Els agafem.

—Però si ja fa dos anys que estem en guerra. Devem haver agafat…, prop de quatre mil milions de lliures!

—Una cosa així. La despesa normal de vint-i-cinc anys.

—I com ho tornarem?

—És impossible de tornar. Un govern que pretengués introduir prou impostos per eixugar el deute faria esclatar una revolució.

—Què passarà, doncs?

—Si perdem la guerra, els nostres creditors, bàsicament els Estats Units, faran fallida. I si la guanyem, ho farem pagar als alemanys. Indemnitzacions, en diuen.

—I com s’ho faran?

—Passant gana. Però ningú no hi pensa, en el que passarà als que perdin. En fi, els alemanys van fer el mateix als francesos el 1871. —Es va aixecar i va deixar la tassa a la pica de la cuina—. Ja veus per què no podem signar la pau amb Alemanya. Qui pagaria, aleshores?

Ethel estava horroritzada.

—Per això hem de continuar enviant nois a morir a les trinxeres. Perquè no podem pagar el que devem. Pobre Billy. Vivim en un món espantós.

—Però el canviarem.

«Això espero», va pensar Ethel. Bernie estava convençut que hi hauria una revolució. Ella havia llegit força sobre la Revolució Francesa i sabia que aquesta mena de coses no sortien sempre com el poble volia. Així i tot, havia decidit que Lloyd tindria una vida millor.

Es van quedar una estona asseguts en silenci; després, Bernie es va aixecar. Se’n va anar fins a la porta, com per sortir, però s’ho va repensar.

—Interessant, oi?, l’orador d’ahir a la nit…

—Sí —va respondre ella.

—I intel·ligent.

—Molt intel·ligent.

Bernie va tornar a seure.

—Fa dos anys, Ethel, em vas dir que volies que fóssim amics, res més.

—Tenia por de ferir els teus sentiments.

—No n’has de tenir. La nostra amistat és el millor que he tingut mai.

—Jo també la valoro molt.

—Em vas dir que aviat se me n’aniria del cap l’enlluernament i que podríem ser amics i prou. Però no era veritat. —Es va recolzar en una cadira—. Com més et conec, més t’estimo.

Ethel veia el desig en els seus ulls i li sabia molt de greu no poder correspondre als seus sentiments.

—T’aprecio molt —li va dir—, però no pas d’aquesta manera.

—Per què hem d’estar sols? Ens caiem bé. Fem molt bon equip! Tenim els mateixos ideals, els mateixos objectius a la vida, opinions semblants…, estem fets l’un per l’altra.

—El matrimoni no és tan sols això.

—Ja ho sé. I el que desitjaria és tenir-te entre els meus braços. —En va allargar un, com si la volgués tocar, però ella va posar una cama sobre l’altra i es va girar. Bernie va enretirar la mà i un somriure amarg li va torçar aquella expressió sempre tan amable—. Sé que no sóc l’home més guapo que has conegut. Però estic convençut que ningú no t’ha estimat mai com jo.

En això tenia raó, va rumiar ella, entristida. Havia atret molts homes, un l’havia seduïda, però cap no li havia demostrat la devoció pacient de Bernie. Si s’hi casava, podia estar segura que seria per sempre. I en el fons del fons era el que desitjava.

En notar el dubte, Bernie va dir:

—Casa’t amb mi, Ethel. T’estimo. Dedicaré la meva vida a fer-te feliç. És tot el que vull.

Necessitava, de veritat, un home? El cas és que no se sentia desgraciada. Lloyd era una alegria constant, amb aquell seu pas vacil·lant, els intents de parlar, la curiositat sense límits. Amb Lloyd en tenia prou.

—Lloyd necessita un pare —va dir Bernie.

Allò li va despertar el sentiment de culpabilitat. Bernie ja havia fet aquest paper cada dia una estona. S’hi havia de casar pel bé de Lloyd? Encara no era massa tard perquè li comencés a dir «pare».

Allò significaria abandonar l’esperança de tornar a trobar l’aclaparadora passió que havia viscut amb Fitz. Encara sentia el trasbals del desig quan hi pensava. Però també es preguntava, en un intent de reflexionar objectivament, malgrat els seus sentiments, què n’havia tret, d’aquell afer amorós. Fitz l’havia decebut, la seva família l’havia rebutjat i havia acabat exiliada en un altre país. Per què voldria viure un altre cop allò?

Per més que hi reflexionés, no podia acceptar la proposta de Bernie.

—Deixa-m’ho pensar —li va dir.

A ell li va canviar la cara. Es tractava d’una resposta més positiva del que havia gosat esperar.

—Pensa-t’ho tant com vulguis —va dir ell—. Jo m’esperaré.

Ella li va obrir la porta.

—Bona nit, Bernie.

—Bona nit, Ethel. —Ell es va inclinar una mica i Ethel li va acostar la galta perquè li fes un petó. Els llavis de Bernie van romancejar un moment a la seva pell. Ella va fer un pas enrere. Bernie li va agafar el canell—. Ethel…

—Que dormis bé, Bernie —li va dir.

Ell va vacil·lar un moment i després va assentir.

—I tu també —va dir abans de sortir.





II


La nit de les eleccions, el novembre de 1916, Gus Dewar creia que s’havia acabat la seva carrera política.

Era a la Casa Blanca, passava trucades i missatges al president Wilson, que era a Shadow Lawn, la nova Casa Blanca d’estiu de Nova Jersey, amb la seva segona esposa, Edith. Cada dia, el servei postal dels Estats Units enviava els diaris de Washington a Shadow Lawn, però de vegades al president li calia tenir les notícies més de pressa.

Aquell vespre, a les nou, ja era clar que el jutge del Tribunal Suprem, el republicà Charles Evans Hughes, havia guanyat en quatre estats indecisos: Nova York, Indiana, Connecticut i Nova Jersey.

Gus, però, no es va fer càrrec de la situació fins que un missatger no li va portar les primeres edicions de la premsa de Nova York i va veure el titular:


HUGHES ELEGIT PRESIDENT



Va quedar parat. Es pensava que guanyaria Woodrow Wilson. Els votants no havien oblidat l’hàbil gestió de la crisi del Lusitania: se les havia enginyat per mostrar-se estricte amb els alemanys i intentar alhora continuar sent neutral. L’eslògan de la campanya de Wilson era: «Ell ens ha mantingut fora de la guerra».

Hughes havia acusat Wilson de no haver preparat els Estats Units per a la guerra, però la cosa li havia rebotat a la cara. Els nord-americans estaven més decidits que mai a mantenir-se al marge de les aliances després de la brutal repressió de la Gran Bretanya de la revolta de Pasqua de Dublín. La Gran Bretanya no tractava pas més bé els irlandesos que Alemanya els belgues; per tant, per què els Estats Units d’Amèrica hi havien de prendre partit?

Un cop va haver llegit els diaris, Gus es va afluixar la corbata i va fer una becaina al sofà del costat del Despatx Oval. El posava nerviós la perspectiva d’abandonar la Casa Blanca. S’adonava que allò de treballar per a Wilson havia estat el nucli de la seva existència. La seva vida amorosa havia estat una catàstrofe, però com a mínim era conscient que tenia un valor per al president dels Estats Units.

La preocupació que sentia no era tan sols egoista. Wilson havia fixat un ordre internacional en què es poguessin evitar les guerres. De la mateixa manera que els veïns ja no solucionaven les disputes de límits de propietat usant els revòlvers, havia arribat el moment que els països també poguessin arbitrar les seves discrepàncies en un judici independent. El secretari d’Afers Estrangers britànic, sir Edward Grey, havia utilitzat les paraules «una societat de nacions» en una carta adreçada a Wilson, i al president li havia agradat la frase. Si Gus hi podia donar un cop de mà, en allò, la seva vida tindria sentit.

Però en aquells moments semblava que el somni no s’havia de fer realitat i es va abandonar al sentiment de decepció mentre s’adormia.

El va despertar de matinada un telegrama que deia que Wilson havia guanyat a Ohio —un estat on predominaven els treballadors, que havia estat al costat del president durant la jornada de vuit hores—, i també a Kansas. Wilson tornava a estar a la palestra. Al cap de poc guanyava a Minnesota per menys de mil vots.

Al capdavall, la cosa no estava perduda del tot, va decidir Gus, i es va animar.

Dimecres al vespre, Wilson anava al capdavant amb 264 vots electorals contra 254, una diferència de deu. Però en un estat, Califòrnia, encara no s’havien publicat els resultats, que sumaven tretze vots electorals. Qui guanyés a Califòrnia, seria president.

El telèfon de Gus no sonava. No tenia gaire res a fer. El recompte de Los Angeles era lent. Cada urna tancada estava sota la custòdia d’uns demòcrates armats, convençuts que la manipulació de vots els havia robat la victòria presidencial el 1876.

El resultat encara penjava d’un fil quan des del vestíbul van avisar Gus que tenia una visita. Va quedar sorprès de veure Rosa Hellman, l’exdirectora del Buffalo Anarchist. Gus va tenir una alegria: sempre era interessant parlar amb Rosa. Va recordar que un anarquista havia assassinat el president McKinley a Buffalo el 1901. Però el president Wilson era lluny, a Nova Jersey, de manera que va fer passar Rosa al seu despatx i la va convidar a un cafè.

La noia portava un abric vermell. La va ajudar a treure-se’l i, en acostar-se-li, va notar l’aroma d’un perfum floral suau.

—L’última vegada que ens vam veure, em vas dir que era un beneit del cabàs per haver-me embolicat amb Olga Viàlov —va dir ell mentre li posava l’abric al penjador.

—Perdona. —Se la veia incòmoda.

—Però tenies raó. —Després va canviar de tema—: De manera que ara treballes per a una agència de notícies?

—Exactament.

—Com a corresponsal a Washington.

—No, sóc la seva ajudant bòrnia.

Mai no havia fet esment de la seva deformitat. Gus va vacil·lar un moment i després va dir:

—Abans em preguntava per què no t’hi posaves un pegat. Ara m’alegro que no ho facis. Ets una dona preciosa amb un ull tancat.

—Gràcies. Ets molt amable. Què és el que fas per al president?

—A part d’agafar el telèfon quan sona…, llegeixo els tortuosos informes del Departament d’Estat i després dic la veritat a Wilson.

—Per exemple…?

—Els nostres ambaixadors a Europa diuen que l’ofensiva del Somme aconsegueix alguns objectius, però no tots, amb baixes importants en tots dos bàndols. És pràcticament impossible demostrar que això sigui erroni…, i és una informació que no diu res al president. Llavors jo li explico que el Somme és una catàstrofe per als britànics. —Va fer un gest d’indiferència—. Més ben dit, li explicava. Se’m pot haver acabat la feina. —Mirava de dissimular els seus sentiments reals. La perspectiva que Wilson pogués perdre era terrible per a ell.

Rosa va fer que sí.

—A Califòrnia tornen a fer el recompte. Hi han votat gairebé un milió de persones, i la diferència és d’uns cinc mil.

—Hi ha tantes coses que depenen de la decisió d’un petit nombre de persones amb poca cultura…

—Això és la democràcia.

Gus va somriure.

—Un sistema fatal per governar un país, però tots els altres són pitjors.

—Si guanya Wilson, quina serà la seva màxima prioritat?

—Extraoficialment?

—Per descomptat.

—La pau a Europa —va respondre Gus sense dubtar.

—De debò?

—No li ha agradat mai l’eslògan «Ens ha mantingut fora de la guerra». La qüestió no és només a les seves mans. Ens hi podem veure arrossegats, ens agradi o no.

—Però, ell, què hi pot fer?

—Pressionar tots dos bàndols perquè arribin a un compromís.

—I ho pot aconseguir?

—No ho sé.

—El cas és que no poden continuar massacrant-se mútuament com han fet al Somme.

—Qui sap! —Gus va tornar a canviar de tema—: Explica’m les notícies de Buffalo.

Ella li va dirigir una mirada franca.

—Vols que et parli d’Olga, o et seria incòmode?

Gus va girar la vista cap a un altre lloc. Hi havia res més incòmode? De primer havia rebut una nota d’Olga en què trencava el compromís. Se li disculpava humilment, però no li donava cap explicació. Gus, que no estava disposat a acceptar-ho, li havia escrit per demanar-li que es veiessin. No ho entenia i imaginava que algú la pressionava. Però aquell mateix dia, més tard, la seva mare havia descobert, a través de les xafarderies d’algunes amistats, que Olga es casava amb el xofer del seu pare. «Però, per què?», havia preguntat Gus, angoixat, i la seva mare li havia respost: «Només hi ha una raó, fill meu, que porti una noia a casar-se amb el xofer». Ell se l’havia mirada sense entendre res, i la mare a la fi li havia aclarit: «Deu estar embarassada». Havia estat el moment més humiliant de la vida de Gus; fins i tot un any després dibuixava una ganyota de dolor cada cop que ho recordava.

Rosa li va llegir l’expressió.

—No te n’hauria d’haver parlat. Perdona.

Gus pensava que havia de saber el que era de domini públic. Va tocar lleugerament la mà de Rosa.

—Gràcies per haver estat tan directa. M’ho estimo més. I és cert, sento curiositat per Olga.

—Doncs es van casar a l’església ortodoxa russa d’Ideal Street i van organitzar la festa a l’hotel Statler. Hi van convidar sis-centes persones. Josif Viàlov va llogar la sala de ball i el menjador, i hi va haver caviar per a tothom. Va ser la boda més sonada de la història de Buffalo.

—I com és el seu marit?

—Lev Peixkov és un home ben plantat, encantador i molt poc de fiar. Només de mirar-lo veus que és un pocavergonya. I ara és el gendre de l’home més ric de Buffalo.

—I la criatura?

—Una nena, Daria, però li diuen Daisy. Va néixer al març. I en Lev ja no fa de xofer, evidentment. Em sembla que porta alguna de les sales de festes de Viàlov.

Van parlar durant una hora i després Gus la va acompanyar a baix i li va demanar un taxi.

L’endemà al matí a primera hora, Gus va rebre els resultats de Califòrnia per telegrama. Wilson havia guanyat per 3777 vots. Havia estat reelegit president.

Gus estava eufòric. Quatre anys més per intentar assolir els seus objectius. En quatre anys podien canviar el món.

Mentre tenia la vista clavada al telegrama, va sonar el telèfon.

El va agafar i va sentir que la telefonista deia:

—Una trucada de Shadow Lawn. El president vol parlar amb vostè, senyor Dewar.

—Gràcies.

Al cap d’un moment va sentir la veu familiar de Wilson.

—Bon dia, Gus.

—El felicito, president.

—Gràcies. Faci la maleta. Se n’ha d’anar a Berlín.





III


Quan Walter von Ulrich va tornar a casa de permís, la seva mare va organitzar una festa.

No se’n feien gaires, de festes, a Berlín. Costava trobar menjar, fins i tot a una dona rica amb un marit influent li resultava difícil. Susanne von Ulrich no gaudia de gaire bona salut: estava molt prima i tenia una tos que no aconseguia curar. Malgrat tot, tenia una gran il·lusió per fer alguna cosa per Walter.

Otto tenia un celler ple de bon vi que havia comprat abans de la guerra. Susanne va decidir organitzar una recepció de tarda, així no haurien de servir tot un sopar. Van preparar un refrigeri a base de salmó fumat i formatge sobre uns triangles de pa torrat i van compensar aquell àpat tan minso amb enormes quantitats de xampany.

Walter va agrair el detall, però en realitat no volia cap festa. Podia passar quinze dies lluny del camp de batalla i el que volia era un llit tou, roba seca i l’oportunitat de fer el gandul tot el dia a l’elegant saló de la casa que tenien els seus pares a la ciutat, mirant per la finestra i pensant en Maud, o bé asseure’s al piano de cua Steinway i tocar la Frühlingsglaube de Schubert: «Ara tot, tot ha de canviar».

Amb quina tranquil·litat havien dit ell i Maud, l’agost del 1914, que tornarien a estar junts per Nadal! Feia més de dos anys que no veia aquella cara tan preciosa. I Alemanya segur que encara trigaria dos anys més a guanyar la guerra. L’esperança més gran que tenia Walter era que Rússia s’esfondrés, cosa que permetria als alemanys concentrar les forces en una ofensiva massiva final cap a l’oest.

De vegades li costava visualitzar el rostre de Maud i havia de mirar la fotografia gastada i descolorida, treta d’una revista, que duia sempre a sobre: «Lady Maud Fitzherbert vestida a l’última moda, com de costum». No li feia cap gràcia assistir a una festa sense ella. Mentre s’arreglava, pensava que li hauria agradat que la seva mare no s’hagués molestat tant.

Aquella casa tenia un aire apagat. No hi havia prou servei per mantenir-ho tot impecable. Els homes eren a l’exèrcit, les dones feien de conductores de tramvia o de repartidores de Correus, i el personal més gran tenia feina per mantenir tot allò net i polit com ho volia la seva mare. A més, hi feia fred i es veia tot una mica polsós. L’assignació de carbó no era suficient per mantenir en funcionament la calefacció central, de manera que la seva mare havia hagut de col·locar estufes addicionals al vestíbul, al menjador i a la sala d’estar, però no n’hi havia prou per combatre el fred d’aquell novembre a Berlín.

De tota manera, Walter es va animar quan aquelles estances fredes es van omplir de joves i un petit grup es va posar a tocar a la sala. La seva germana petita, Greta, havia convidat totes les seves amistats a la festa. Es va adonar de fins a quin punt trobava a faltar la vida social. Li agradava veure les noies amb vestits bonics i els homes impecables. S’ho passava bé fent broma, flirtejant i xafardejant. Li hauria agradat molt ser diplomàtic: era una vida que feia per a ell. No li costava gens mostrar-se encantador, conversar del que fos.

A la casa dels Von Ulrich no hi havia sala de ball, però tothom va començar a ballar damunt del mosaic del saló. Walter va ballar més d’un cop amb la millor amiga de Greta, Monika von der Helbard, una noia alta i esvelta amb uns cabells llargs de color panotxa que li recordaven les imatges dels artistes anglesos que s’autoanomenaven prerafaelites.

La va convidar a una copa de xampany i se’n va anar a seure amb ella. La noia li va preguntar com era la vida a les trinxeres, com feia tothom. En general, responia que era una existència dura, però que els homes tenien molta moral i a la fi guanyarien. Per una raó o altra, va dir la veritat a Monika.

—El pitjor de tot és que no té cap sentit —li va respondre—. Hem estat a les mateixes posicions, dia rere dia, durant dos anys, i no sé com podria canviar això amb alguna actuació que ordeni l’alt comandament, o amb alguna decisió que pugui prendre. Passem fred, gana; tenim tos, peu de trinxera, mal d’estómac, i és molt avorrit, i tot plegat per a res.

—Això no és pas el que llegim als diaris —va respondre ella—. És molt trist. —Li va estrènyer el braç, comprensiva. Aquell contacte el va afectar com una suau descàrrega elèctrica. Feia dos anys que no tocava cap dona, fora de les de la família. De sobte, va pensar que seria meravellós tenir Monika entre els seus braços, estrènyer aquell cos càlid i besar-li els llavis. Els ulls ambrats de la noia se’l miraven obertament i al cap de poc es va adonar que li havia llegit el pensament. Havia descobert que les dones sovint endevinaven què pensaven els homes. Es va sentir violent, però va veure que a ella li era igual i allò encara el va excitar més.

Algú se’ls va acostar i Walter va alçar la vista malhumorat, suposant que l’home volia convidar Monika a ballar. Després va reconèixer aquell rostre familiar.

—Ostres! —va exclamar. De seguida li va venir el nom al cap: com tots els bons diplomàtics, tenia una memòria excel·lent per als noms. Després va afegir en anglès—: Però si és Gus Dewar!

—El mateix —li va respondre Gus en alemany—, però ja em pots parlar en alemany. Com va tot?

Walter es va aixecar i tots dos van encaixar.

—Et presento freiin Monika von der Helbard. En Gus Dewar, assessor del president Woodrow Wilson.

—Un veritable plaer conèixer-lo, senyor Dewar —va fer ella—. Els deixo que parlin, senyors.

Walter va observar amb recança com se n’anava amb un cert sentiment de culpabilitat. Per un moment havia oblidat que era un home casat.

Es va mirar Gus. De seguida havia simpatitzat amb aquell americà quan s’havien conegut a Ty Gwyn. Gus tenia un aspecte curiós, un cap gros i un cos llarg i prim, però era viu com una mostela. En aquella època acabava de sortir de Harvard i tenia una timidesa encantadora, però dos anys de treballar a la Casa Blanca li havien donat una gran seguretat. Aquell estil despenjat de vestit de carrer, típic dels americans, li atorgava un aire la mar d’elegant.

—M’alegro de veure’t —va dir Walter—. Darrerament ve ben poca gent de vacances.

—No he pas vingut exactament a fer vacances —va respondre Gus.

Walter va esperar que Gus digués alguna cosa més, però en veure que no ho feia, el va esperonar:

—I doncs?

—Més aviat he vingut a temptejar el terreny en nom del president.

O sigui que es tractava d’un assumpte oficial.

—Ja ho entenc…

—El cas és que… —Gus va tornar a dubtar i Walter va esperar, pacient. Finalment, va continuar, abaixant el to—: El president Wilson vol que els alemanys i els aliats iniciïn converses de pau.

A Walter se li va disparar el cor, però va alçar una cella, amb aire escèptic.

—T’ha enviat a tu a dir-m’ho a mi?

—Ja saps com van aquestes coses. El president no es pot pas exposar a un rebuig, no pot pas passar per un home feble. Evidentment, podria dir al nostre ambaixador aquí, a Berlín, que parlés amb el vostre ministre d’Afers Estrangers…, però llavors tot plegat passaria a ser oficial, i tard o d’hora transcendiria. De manera que ha demanat al seu assessor més jove, o sigui jo, que vingués a Berlín i fes servir alguns dels contactes que hi vaig fer el 1914.

Walter va assentir. Moltes coses es feien així en el món de la diplomàcia.

—I si diem que no, ningú no ho ha de saber.

—A més, encara que la notícia s’escampés, tot plegat haurien estat dos joves de poc pes que hauríem actuat per iniciativa pròpia.

Tenia la seva lògica; Walter es començava a emocionar.

—Què vol exactament el president Wilson?

Gus va aspirar profundament.

—Si el kàiser escrivís als aliats suggerint una conferència de pau, el president Wilson donaria públicament suport a la proposta.

Walter va reprimir la sensació d’eufòria. Aquella inesperada conversa privada podia tenir unes conseqüències importantíssimes. Era possible posar punt final al malson de les trinxeres? I tornar a veure Maud al cap d’uns mesos i no d’uns anys? Va pensar que no s’havia de deixar portar per l’emoció. Els tempteigs diplomàtics extraoficials com aquell solien acabar en no-res. Però no podia contenir l’entusiasme.

—És fantàstic, Gus —va dir—. Segur que Wilson va de debò?

—Totalment. És la primera cosa que em va dir després de guanyar les eleccions.

—I quina és la seva motivació?

—No vol portar els Estats Units a la guerra. Però hi ha el perill que ens hi veiem arrossegats de totes maneres. Ell vol la pau. I a part d’això, vol un nou sistema internacional que garanteixi que no hi torni a haver una guerra com aquesta.

—Hi estic totalment d’acord —va dir Walter—. Què vols que faci?

—Que parlis amb el teu pare.

—Potser aquesta proposta no li agradarà.

—Fes servir el teu poder de persuasió.

—Faré el que podré. Et puc localitzar a l’ambaixada dels Estats Units?

—No. És una visita privada. M’allotjo a l’hotel Adlon.

—Evidentment, Gus —va fer Walter amb una rialleta. L’Adlon era el millor hotel de la ciutat i fins s’havia dit que era el més luxós del món. Va sentir nostàlgia dels últims anys de pau—. Vols dir que un dia tornarem a ser aquells dos joves que no tenien res més al cap que reclamar l’atenció del cambrer perquè els servís una altra ampolla de xampany?

Gus es va prendre seriosament la pregunta.

—No, no crec que aquella època torni, si més no a les nostres vides presents.

Se’ls va acostar Greta, la germana de Walter. Tenia una cabellera rossa i arrissada que onejava, encisadorament, quan movia el cap.

—Què fan aquests dos nois amb un aire tan deprimit? —va dir, tota alegre—. A ballar amb mi, senyor Dewar!

A Gus se li va il·luminar l’expressió.

—Amb molt de gust! —va exclamar.

Greta se’l va endur d’allà.

Walter va tornar a la festa, però, tot i parlar amb amics i coneguts, el que tenia al cap era la proposta de Gus i trobar la millor manera de tirar-la endavant. Quan parlés amb el seu pare, miraria de no mostrar-se massa entusiasta. Aquest hi podia estar en contra. Valdria més fer el paper de missatger neutral.

Quan els convidats se’n van haver anat, la seva mare el va abordar al saló. L’estança estava decorada a l’estil rococó, que encara era el preferit dels alemanys una mica passats de moda: miralls ornamentats, taules amb potes llargues i corbades, una gran aranya.

—Quina noia més maca, aquesta Monika von der Helbard! —va dir.

—Encantadora —va admetre Walter.

La seva mare no portava joies. Era la presidenta de la comissió de recollida d’or i hi havia entregat tota la seva quincalla. Només li quedava l’anell de casada.

—La pròxima vegada la convidaré amb els seus pares. El seu pare és dels Markgraf von der Helbard.

—Sí, ja ho sé.

—Molt bona família. Són dels Uradel, l’antiga noblesa.

Walter se’n va anar cap a la porta.

—A quina hora torna el pare?

—Aviat. Seu aquí, Walter, que parlarem un moment.

Walter es va adonar que havia donat a entendre que se’n volia anar. En realitat, volia estar una hora tranquil pensant en el missatge de Gus Dewar. Però havia estat poc cortès amb la seva mare, a qui adorava, i es va proposar d’esmenar-ho.

—Amb molt de gust, mare. —Li va acostar una butaca—. Em pensava que volies descansar, però si no, estaré encantat que xerrem una estona. —Se li va asseure al davant—. Ha estat una festa excel·lent. T’agraeixo molt que l’hagis organitzada.

Ella va fer que sí, però va canviar de tema.

—El teu cosí Robert ha desaparegut —va dir—. No se’n sap res d’ençà de l’ofensiva Brusílov.

—Ja ho sé. Potser els russos l’han fet presoner.

—Potser és mort. I el teu pare té seixanta anys. Aviat et podries convertir en el gran Von Ulrich.

A Walter, no el seduïa aquella possibilitat. Els títols aristocràtics cada dia comptaven menys. Potser es podia enorgullir de ser comte, però en el món de després de la guerra podria ser un inconvenient i tot. De fet, ell encara no tenia el títol.

—No hi ha hagut cap confirmació de la mort de Robert.

—No, és clar. Però has d’estar preparat.

—Preparat, com?

—T’hauries de casar.

—Oh! —Walter va quedar sorprès. «Ho hauria d’haver vist venir», va pensar.

—Has de tenir un fill, que hereti els títols quan tu et moris. I podries morir aviat, encara que reso… —Se li va fer un nus a la gola i va callar. Va tancar un moment els ulls per recuperar la calma—. Encara que demano cada dia al cel que et protegeixi. El millor seria que tinguessis un fill tan aviat com puguis.

Ella tenia por de perdre’l, però Walter tenia la mateixa por de perdre-la, a ella. Se la va mirar amb tendresa. Era rossa i bonica com Greta, i potser en una altra època havia estat tan plena de vida com la seva germana. En aquells moments se li veien els ulls brillants i les galtes envermellides de l’emoció de la festa i del xampany. Darrerament, però, el sol fet de pujar l’escala la cansava molt. Li calien unes vacances, menjar bo i abundant i treure’s del cap les preocupacions. Però amb la guerra era impossible. No hi morien només soldats, pensava Walter, amoïnat.

—Pensa en això de Monika, si us plau —va dir la seva mare.

Tenia ganes de parlar-li de Maud.

—Monika és un encant de noia, mare, però jo no l’estimo. Amb prou feines la conec.

—No hi ha pas temps per a això! En temps de guerra es poden passar per alt les convencions. Torna-la a veure. Et queden deu dies de permís. La pots veure cada dia. T’hi pots comprometre l’últim dia.

—I els seus sentiments, què? Potser no es voldria casar amb mi.

—Li agrades. —La seva mare va apartar la vista d’ell—. I farà el que li diguin els seus pares.

Walter no sabia si allò el molestava o el divertia.

—Ho heu muntat les dues mares, oi?

—Són temps desesperats. Et pots casar d’aquí a tres mesos. El teu pare ja s’ho manegarà perquè tinguis un permís especial per a la boda i la lluna de mel.

—Ho ha dit ell? —Normalment, el seu pare estava totalment en contra dels privilegis especials dels soldats amb bones relacions.

—Comprèn la necessitat d’un hereu per a la família.

Havia convençut el pare. Quant temps li devia haver costat? Era un home que no solia cedir amb facilitat.

Walter intentava no mostrar incomoditat. Estava en una situació impossible. Casat amb Maud, ni tan sols podia fer veure que li interessava el matrimoni amb Monika, però tampoc no podia explicar per què.

—Em sap greu decebre’t, mare, però no estic disposat a casar-me amb Monika von der Helbard.

—Però, per què? —va exclamar ella.

Walter se sentia malament.

—Tot el que puc dir és que desitjaria fer-te feliç.

Ella se’l va mirar malament.

—El teu cosí Robert no s’ha casat, tampoc. En el seu cas, cap de nosaltres no se n’ha sorprès. Espero que tu no tinguis un problema d’aquesta mena…

A Walter el va violentar la referència a l’homosexualitat de Robert.

—Si us plau, mare! Sé perfectament a què et refereixes amb això de Robert, i jo no sóc com ell en aquest sentit, de manera que estigues tranquil·la.

Ella va mirar cap a un altre lloc.

—Em sap greu haver-ho esmentat. Però, de què es tracta? Ja tens trenta anys!

—És difícil trobar la noia adequada.

—No tan difícil.

—Busco algú com tu.

—Escolta, fill, que et rius de mi? —va respondre ella, enfadada.

Walter va sentir una veu masculina a fora de la sala. Al cap d’un moment entrava el seu pare, amb uniforme, fregant-se les mans.

—Nevarà —va dir. Va fer un petó a la seva esposa i un cop de cap per saludar Walter—. Estic segur que la festa ha estat un èxit! M’ha estat impossible ser-hi… Tota la tarda de reunions.

—Esplèndida —va dir Walter—. La mare ha tret del no-res uns canapès deliciosos, i el Perrier-Jouët era extraordinari.

—De quina anyada l’heu servit?

—Del 1899.

—Hauríeu d’haver agafat la del 1892.

—No en queda gaire.

—Ah…

—He tingut una conversa curiosa amb Gus Dewar.

—Ja el recordo…, aquell americà amb un pare del cercle del president Wilson.

—I el fill encara hi és més pròxim, ara mateix. En Gus treballa a la Casa Blanca.

—I què t’havia de dir?

La mare es va aixecar.

—Us deixo que parleu tranquil·lament —va dir.

Ells es van alçar.

—Si us plau, pensa en el que t’he dit, Walter, fill —va dir mentre sortia.

Al cap d’un moment, va entrar el majordom amb una safata on duia una copa amb una bona mesura de brandi de color ambre. Otto va agafar la copa.

—En vols una? —va preguntar a Walter.

—No, gràcies. Ja he begut prou xampany.

Otto es va prendre el brandi i va estirar les cames cap al foc.

—O sigui que el jove Dewar ha comparegut…, amb algun missatge?

—Estrictament confidencial.

—Per descomptat.

Walter no sentia un gran afecte pel seu pare. Les seves disputes eren tan enceses… El trobava intransigent fins a un extrem insuportable. Era un home tancat, antiquat, que no volia raonar mai, i persistia en tots aquells defectes amb una mena d’alegre obstinació que Walter trobava abjecta. La conseqüència de la seva insensatesa, i de la insensatesa de la seva generació a tots els països europeus, era la massacre del Somme. Walter no ho podia oblidar.

Malgrat tot, li parlava en to suau i amistós. Volia que aquella conversa fos tan afable i raonable com pogués.

—El president nord-americà no vol que l’arrosseguin a la guerra —va començar.

—Ah.

—En realitat, el que voldria és que firméssim la pau.

—Ha! —Era una expressió de menyspreu—. La manera més econòmica de derrotar-nos! Quin valor que té!

Walter va quedar abatut davant d’aquella desconsideració, però va insistir, triant amb cura les paraules.

—Els nostres enemics afirmen que han estat el militarisme i l’agressió alemanys el que ha provocat aquesta guerra, però, evidentment, no és això.

—I tant que no —va respondre Otto—. Ens van amenaçar amb la mobilització russa a la nostra frontera oriental, i amb la francesa a l’occidental. L’única solució possible era el pla Schlieffen. —Com sempre, Otto parlava com si Walter encara tingués dotze anys.

Walter li va respondre, pacient:

—Exactament. Recordo que deies que per a nosaltres era una guerra defensiva, una resposta a una amenaça intolerable. Que ens havíem de protegir.

Suposant que Otto quedés sorprès que Walter repetís els tòpics de la justificació de la guerra, no ho va demostrar.

—Correcte —va dir.

—I ho hem fet. —Walter jugava el seu as—. Hem aconseguit els nostres objectius.

El seu pare es va sobresaltar.

—Què vols dir?

—S’ha fet front a l’amenaça. L’exèrcit rus està destrossat i el règim del tsar trontolla al caire de l’esfondrament. Hem conquerit Bèlgica, envaït França i lluitat contra els francesos i els seus aliats britànics fins a deixar-los fora de joc. Hem fet el que ens havíem proposat. Hem protegit Alemanya.

—Un triomf.

—Què més volem, doncs?

—La victòria total!

Walter es va inclinar un xic endavant en la butaca, amb la vista fixada en el seu pare.

—Per què?

—Els nostres enemics han de pagar per l’agressió comesa! Hi ha d’haver indemnitzacions, potser reajustaments fronterers, concessions colonials, etc.

—Aquests no eren els nostres primers objectius de la guerra… O sí?

Però Otto volia sortir-se amb la seva.

—No, però ara que ja hem invertit tants esforços i diners, i tantes vides de tants joves i bons alemanys, bé hem de rebre una compensació.

Era un argument que no s’aguantava per enlloc, però Walter sabia que no havia d’intentar canviar les idees del seu pare. En tot cas, havia argumentat que s’havien assolit els objectius d’Alemanya a la guerra. Era el moment de canviar de tàctica.

—Estàs segur que tenim a l’abast una victòria total?

—Sí!

—Al febrer, vam emprendre un assalt important a la fortalesa francesa de Verdun. No vam aconseguir prendre-la. Els russos ens van atacar per l’est i els britànics es van llançar de dret a l’ofensiva del riu Somme. Aquests esforços titànics d’un bàndol i altre no han posat fi al punt mort en què ens trobem. —Va esperar una resposta.

—Fins avui, no —va haver d’admetre a contracor Otto.

—Efectivament, ho ha reconegut el nostre alt comandament. D’ençà de l’agost, quan van fer fora Von Falkenhayn i Ludendorff va passar a cap de l’Estat Major, hem canviat la tàctica, de l’atac a la defensa en profunditat. Com vols que la defensa en profunditat porti a la victòria total?

—Guerra submarina sense restriccions! —va dir Otto—. Els aliats s’aguanten gràcies a les provisions dels Estats Units, i mentrestant els nostres ports estan bloquejats per l’armada britànica. Els hem de tallar la corda de salvament… Aleshores cediran.

Walter no havia pretès entrar en aquell tema, però ja havien començat i calia continuar. Serrant fort les dents, va dir amb tanta delicadesa com va poder:

—Això ben segur portarà els Estats Units a la guerra.

—Saps els efectius que té l’exèrcit dels Estats Units?

—Només uns cent mil, però…

—Correcte. No són capaços ni de pacificar Mèxic! Per a nosaltres no representen cap amenaça.

Otto no havia estat mai a Amèrica. Ben pocs de la seva generació hi havien anat. No sabien ni de què parlaven.

—Els Estats Units són un gran país, amb molta riquesa —va dir Walter, furiós, però mantenint el to de conversa, intentant fer veure que era un intercanvi amistós—. Són capaços de crear el seu propi exèrcit.

—Però no tan de pressa. Com a mínim, trigarien un any. I arribats a aquest punt, els britànics i els francesos ja s’hauran rendit.

Walter va assentir.

—Aquesta discussió ja l’hem tinguda abans, pare —va dir en to conciliador—. Igual que qualsevol persona relacionada amb l’estratègia de la guerra. Hi ha arguments a tots dos bàndols.

Otto no ho podia negar, de manera que va deixar anar un sospir de rebuig.

—En fi, no sóc jo qui ha de decidir la resposta d’Alemanya a aquesta proposta informal de Washington —va dir Walter.

Otto va captar la indirecta.

—Ni jo, per descomptat.

—Wilson diu que si Alemanya proposa formalment per escrit als aliats unes converses de pau, donarà suport públicament a la proposta. Suposo que tenim el deure de transmetre el missatge al nostre sobirà.

—En efecte —va respondre Otto—. El kàiser haurà de decidir.





IV


Walter va escriure una carta a Maud en un full de paper blanc sense capçalera.


Estimadíssima,

És hivern a Alemanya i al meu cor.



Escrivia en anglès. No havia posat la seva adreça a dalt del full, ni li deia pel nom.


M’és impossible dir-te fins a quin punt t’estimo i t’enyoro.

Li costava trobar les paraules. Un policia curiós podia llegir aquella carta i s’havia d’assegurar que no identifiqués Maud, ni a ell.


Sóc un més entre un milió d’homes separats de les dones que estimen, i el vent del nord agita les nostres ànimes.

La idea era que pogués semblar una carta de qualsevol soldat a qui la guerra havia allunyat de la família.


Aquest és un món fred i inhòspit per a mi, igual que ho ha de ser per a tu, però la part més dura de suportar és la nostra separació.

Hauria desitjat poder-li parlar de la seva feina en el camp de la intel·ligència, de la seva mare, que el volia fer casar amb Monika, de l’escassesa de menjar a Berlín, fins i tot del llibre que llegia, una saga familiar titulada Buddenbrooks. Però tenia por que els detalls no els posessin en perill.


No puc dir gran cosa, però vull que sàpigues que et sóc fidel…

Es va interrompre, pensant, amb un cert sentiment de culpabilitat, en l’impuls que havia sentit de besar Monika. Però no havia cedit.


… i també mantinc les sagrades promeses que ens vam fer l’última vegada que vam estar junts.

Era la fórmula que s’acostava més a la menció del matrimoni. No volia córrer el risc que algú del seu entorn llegís la carta i sabés la veritat.


Cada dia penso en el moment en què ens tornarem a trobar, ens mirarem als ulls i direm: «Hola, amor meu».

Fins aleshores, recorda’m.



No va signar amb el seu nom.

Va posar la carta en un sobre, que es va guardar a l’infern de la jaqueta.

No hi havia servei de Correus entre Alemanya i Anglaterra.

Va sortir de l’habitació, va baixar, es va posar un barret i un abric gruixut amb coll de pell i va sortir als gèlids carrers de Berlín.

Es va trobar amb Gus Dewar al bar de l’Adlon. L’hotel mantenia una ombra de la seva dignitat d’abans de la guerra: els cambrers d’etiqueta, l’actuació d’un quartet de corda. Però no hi havia begudes d’importació —ni whisky, ni brandi, ni ginebra anglesa—, de manera que van haver de demanar schnapps.

—Què? —li va dir Gus, impacient—. Com ha estat rebut el meu missatge?

Walter estava molt esperançat, però sabia que hi havia poca base per a l’optimisme i volia treure importància a l’emoció que sentia. La notícia que havia de transmetre a Gus era positiva, però només això.

—El kàiser escriurà al president —li va dir.

—Molt bé! I què li dirà?

—N’he vist un esborrany. Em sap greu, però el to no és gaire conciliador.

—Què vols dir?

Walter va tancar els ulls, va recordar, i després va dir textualment: «Fa dos anys i mig que dura la guerra més imponent de la història. En aquest conflicte, Alemanya i els seus aliats han demostrat la seva força indestructible. Les nostres fermes línies resisteixen els atacs. Els esdeveniments recents posen de manifest que la continuació de la guerra no canviarà el nostre poder d’aguantar… Tenim una gran reserva».

—Ja veig per què dius que no és gaire conciliadora.

—Finalment va al gra. —Walter va fer un esforç per poder recitar la resta—. «Conscients de la nostra força militar i econòmica, i disposats a tirar endavant fins a la fi, si cal, la lluita que se’ns ha imposat, però alhora animats pel desig de contenir el vessament de sang i posar punt final als horrors de la guerra…». I aquí ve la part important: «Proposem establir negociacions de pau».

Gus estava eufòric.

—Fantàstic! Ha dit que sí!

—No cridis! —Walter va mirar amunt i avall, nerviós, però li va semblar que ningú no s’hi havia fixat. La música del quartet de corda apagava la seva conversa.

—Perdona —va dir Gus.

—Però tens raó. —Walter va somriure, deixant entreveure el seu sentiment de consanguinitat—. El to és arrogant, combatiu i desdenyós, però proposa les converses de pau.

—No saps fins a quin punt t’estic agraït.

Walter va alçar la mà en senyal d’avís.

—Et diré una cosa amb franquesa. Els homes poderosos de prop del kàiser que estan contra la pau han abonat aquesta proposta amb cinisme pel sol fet de quedar bé davant del vostre president, segurs que els aliats, de tota manera, la rebutjaran.

—Esperem que s’equivoquin!

—Hi estic d’acord.

—Quan enviaran la carta?

—Encara en discuteixen la redacció. Quan s’hagin posat d’acord en tot, la faran a mans de l’ambaixador nord-americà de Berlín amb la petició que la faci arribar als governs aliats. —Aquell joc diplomàtic de passar-se la pilota era necessari perquè els governs enemics no tenien mitjans de comunicació oficials.

—Valdrà més que me’n vagi a Londres —va dir Gus—. Potser podré fer alguna cosa per preparar aquesta recepció.

—Ja em pensava que ho diries. T’haig de demanar una cosa.

—Després de tot el que has fet per ajudar-me…, el que vulguis!

—És estrictament personal.

—Cap problema.

—T’hauré de confessar un secret.

Gus va somriure.

—Interessant!

—Voldria que fessis arribar una carta a lady Maud Fitzherbert.

—Ah! —Gus hi va posar un aire pensatiu. Sabia que Walter només podia tenir una raó per escriure una carta secreta a Maud—. Ja entenc la necessitat de ser discret. Però està bé.

—Si t’escorcollen l’equipatge quan surtis d’Alemanya o quan arribis a Anglaterra, hauràs de dir que es tracta d’una carta d’amor d’un americà que és a Alemanya a la seva promesa de Londres. No hi ha ni noms ni adreces.

—Molt bé.

—Gràcies —va dir Walter amb vehemència—. No saps el que significa per a mi.





V


El dissabte 2 de desembre s’havia organitzat una cacera a Ty Gwyn. El comte Fitzherbert i la princesa Bea s’havien entretingut a Londres, de manera que Bing Westhampton, l’amic de Fitz, hi va fer d’amfitrió i lady Maud, d’amfitriona.

Abans de la guerra, a Maud li agradaven molt aquelles caceres. No sortia amb l’escopeta, és clar, però s’ho passava bé amb la casa plena de convidats, els dinars a fora, on les dames acompanyaven els homes, els grans focs i el bon sopar a la casa, a la nit. Però llavors li costava de gaudir de tot allò pensant en els soldats que patien a les trinxeres. Es va dir que una persona no es podia passar la vida abatuda, ni que fos en temps de guerra, però no li va funcionar. Amb el millor somriure, animava tothom a menjar i beure amb alegria, però quan sentia els trets no es podia estar de pensar en els camps de batalla. Aquelles exquisides menges quedaven intactes al seu plat i les copes d’aquells inapreciables i anyencs vins de Fitz tornaven a la cuina sense que ella els hagués tastat.

No suportava el temps d’oci perquè tot el que feia era pensar en Walter. Era viu o mort? A la fi s’havia acabat la batalla del Somme. Fitz deia que els alemanys havien perdut mig milió d’homes. Walter en devia ser un? O era en un hospital, mutilat?

Potser celebrava la victòria. Els diaris no podien acabar d’amagar que, amb el principal esforç de l’exèrcit britànic de 1916, s’havien aconseguit guanyar deu miserables quilòmetres de territori. Els alemanys podien considerar que tenien dret a felicitar-se. Fins i tot Fitz deia, en veu baixa i en confiança, que l’única esperança que tenien els britànics era que hi intervinguessin els americans. Potser Walter era en un bordell de Berlín, desvagat, amb una ampolla de schnapps en una mà i una fräulein rossa i bonica a l’altra? «M’estimaria més que l’haguessin ferit», va pensar, però tot seguit se’n va avergonyir.

Gus Dewar era un dels convidats de Ty Gwyn, i a l’hora del te va buscar Maud. Tots els homes portaven pantalons de golf, cordats sota els genolls. Aquell americà tan alt tenia un aire una mica estrafet enmig d’aquella gent. Duia amb inseguretat una tassa de te en una mà i travessava l’atapeïda sala per acostar-se on seia Maud.

Ella va contenir un sospir. Si se li acostava un home solter, normalment ho feia amb la idea de festejar-la, i Maud se l’havia de treure de sobre sense poder admetre que era casada, tasca de vegades prou difícil. Havien mort a la guerra tants solters de les classes altes que haurien estat un bon partit que fins els menys afavorits s’atrevien a provar sort amb ella: els fills petits d’un baró en bancarrota, algun clergue escanyolit amb halitosi, fins i tot homosexuals que buscaven una dona que els donés respectabilitat.

És clar que això no volia dir que Gus Dewar no tingués el seu atractiu. No es podia dir que fos ben plantat, ni que tingués aquella gràcia innata d’homes com ara Walter i Fitz, però sí que era agut i tenia uns ideals elevats, i com Maud, tenia un gran interès pel que passava al món. I la combinació d’aquell punt maldestre, tant en pel que fa al físic com al seu estatus social, i la seva franquesa, li donava un cert encant. Si ella hagués estat soltera, potser Gus hauria tingut alguna possibilitat.

El jove es va asseure, col·locant aquelles llargues cames al costat de les seves en un sofà entapissat de seda groga.

—És un plaer tornar a ser a Ty Gwyn —va dir.

—Havies vingut poc abans de la guerra —va recordar Maud. No oblidaria mai aquell cap de setmana de gener de 1914, quan el rei havia anat a passar-hi un parell de dies i havia tingut lloc la terrible catàstrofe a la mina d’Aberowen. I el que recordava més vívidament (s’avergonyia de reconèixer-ho) eren els petons que havia fet a Walter. Hauria desitjat tornar-lo a besar en aquells moments. Que beneits que havien estat de no passar dels petons! Ara pensava que tant de bo haguessin fet l’amor, s’hagués quedat embarassada, s’haguessin vist obligats a casar-se amb una pressa indecorosa i l’haguessin enviat a viure en perpètua deshonra social en algun lloc espantós, com ara Rhodèsia o Bengala. Totes les consideracions que els ho havien impedit (pares, societat, carrera) semblaven banals en comparació amb la terrible possibilitat que poguessin matar Walter i ella no el veiés mai més—. Com poden ser tan estúpids els homes per anar a la guerra? —va dir a Gus—. I per continuar lluitant quan el terrible preu en vides humanes ja fa tant que ha eclipsat qualsevol possible guany?

—El president Wilson pensa que tots dos bàndols s’haurien de plantejar la pau sense victòria —va dir ell.

La tranquil·litzava que no li digués que tenia uns ulls molt bonics o alguna bajanada d’aquella mena.

—Estic d’acord amb el president —va respondre—. L’exèrcit britànic ja ha perdut un milió d’homes. Només el Somme ens ha costat quatre-centes mil baixes.

—Però, què en pensen els britànics?

Maud va reflexionar.

—La majoria de diaris continua mantenint que el Somme ha estat una gran victòria. Qualsevol intent de fer-ne una valoració realista és titllat d’antipatriòtic. Estic segura que lord Northcliffe s’estimaria més viure en una dictadura militar. Però el poble en general s’ha adonat que no avancem gaire.

—És probable que els alemanys estiguin a punt de proposar unes converses de pau.

—Oh, tant de bo tinguis raó!

—Crec que aviat hi haurà una resposta formal.

Maud se’l va quedar mirant.

—Dispensa —va fer—. Em pensava que et plantejaves una conversa de les de cortesia. Però veig que no. —Es va emocionar. Converses de pau? Podia ser?

—No, no parlo per parlar —va dir Gus—. Sé que tens amics al govern liberal.

—Ja no és un govern liberal —va respondre ella—. És una coalició, amb alguns ministres conservadors al gabinet.

—Perdona, m’he expressat malament. No estava al corrent sobre la coalició. De totes maneres, Asquith continua sent primer ministre, és liberal i sé que tens amistats entre els dirigents liberals.

—Sí.

—Per això he vingut a demanar-te l’opinió de com es podria rebre la proposta alemanya.

Maud s’ho va pensar. Sabia qui representava Gus. Era el president dels Estats Units qui li feia la pregunta. Hauria de respondre amb exactitud. Casualment, tenia informació clau.

—Fa deu dies, el gabinet va discutir un informe de lord Lansdowne, un exministre d’Afers Estrangers conservador que mantenia que no podem guanyar la guerra.

A Gus se li va il·luminar la cara.

—De debò? No en tenia ni idea.

—És clar que no. Era secret. Ara bé, han corregut rumors i Northcliffe n’ha dit de tots colors, d’això que ell anomena la xerrameca derrotista sobre pau negociada.

—I quina rebuda va tenir l’informe de Lansdowne? —va dir Gus, impacient.

—Jo diria que hi ha quatre homes que estarien d’acord amb ell: el ministre d’Afers Estrangers, sir Edward Grey; el d’Economia, McKenna; el president del Departament d’Indústria i Comerç, Runciman, i el mateix primer ministre.

A Gus li va canviar la cara: una expressió esperançada l’hi va il·luminar.

—Una facció amb un gran poder!

—Sobretot ara que se n’ha anat l’agressiu Winston Churchill. No s’ha pogut recuperar de la massacre de l’expedició als Dardanels, que era la nineta dels seus ulls.

—Qui hi havia, al gabinet, contra Lansdowne?

—David Lloyd George, ministre de la Guerra, el polític més popular del país. I lord Robert Cecil, ministre del Bloqueig; Arthur Henderson, encarregat del pagament als funcionaris, que alhora és dirigent del Partit Laborista, i Arthur Balfour, primer lord de l’Almirallat.

—Vaig veure l’entrevista que va concedir Lloyd George a la premsa. Deia que volia veure una lluita fins a aconseguir la victòria per fora de combat.

—Per desgràcia, molta gent hi està d’acord. Val a dir que tampoc tenen gaires oportunitats d’escoltar altres punts de vista. Els que van contra la guerra, com ara el filòsof Bertrand Russell, estan constantment assetjats pel govern.

—Però, a quina conclusió va arribar el gabinet?

—A cap. Les reunions d’Asquith solen acabar així. Tothom es queixa que és indecís.

—Que frustrant! Però sembla que una proposta de pau bé se l’hauran d’escoltar.

Maud pensava que era reconfortant parlar amb un home que se la prenia seriosament. Fins i tot els que li parlaven de manera intel·ligent de vegades mostraven condescendència envers ella. Walter era l’altra persona que conversava amb Maud d’igual a igual.

En aquell moment va entrar Fitz a la sala. Anava amb la roba negra i grisa de Londres i es veia clarament que venia del tren. Portava un pegat en un ull i caminava amb un bastó.

—Em sap molt de greu haver-los deixat abandonats —va dir, dirigint-se a tothom—. M’he hagut de quedar aquesta nit a Londres, on hi ha una gran agitació pels últims esdeveniments polítics.

—Quins esdeveniments? —va preguntar Gus—. Encara no hem vist la premsa d’avui.

—Ahir, Lloyd George va escriure a Asquith per demanar-li un canvi en la gestió de la guerra. Vol un gabinet de guerra format per tres ministres que tingui tot el poder i que prengui totes les decisions.

—I hi estarà d’acord, Asquith? —va dir Gus.

—No, és clar. Va respondre que si es creava un organisme així, l’havia de presidir el primer ministre.

Bing Westhampton, aquell amic de Fitz tan murri, era al seient al costat de la finestra, amb els peus estirats amunt.

—Això va en contra del que es pretén —va dir—. Un gabinet que tingui Asquith com a president serà tan feble i indecís com el mateix govern. —Va donar un cop d’ull a la sala amb aire de disculpa—. I ja em perdonaran els ministres que són aquí.

—Però tens raó —va respondre Fitz—. La carta és en realitat un desafiament al lideratge d’Asquith, sobretot tenint en compte que Max Aitken, l’amic de Lloyd George, ha donat la notícia a tots els diaris. Ara ja no hi ha possibilitat d’acord. És una lluita fins a la victòria per fora de combat, com diria Lloyd George. Si no se surt amb la seva, haurà de dimitir del Consell de Ministres. I si se surt amb la seva, Asquith es quedarà al marge de tot, i s’haurà d’elegir un nou primer ministre.

Les mirades de Maud i Gus van coincidir. Ella va veure que tenien el mateix al cap. Amb Asquith a Downing Street, la iniciativa per a la pau tenia possibilitats. En canvi, si el bel·ligerant Lloyd George guanyava la contesa, tot seria diferent.

Va sonar el gong a la sala: indicava als convidats que era hora de canviar-se per sopar. S’havia acabat l’hora del te. Maud se’n va anar a la seva habitació.

Tenia la roba a punt. Es posaria el vestit que havia portat de París per a les festes socials de Londres del 1914. S’havia comprat ben poca roba, d’aleshores ençà. Es va treure el vestit de tarda i es va posar una bata de seda. De moment, no avisaria la cambrera: volia uns minuts per a ella. Asseguda davant del tocador, es va mirar al mirall. Tenia vint-i-sis anys i ho començava a notar. Mai no havia estat bonica, però la gent deia que era elegant. Amb l’austeritat del temps de guerra, havia perdut la suavitat infantil que tenia i se li havien pronunciat els angles de la cara. Què pensaria Walter quan la veiés…, si és que es tornaven a veure? Es va tocar els pits. Si més no, encara eren ferms. Això li agradaria. Pensant en ell, se li van endurir els mugrons. Es va preguntar si tenia temps de…

Van tustar a la porta i va apartar les mans amb gest culpable.

—Qui és? —va preguntar.

Es va obrir la porta i va entrar Gus Dewar.

Maud es va aixecar, es va ben tapar amb la bata i va dir en el seu to més adust:

—Fes el favor de sortir d’aquí, Dewar!

—No t’espantis —va dir ell—. T’haig de veure en privat.

—No sé quina raó pot haver-hi per…

—Vaig veure Walter a Berlín.

Maud va callar, sorpresa. Es va mirar Gus. Com podia saber allò d’ella i Walter?

—Em va donar una carta per a tu —li va dir Gus. Es va ficar la mà dins de la jaqueta i en va treure un sobre.

Maud el va agafar amb mà tremolosa.

—Em va dir que no hi havia posat el teu nom ni el seu per si em llegien la carta a la frontera —va continuar—, però no em van escorcollar l’equipatge.

Maud aguantava la carta, inquieta. Tant que havia desitjat tenir notícies seves i ara temia que fossin dolentes. Potser tenia una amant i a la carta li demanava que ho comprengués. O s’havia casat amb una alemanya i li deia que mantingués el seu matrimoni en secret per sempre més. O el pitjor: havia iniciat els tràmits del divorci.

Va estripar el sobre.

Va llegir:


Estimadíssima,

És hivern a Alemanya i al meu cor. M’és impossible dir-te fins a quin punt t’estimo i t’enyoro.



Se li van negar els ulls.

—Oh! —va fer—. Gràcies per haver-me-la portat, Gus!

Ell se li va acostar, vacil·lant.

—Tranquil·la, tranquil·la —li va dir, donant-li uns copets al braç.

Maud va mirar de continuar llegint, però no veia les paraules del paper.

—Sóc tan feliç… —va dir entre llàgrimes.

Va recolzar el cap a l’espatlla de Gus i ell la va abraçar.

—No passa res —va fer ell.

Maud es va deixar anar i va començar a sanglotar.





21


Desembre de 1916





I


Fitz treballava a l’Almirallat, a Whitehall. No era la feina que volia. Anhelava tornar a França, amb el Vuitè Batalló dels Rifles Gal·lesos. Per més que detestés la brutícia i les incomoditats de les trinxeres, no se sentia bé en la seguretat de Londres mentre els altres arriscaven la vida. L’horroritzava que es pensessin que era un covard. Tanmateix, els metges insistien que no tenia la cama guarida i l’exèrcit no li permetia tornar.

Fitz parlava alemany, i per això Smith-Cumming —l’home que es feia dir «C»—, del Departament dels Serveis Secrets, l’havia recomanat al Servei d’Informació de l’Armada, i l’havien destinat temporalment a un departament conegut com Sala 40. L’última cosa que volia era una feina de despatx, però el va sorprendre descobrir que la seva tasca era enormement important per al transcurs de la guerra.

El primer dia del conflicte un vaixell correu, el CS Alert, s’havia endinsat en el mar del Nord, havia localitzat cables de telecomunicació alemanys al fons del mar i els havia tallat. Els senyals sense cable es podien interceptar, però els alemanys no eren estúpids i enviaven tots els missatges codificats. A la Sala 40 era on els britànics intentaven desxifrar-los.

Fitz treballava amb moltes més persones —algunes de ben estranyes, i la majoria no eren militars— que s’escarrassaven per desxifrar el galimaties recollit a les estacions d’escolta de la costa. Fitz no era bo desxifrant trencaclosques —ni tan sols era capaç d’endevinar l’assassí en una novel·la de misteri de Sherlock Holmes—, però sabia traduir el text desxifrat a l’anglès i, el que era més important, la seva experiència al camp de batalla li facilitava jutjar quins eren importants i quins no.

Tampoc és que això canviés res. Al final del 1916 el front occidental amb prou feines s’havia mogut de la posició aconseguida a començament d’any, malgrat els ingents esforços per part de tots dos bàndols: l’incessant atac alemany a Verdun i l’ofensiva encara més costosa dels britànics al Somme. Els aliats necessitaven una empenta definitiva. Si els Estats Units se’ls unien, podrien decantar la balança, però de moment no donaven senyals de voler-ho fer.

Els comandaments dels dos exèrcits donaven les ordres a última hora de la nit o a primera hora del matí, per tant Fitz començava d’hora i treballava intensament fins al migdia. El dimecres després de cacera, va sortir de l’Almirallat a dos quarts d’una i va agafar un taxi per anar a casa. La pujada de Whitehall a Mayfair era massa per a ell, encara que fos curta.

Les tres dones amb què vivia —Bea, Maud i la tia Herm— seien a taula per dinar quan ell va arribar. Fitz va donar el bastó i la gorra de l’uniforme a Grout i va anar al menjador. En comparació amb l’ambient utilitari del seu despatx, trobava plaer en la calidesa de casa seva: els mobles luxosos, els criats discrets, la porcellana francesa i les estovalles blanques.

Va demanar a Maud si hi havia novetats polítiques. Hi havia hagut una escaramussa entre Asquith i Lloyd George. El dia anterior Asquith havia dimitit com a primer ministre fent molt soroll. Fitz estava preocupat: no era un admirador del liberal Asquith, però seria pitjor si el seu successor es deixava seduir per la solució fàcil de les converses de pau.

—El rei ha rebut Bonar Law —va dir Maud.

Andrew Bonar Law era el cap dels conservadors. L’últim vestigi de poder reial que quedava a la política britànica era el dret del monarca a nomenar el primer ministre, si bé el candidat escollit s’havia de guanyar el suport del Parlament.

—Què ha passat? —va preguntar Fitz.

—Bonar Law ha refusat ser primer ministre.

Fitz es va reprimir.

—Com ha pogut refusar una proposta del rei? —Fitz creia que tots els homes havien d’obeir el monarca, sobretot si eren conservadors.

—Creu que ha de ser Lloyd George. Però el rei no el vol.

—Espero que no —va intervenir Bea—. Aquell home no és pas millor que un socialista.

—Això ja ho sé —va dir Fitz—. Però és més agressiu que tota la resta junts. Almenys donaria una mica d’empenta a la guerra.

—Jo el que temo és que no aprofiti l’oportunitat de signar la pau —va dir Maud.

—La pau? —va dir Fitz—. No crec que t’hagis d’amoïnar gaire per això. —Va intentar no semblar encès, però les converses derrotistes sobre la pau li feien pensar en totes les vides que s’havien perdut: el pobre tinent Carlton-Smith, tan jove; tants Amics d’Aberowen; fins i tot l’infeliç Owen Bevin, tirotejat per un escamot d’execució. És que el seu sacrifici no hauria servit de res? Només de pensar-ho li semblava una blasfèmia. Fent un esforç per parlar en un to de veu informal, va dir:

—No hi haurà pau fins que un dels dos bàndols guanyi.

Els ulls de Maud van llampegar amb ràbia, però també es va dominar.

—Podem tenir el millor dels dos mons: un lideratge enèrgic de la guerra amb Lloyd George com a president del Consell de Guerra, i un primer ministre d’Estat com Arthur Balfour per negociar la pau si decidim que és el que volem.

—Mmm. —Aquella idea no agradava gens a Fitz, però Maud tenia una manera de plantejar les coses que costava de rebatre. Fitz va canviar de tema—. Què penses fer aquesta tarda?

—La tia Herm i jo anirem a l’East End. Celebrem una reunió al Club d’Esposes de Soldats. Els oferim te i pastissos, pagats per tu, Fitz, cosa que t’agraïm, i intentem ajudar-les a resoldre els seus problemes.

—Com ara quins?

—Trobar un lloc adequat per viure —va contestar la tia Herm— i una persona de confiança amb qui deixar els nens són els més habituals.

Fitz ho va trobar divertit.

—Em sorprens, tia. Abans no t’agradaven gens, les aventures de Maud a l’East End.

—Són temps de guerra —va dir lady Herm en to desafiant—. Tots hem de fer el que puguem.

—Potser vindré amb vosaltres —va dir Fitz sense reflexionar—. Els convé veure que a la guerra els comtes també reben trets, no sols els estibadors.

Maud va fer cara de sorpresa, però va dir:

—Sí, i tant; sí, si vols.

Fitz va veure que no li feia gaire il·lusió. Segur que al seu club feien xerrades de tendències esquerranes, sobre el dret de les dones i disbarats d’aquests. Tot i així, mentre ell pagués no li podia pas negar el dret a assistir-hi.

Van acabar de dinar i van anar a preparar-se per marxar. Fitz va anar al vestidor de la seva dona. La minyona de Bea, Nina, una dona de cabells grisos, ajudava l’esposa de Fitz a treure’s el vestit que s’havia posat per a l’àpat. Bea va murmurar alguna cosa en rus, i Nina va contestar en la mateixa llengua, la qual cosa va irritar Fitz: li va semblar que ho feien expressament per excloure-l’en. Va parlar en rus perquè es pensessin que ho havia entès tot, i va dir a la minyona:

—Deixi’ns sols, si us plau. —Ella va fer una reverència i va marxar.

—Avui no he vist Boy —va dir Fitz, que havia sortit d’hora de casa—. Haig de passar per l’habitació dels nens abans que se l’enduguin a passejar.

—Avui no el trauran —va dir Bea, ansiosa—. Té una mica de tos.

Fitz va arrugar el front.

—Necessita que li toqui l’aire.

Es va quedar parat en veure que la seva dona estava a punt de plorar.

—Pateixo per ell —va dir Bea—. Ara que tu i Andrei arrisqueu la vostra vida a la guerra, potser Boy és l’únic que em quedarà.

Andrei, el seu germà, estava casat, però no tenia fills. Si morien Andrei i Fitz, Boy seria l’única família que tindria Bea. Per aquesta raó era tan protectora amb el seu fill.

—Tot i així, no li farà cap bé que el tinguis tancat en una gàbia de vidre.

—No entenc aquest món —va dir Bea lúgubrement.

—Em sembla que ja saps què vull dir.

Bea es va treure els enagos. El seu cos era més voluptuós que abans. Fitz va observar com es deslligava les cintes que li sostenien les mitges i es va imaginar mossegant-li la carn de l’interior de les cuixes.

Ella el va enxampar mirant-la.

—Estic cansada —va dir—. Dormiré una estona.

—Et podria fer companyia.

—Em pensava que te n’anaves als barris baixos amb la teva germana.

—No cal que hi vagi.

—Necessito descansar.

Ell es va posar dret, però va canviar d’idea. Estava enfadat i se sentia rebutjat.

—Fa molt que no em deixes venir al teu llit.

—No he comptat els dies.

—Jo sí, i han estat setmanes, no dies.

—Ho sento. Estic tan preocupada per tot! —Tornava a estar a punt de plorar.

Fitz sabia que patia pel seu germà i va simpatitzar amb la seva indefensa ansietat, però milions de dones vivien el mateix martiri, i la noblesa tenia el deure de mostrar-se estoica.

—M’han dit que, mentre jo era a França, assisties als serveis a l’ambaixada russa.

A Londres hi havia una església ortodoxa russa, però a l’ambaixada també hi havia una capella.

—Qui t’ho ha dit?

—Tant se val qui m’ho ha dit. —L’hi havia dit la tia Herm—. Abans de casar-nos et vaig demanar que et convertissis a l’església d’Anglaterra i no ho vas voler.

Ella no el mirava als ulls.

—No em va semblar que fes cap mal assistir a un parell de serveis —va dir Bea fluixet—. Em sap molt de greu haver-te disgustat.

Fitz desconfiava de tots els capellans estrangers.

—Aquells sacerdots et diuen que és pecat trobar plaer al llit amb el teu marit?

—I ara! Però quan no hi ets, em sento tan sola, tan lluny de totes les coses que tenia de petita…, que és un consol sentir himnes i pregàries en rus.

Fitz se’n va compadir. Havia de ser difícil. Ell no es plantejaria mai la possibilitat d’anar a viure permanentment en un país estranger. També sabia, per converses que havia compartit amb altres homes casats, que no era estrany que una dona es resistís a les insinuacions del marit després de néixer el primer fill.

Però es va endurir. Tothom havia de fer sacrificis. Bea podia estar agraïda de no haver de córrer davant del foc d’artilleria.

—Crec que he complert el meu deure amb tu —va dir—. Quan ens vam casar, vaig pagar els deutes de la teva família. Vaig contractar especialistes, russos i anglesos, per planificar la reorganització de les propietats. —Els especialistes havien dit a Andrei que assequés els aiguamolls per tenir més terra cultivable, i que busqués carbó i altres minerals, però al final no havia fet res de res—. No és culpa meva que Andrei hagi malversat totes les oportunitats.

—Sí, Fitz —va dir ella—. Vas fer tot el que havies promès.

—I ara et demano que compleixis tu el teu deure. Tu i jo hem de tenir hereus. Si Andrei mor sense tenir fills, el nostre fill heretarà dues propietats immenses. Serà un dels propietaris de terres més importants del món. Hem de tenir més fills per si de cas, Déu no ho vulgui, li passés res a Boy.

Ella va mantenir els ulls abaixats.

—Sé quin és el meu deure.

Fitz se sentia deshonest. Parlava d’un hereu —i tot el que havia dit era cert—, però no li deia que anhelava veure el seu cos tendre estirat per a ell sobre els llençols, blanc sobre blanc, i els seus cabells rossos escampats sobre el coixí. Va reprimir aquella visió.

—Si saps quin és el teu deure, compleix-lo, t’ho ordeno. La pròxima vegada que vingui a la teva habitació, espero ser ben rebut, sent com sóc un marit afectuós.

—Sí, Fitz.

Se’n va anar. S’alegrava d’haver deixat les coses clares, però tenia la inquietant sensació d’haver fet una cosa mal feta. Era una bestiesa: havia cridat l’atenció de Bea sobre el seu error i ella havia acceptat l’amonestació. Així era com havien de ser les coses entre marit i muller. Però no se sentia tan satisfet com hauria volgut.

Es va treure Bea del cap quan va trobar Maud i la tia Herm al rebedor. Es va posar la gorra de l’uniforme i es va mirar al mirall, però de seguida va apartar la vista. Últimament mirava de no pensar gaire en el seu aspecte. La bala li havia danyat els músculs del cantó esquerre de la cara i tenia una parpella permanentment tancada. Era una desfiguració menor, però la seva vanitat no se’n recuperaria mai. Es va dir que havia d’estar agraït de no haver perdut la visió.

El Cadillac blau encara era a França, però n’havia aconseguit un altre. El xofer coneixia el camí: era evident que ja havia portat altres vegades Maud a l’East End. Al cap de mitja hora van parar davant del Calvary Gospel Hall, una miserable capelleta amb la teulada de llauna. Semblava que l’haguessin traslladada d’Aberowen, fins al punt que Fitz es va preguntar si el pastor devia ser gal·lès.

El te ja havia començat i el local era ple de gom a gom de dones joves amb els seus fills. Feia més pudor que als barracons, i Fitz va haver de resistir la temptació de tapar-se el nas amb un mocador.

Maud i lady Herm van anar per feina de seguida: Maud rebia les dones una per una al despatx del fons i la tia Herm organitzava la cua. Fitz va passar coixejant d’una taula a l’altra preguntant a les dones on servien els seus marits i quines experiències havien viscut, mentre els nens jugaven per terra. Les noies joves sovint reien i es quedaven callades quan Fitz els parlava, però no eren dones tan fàcils d’atabalar. Li van preguntar en quin regiment servia i com s’havia fet la ferida.

Quan havia recorregut mitja sala, va veure Ethel.

Ja s’havia fixat que hi havia dos despatxos al fons de la sala: un era el de Maud, i vagament s’havia preguntat de qui devia ser l’altre. Va aixecar el cap just quan la porta s’obria i en sortia Ethel.

Feia dos anys que no la veia, però no havia canviat gaire. Els rínxols li voleiaven quan caminava i el seu somriure era com un raig de sol. Duia un vestit vell i gastat, com la roba de totes les dones que hi havia allà, tret de Maud i lady Herm, però tenia la mateixa figura esvelta, i Fitz no va poder evitar pensar en el cosset que tan bé coneixia. Sense ni mirar-lo, el va embruixar. Va ser com si el temps no hagués passat des que rodolaven, rient i fent-se petons, al llit de la suite Gardènia.

Ethel va anar a parlar amb l’únic home que hi havia a la sala a part de Fitz, un home ample d’espatlles amb un vestit de carrer de color gris fosc i d’una roba gruixuda, que estava assegut en una taula i prenia notes en un quadern. L’home duia unes ulleres gruixudes, però, així i tot, Fitz va poder veure l’adoració als seus ulls quan va mirar Ethel. Ella li va parlar amb familiaritat, i Fitz es va preguntar si devien estar casats.

Ethel es va girar i va enxampar Fitz mirant-la. Va arquejar les celles i va obrir la boca per la sorpresa. Va recular una passa, atabalada, i va ensopegar amb una cadira. La dona asseguda a la cadira va aixecar el cap amb una expressió d’irritació. Ethel va demanar disculpes a la dona, sense mirar-la.

Fitz es va aixecar, amb una certa dificultat a causa de la cama malferida, sense deixar de mirar Ethel. Ella va dubtar, sense saber si anar cap a ell o amagar-se al despatx.

—Hola, Ethel —va dir.

Ella no podia sentir què deia a causa del soroll que hi havia a la sala, però va veure com se li movien els llavis i es va imaginar el que havia dit.

Finalment, la noia va prendre una decisió i va anar cap a ell.

—Bona tarda, lord Fitzherbert —va dir, i la seva cantarella gal·lesa va fer que aquella frase de cortesia sonés com una melodia. Li va allargar la mà i van encaixar. Tenia la pell aspra.

Fitz la va imitar i la va tractar amb formalitat.

—Com està, senyora Williams?

Ella va agafar una cadira i va seure. Mentre tornava a seure, Fitz va ser conscient que ella l’havia situat hàbilment en un pla d’igualtat, sense donar lloc a cap intimitat.

—Vaig saber que servia als Amics d’Aberowen —va dir—. Em va saber molt greu… —Se li va escanyar la veu. Va mirar a terra i va tornar a començar—. Em va saber molt greu que el ferissin. Espero que estigui recuperat.

—A poc a poc. —Fitz va veure que la seva preocupació era sincera. No l’odiava, malgrat tot el que havia passat, i es va commoure.

—Com el van ferir?

Fitz havia explicat la història tantes vegades que l’avorria.

—Va ser el primer dia al Somme. Gairebé no vaig entrar en batalla. Vam pujar dalt del turó, vam travessar la tanca de filat i ens vam endinsar en terra de ningú, i el següent record que en tinc és que em duien en una llitera i que sentia un mal horrorós.

—El meu germà el va veure caure.

Fitz recordava l’insubordinat caporal William Williams.

—Ah, sí? Com li va anar?

—La seva secció va capturar una trinxera alemanya, però la van haver d’abandonar en quedar-se sense munició.

Fitz s’havia perdut els informes perquè era a l’hospital.

—Li van donar una medalla?

—No. El coronel li va dir que hauria d’haver defensat la seva posició fins a la mort. Billy li va replicar: «Com vostè, vol dir?», i el van amonestar.

Fitz no se’n va sorprendre. Williams era un busca-raons.

—Què hi fa, vostè, aquí?

—Treballo amb la seva germana.

—No m’ho havia dit.

Ethel el va mirar amb equanimitat.

—No es devia imaginar que li interessés la vida d’una antiga criada.

Era una provocació, però Fitz la va ignorar.

—Què fa?

—Sóc la redactora en cap de The Soldier’s Wife. M’encarrego de la impressió i la distribució, i n’edito els textos. També porto els comptes.

Fitz estava impressionat. Era un gran pas endavant per a una majordoma. Però la noia sempre havia tingut una gran capacitat d’organització.

—Dels meus diners, suposo.

—No ho crec. Maud és prudent. Sap que no li fa res pagar el te i els pastissos, i les visites mèdiques als fills dels soldats, però no faria servir els seus diners per fer propaganda antibel·licista.

Fitz va continuar parlant només pel plaer de veure la cara de la noia.

—Això és el que publica el diari? —va preguntar—. Propaganda antibel·licista?

—Parlem públicament del que altres diuen només secretament: de la possibilitat de pau.

Tenia raó. Fitz sabia que els líders polítics dels partits majoritaris havien estat conversant sobre la possibilitat de demanar la pau, la qual cosa el feia enrabiar. Però no volia discutir amb Ethel.

—Lloyd George, el seu ídol, està a favor de continuar lluitant.

—Creu que el faran primer ministre?

—El rei no el vol. Però podria ser l’únic candidat capaç d’unir el Parlament.

—Em fa por que no allargui la guerra.

Maud va sortir del despatx i Fitz es va adonar que el te s’havia acabat. Les dones recollien les tasses i els plats, i buscaven els seus fills. Es va meravellar en veure la tia Herm carregada amb una pila de plats bruts. Com havia canviat les persones, la guerra!

Va tornar a mirar Ethel. Continuava sent la dona més atractiva que havia vist mai. Va cedir a un impuls. Parlant en veu baixa, va dir:

—Voldries que ens veiéssim demà?

Ella es va atabalar.

—Per què? —va preguntar baixet.

—Sí o no?

—On?

—A Victoria Station. A la una. A l’entrada de l’andana número tres.

Abans que la noia pogués contestar, l’home de les ulleres gruixudes es va acostar i Ethel va presentar-los.

—Comte Fitzherbert, li presento el senyor Bernie Leckwith, secretari de la branca d’Aldgate del Partit Independent del Treball.

Fitz li va donar la mà. Leckwith devia tenir vint-i-cinc anys, aproximadament, i segurament la seva mala vista li havia impedit servir a l’exèrcit.

—Em sap greu que l’hagin ferit, lord Fitzherbert —va dir Leckwith amb accent cockney.

—Vaig ser un de tants, i tinc sort de ser viu.

—En perspectiva, creu que haurien pogut fer res de diferent al Somme que hagués canviat el resultat?

Fitz s’ho va rumiar un moment. Era una pregunta molt encertada.

Mentre meditava, Leckwith va dir:

—Necessitaven més homes i més munició, com diuen els generals? O una tàctica més flexible i més bones comunicacions, com diuen els polítics?

—Totes aquestes coses hi haurien ajudat —va dir Fitz cautelosament—, però, sincerament, no crec que ens haguessin garantit la victòria. L’atac estava condemnat des del començament. Però no podíem saber-ho. Ho havíem d’intentar.

Leckwith va fer que sí, com si s’hagués confirmat la seva sospita.

—Li agraeixo la sinceritat —va dir, gairebé com si Fitz hagués fet una confessió.

Van sortir de la capella i Fitz va ajudar a entrar la tia Herm i Maud al cotxe que els esperava. Després hi va pujar ell i el xofer va engegar.

Fitz no podia evitar respirar amb una certa dificultat. Estava una mica trasbalsat. Feia tres anys Ethel comptava fundes de coixí a Ty Gwyn. Ara era redactora en cap d’un diari que, per petit que fos, els ministres consideraven que era com una espina clavada al si del govern.

Quina relació devia tenir Ethel amb aquell Bernie Leckwith, tan sorprenentment intel·ligent?

—Qui és aquell tal Leckwith? —va preguntar a Maud.

—Un polític local important.

—És el marit de Williams?

Maud va riure.

—No, malgrat que tothom pensa que ho hauria de ser. És intel·ligent, lluita pels mateixos ideals que ella i adora el seu fill. No sé per què Ethel no s’hi ha casat fa anys.

—Potser no li fa bategar el cor.

Maud va arquejar les celles i Fitz es va adonar que havia estat massa franc. De seguida, va afegir:

—Aquesta mena de noies es volen enamorar, oi? Es casarà amb un heroi de guerra, no amb un bibliotecari.

—No és una noia d’aquesta mena, ni de cap —va dir Maud una mica gèlida—. Si és alguna cosa, és excepcional. No se’n troben, de dones com ella.

Fitz va mirar cap a un altre cantó. Sabia que la seva germana tenia raó.

Es va preguntar com devia ser el seu fill; per força havia de ser un dels marrecs amb la cara bruta que jugaven per terra. Segurament havia vist el seu fill sense ni saber-ho. La idea el va commoure extraordinàriament. Per algun motiu li van venir ganes de plorar.

Quan el cotxe va passar per Trafalgar Square, Fitz va dir al xofer que parés.

—Passaré un moment pel despatx —va dir a Maud.

Fitz va entrar coixejant a l’antiga seu de l’Almirallat i va pujar l’escala. Tenia una taula a la secció diplomàtica, que ocupava la Sala 45. El tinent segon Carver, un estudiant de llatí i grec que havia vingut de Cambridge per ajudar a descodificar els missatges alemanys, li va dir que aquella tarda no havien arribat gaires missatges interceptats i que no calia que fes res. Tanmateix, hi havia novetats.

—Ja ho sap? —va dir en Carver—. El rei ha convocat Lloyd George.





II


L’endemà, Ethel es va passar el matí pensant que no aniria a la trobada amb Fitz. Com gosava proposar-li-ho? Feia més de dos anys que no en sabia res. S’havien trobat i ni tan sols havia preguntat per Lloyd, pel seu propi fill! Era l’home egoista, insensible i mentider de sempre.

Tot i així, la noia no tocava de peus a terra. Fitz l’havia mirat amb aquells ulls verds intensos, i li havia fet preguntes sobre la seva vida, com si fos important per a ell, a diferència del que els seus actes demostraven. Ja no era l’home diví i perfecte que havia conegut: la seva cara atractiva estava desfigurada per un ull mig tancat, i s’havia de repenjar en un bastó per caminar. Però aquelles febleses li feien venir ganes de cuidar-lo. Es va dir que era una ximpleta. Tenia prou diners perquè el cuidessin la mar de bé. No aniria a trobar-se amb ell.

Al migdia va sortir del local de The Soldier’s Wife —dues habitacions petites sobre una impremta que compartien amb el Partit Independent del Treball— i va agafar un autobús. Aquell matí Maud no era a l’oficina i això va estalviar a Ethel el maldecap d’haver-se d’inventar una excusa.

D’Aldgate a Victoria amb autobús i metro hi havia un bon tros, i Ethel va arribar a la trobada amb uns quants minuts de retard. Va pensar que potser Fitz s’hauria impacientat i hauria marxat, i la idea la va fer sentir malament; però hi era, amb un vestit de xeviot, com si sortís de la ciutat, i Ethel es va sentir millor de seguida.

Ell li va somriure.

—Em feia por que no vinguessis —va dir.

—No sé per què ho he fet —va contestar la noia—. Per què em vas demanar que vingués?

—Et vull ensenyar una cosa. —La va agafar del braç.

Van sortir de l’estació. Ethel estava contenta com una bleda d’anar de bracet amb Fitz, però no entenia com era tan agosarat. Era una persona molt coneguda. I si topaven amb algun dels seus amics? Segurament farien veure que no es veien. En la classe social de Fitz, no s’esperava que un home que feia anys que era casat fos fidel a la seva dona.

Van agafar un autobús i al cap d’unes quantes parades van baixar al dissolut barri de Chelsea, amb cases barates plenes d’artistes i escriptors. Ethel no es podia imaginar què volia que veiés. Van caminar per un carrer de casetes i Fitz va dir:

—Has assistit mai a un debat del Parlament?

—No —va dir Ethel—. Però m’agradaria molt.

—T’ha de convidar un membre del Parlament o un lord. Vols que ho faci?

—Sí, si us plau!

Fitz semblava content que la noia hagués acceptat.

—Ja estaré al cas quan hi hagi alguna cosa interessant. Has de veure Lloyd George en acció.

—Sí!

—Avui està formant govern. Diria que aquesta nit besarà la mà del rei com a primer ministre.

Ethel va mirar al voltant estranyada. En alguns llocs, Chelsea encara semblava el poble que havia estat feia cent anys. Els edificis més antics eren casetes i cases de pagès, de planta baixa i amb grans horts i jardins. Era desembre i no hi havia gaire vegetació, i així i tot, el barri conservava un agradable ambient semirural.

—La política és ben curiosa —va dir Ethel—. Des que sóc prou gran per llegir el diari que vull que Lloyd George sigui primer ministre, i ara que ho serà, estic consternada.

—Per què?

—És la figura important més bel·ligerant del govern. El seu nomenament podria representar que s’esfumés qualsevol possibilitat de pau. I d’altra banda…

Fitz la va mirar, intrigat.

—Què?

—És l’únic que podria mantenir les converses de pau sense que el crucifiquessin els diaris assedegats de sang de Northcliffe.

—No està mal pensat —va dir Fitz, amb cara de preocupació—. Si ho fes qualsevol altre, els titulars bramarien: «Fora Asquith», o Balfour o Bonar Law, «i que entri Lloyd George!». En canvi, si ataquen Lloyd George no els queda ningú.

—Llavors potser encara hi ha una esperança per a la pau.

Fitz es va permetre un to d’irritació a la veu.

—Per què no tens esperances de victòria, més que de pau?

—Perquè així és com ens vam trobar en aquest atzucac —va dir ella, assenyadament—. Què em volies ensenyar, per cert?

—Això. —Va aixecar el pestell d’una tanca i la va obrir. Van entrar al terreny d’una casa aïllada de dos pisos. El jardí estava abandonat i tot plegat necessitava una mà de pintura, però era una encantadora casa de proporcions mitjanes, la mena de lloc que devia pertànyer a un músic d’èxit, va imaginar Ethel, o potser a un actor conegut. Fitz va treure una clau de la butxaca i va obrir la porta. Van entrar i, després de tancar la porta, Fitz li va fer un petó.

Ella es va deixar fer. Feia molt de temps que no li feien un petó i se sentia com un caminant assedegat en un desert. Li va acariciar el coll i va prémer els pits contra ell. Va percebre que estava tan desesperat com ella. Abans de perdre el domini de si mateixa, el va apartar.

—Para —va dir sense alè—. Para.

—Per què?

—L’última vegada que vam fer això vaig acabar parlant amb el teu maleït advocat. —Es va allunyar una mica d’ell—. Ja no sóc tan innocent.

—Aquesta vegada serà diferent —va dir ell, panteixant—. Vaig ser un idiota deixant-te marxar. Ara ho veig. Jo també era jove.

Per calmar-se una mica, Ethel va donar un cop d’ull a les habitacions. Estaven atapeïdes de mobles vells sense gràcia.

—De qui és aquesta casa? —va preguntar.

—Teva —va dir ell—. Si la vols.

Ella el va mirar fixament. Què volia dir, allò?

—Podries viure aquí amb el nen —va explicar Fitz—. La va ocupar molts anys una dona gran que havia estat la majordoma del meu pare. Va morir fa pocs mesos. La podries decorar i comprar mobles nous.

—Viure aquí? —va exclamar ella—. En qualitat de què?

Ell no va tenir cor per dir-ho.

—De la teva amant? —va dir la noia.

—Podries tenir una mainadera, i un parell de minyones i un jardiner. Fins i tot un cotxe amb xofer, si et fa il·lusió.

El que li feia il·lusió a Ethel era tenir-lo a ell.

Fitz va interpretar malament la cara pensarosa de la noia.

—La trobes massa petita? T’agradaria més Kensington? Vols un majordom i una majordoma? Et donaré el que vulguis, m’entens? La meva vida és buida sense tu.

Ethel va veure que Fitz parlava sincerament. Almenys així li ho semblava ara que estava excitat i insatisfet. La noia sabia per experiència que això podia canviar en un tres i no res.

El problema era que ella el volia amb la mateixa intensitat.

Fitz li ho devia veure a la cara, perquè la va tornar a abraçar. Ella va girar la cara per deixar-se besar. «En vull més», va pensar.

Una vegada més, Ethel es va apartar abans de perdre el domini de si mateixa.

—I bé? —va dir ell.

Ethel no podia prendre una decisió assenyada mentre ell l’estigués besant.

—Necessito estar sola —va dir. Es va obligar a allunyar-se’n mentre encara no fos massa tard—. Me’n vaig a casa —va dir. Va obrir la porta—. He de pensar. —Es va parar al llindar.

—Pensa-hi tant com vulguis —va dir ell—. Esperaré.

Ethel va tancar la porta i se’n va anar corrents.





III


Gus Dewar era a la National Gallery de Trafalgar Square, mirant Autoretrat als seixanta-tres anys de Rembrandt, quan una dona al seu costat li va dir:

—Quin home més extraordinàriament lleig.

Gus es va girar i el va sorprendre reconèixer Maud Fitzherbert.

—Jo o Rembrandt? —va dir rient.

Van sortir junts del museu.

—Quina coincidència més agradable —va dir Gus— que ens hàgim trobat aquí.

—De fet, l’he vist i l’he seguit —va dir Maud, i va abaixar la veu—. Li volia preguntar per què els alemanys no havien fet encara l’oferta de pau que em va dir que estava a punt d’arribar.

Ell no en sabia la resposta.

—Podrien haver canviat d’idea —va dir, lúgubrement—. Tant allà com aquí hi ha una facció a favor de la pau i una a favor de la guerra. Potser la facció a favor de la guerra ha guanyat aquesta partida, i ha fet canviar d’idea el kàiser.

—Per força han de veure que les batalles no canvien res! —va dir ella amb exasperació—. Ha llegit als diaris d’avui que els alemanys han pres Bucarest?

Gus va fer que sí. Romania havia declarat la guerra a l’agost, i durant un temps els britànics havien tingut l’esperança que el nou aliat donés una empenta important a la guerra, però Alemanya havia envaït el país al setembre i ara la capital de Romania havia caigut.

—De fet, la que hi ha sortit guanyant és Alemanya, que ara té el petroli romanès.

—Això mateix —va dir Maud—. És el mateix pas endavant, pas endarrere de sempre. Quan n’aprendrem?

—El nomenament de Lloyd George com a primer ministre no és encoratjador —va dir Gus.

—Ah. Em sembla que s’equivoca.

—Vol dir? Ha bastit la seva reputació política sent més agressiu que ningú. Després d’això li serà difícil lluitar per la pau.

—No n’estigui tan segur. Lloyd George és imprevisible. Podria canviar de camisa. Només se’n sorprendrien els que siguin prou ingenus per haver cregut en la seva sinceritat.

—Vaja, això sí que és esperançador.

—Sigui com sigui, tant de bo tinguéssim una dona com a primer ministre.

Gus no creia que això fos possible mai, però no ho va dir.

—Hi ha una altra cosa que li volia preguntar —va dir Maud, i es va parar.

Gus es va girar per mirar-la. Potser perquè les pintures l’havien sensibilitzat, es va sorprendre admirant-li la cara. Va notar els trets marcats del nas i la barbeta, els pòmuls alts i el coll llarg. Els llavis carnosos i aquells grans ulls verds afinaven l’angulositat dels seus trets.

—El que vulgui —va dir.

—Què li va dir, Walter?

El cap de Gus va tornar a la sorprenent conversa que havia mantingut al bar de l’hotel Adlon de Berlín.

—Em va dir que es veia obligat a explicar-me un secret. Però després no em va dir quin.

—Es devia pensar que ho endevinaria.

—Endevino que està enamorat de vostè. I per la seva reacció quan li vaig donar la carta a Ty Gwyn, vaig veure que el seu amor és correspost. —Gus va somriure—. Si em permet dir-ho, és un home afortunat.

La noia va assentir i Gus va veure que estava alleujada. Va pensar que el secret devia anar més enllà i per això ella volia esbrinar què sabia. Què més devien amagar? Potser que estaven promesos.

Van caminar. «Entenc per què Walter l’estima», va pensar Gus. «Jo me’n podria enamorar en un tres i no res».

Maud el va sorprendre dient tot de sobte:

—Ha estat mai enamorat, senyor Dewar?

Era una pregunta massa directa, però Gus la va contestar:

—Sí, dues vegades.

—Però ja no ho està.

Gus va sentir la necessitat de confiar-s’hi.

—L’any que va esclatar la guerra, vaig ser prou dèbil per enamorar-me d’una dona que ja estava casada.

—Ella l’estimava?

—Sí.

—Què va passar?

—Li vaig demanar que deixés el seu marit per mi. Vaig fer molt mal fet i sé que li estranyarà, però ella era millor persona que jo i va rebutjar la meva oferta immoral.

—Ja no em sorprèn res tan fàcilment. Quan va ser la segona vegada?

—L’any passat em vaig prometre amb una noia de la meva ciutat, Buffalo. Però ella es va casar amb un altre.

—Oh! Em sap molt de greu. No li ho hauria d’haver preguntat. Li he fet reviure un record dolorós.

—Molt dolorós.

—Perdoni’m si li dic que això em fa sentir millor. Perquè coneix la pena que pot comportar l’amor.

—Sí.

—Però potser al final hi haurà pau i la meva pena s’acabarà.

—De debò que ho espero, lady Maud —va dir Gus.





IV


Ethel va estar uns quants dies torturant-se i rumiant la proposta de Fitz. Girant la manovella per escórrer la bugada al pati glaçat, s’imaginava en aquella casa tan bonica de Chelsea, amb Lloyd corrent pel jardí vigilat per una mainadera atenta. «Et donaré el que vulguis», havia dit Fitz, i ella sabia que era veritat. Posaria la casa al seu nom. La portaria a Suïssa i al sud de França. Si s’hi posava, el podia convèncer perquè li passés una assignació, i així tindria uns ingressos tota la vida, encara que ell se’n cansés, tot i que sabia que s’ho podia manegar perquè no se n’avorrís mai.

Era vergonyós i fastigós, es va dir severament. Seria una dona pagada per sexe: i què volia dir la paraula «prostituta», si no això? No podria convidar mai els pares al seu amagatall de Chelsea perquè ells sabrien immediatament què significava.

Li importava, això? Potser no, però hi havia altres coses. Esperava alguna cosa més de la vida que comoditats. Com a amant d’un milionari, no podria continuar fent campanya en nom de les dones de classe treballadora. La seva vida política s’hauria acabat. Perdria el contacte amb Bernie i Mildred, i fins i tot se li faria estrany veure Maud.

Però, qui era ella per demanar tant de la vida? Era Ethel Williams, nascuda a la casa d’un miner del carbó! Com podia fer fàstics a una vida plena de comoditats? «No tindràs tanta sort», va pensar, fent ús d’una de les expressions preferides de Bernie.

I també havia de pensar en Lloyd. Tindria una institutriu, i més endavant, Fitz li pagaria una bona escola. Creixeria entre l’elit i tindria una vida de privilegis. Tenia dret Ethel a negar-li-ho?

No s’havia decidit encara quan va obrir el diari al despatx que compartia amb Maud i es va assabentar d’una altra oferta sensacional. El 12 de desembre el canceller alemany, Theobald von Bethmann-Hollweg, havia proposat als aliats iniciar converses de pau.

Ethel estava eufòrica. Pau? Era realment possible? Billy tornaria a casa?

De seguida, el primer ministre francès va qualificar el missatge de tàctica de distracció, i el d’Afers Estrangers rus va denunciar les «propostes enganyoses» dels alemanys, per bé que Ethel creia que el que comptava era la reacció dels britànics.

Lloyd George no va fer cap parlament públic, amb l’excusa que tenia mal de coll. A Londres, al desembre, la meitat de la població tenia tos i estava refredada, però a Ethel li semblava que el que volia Lloyd George era temps per pensar. S’ho va prendre com un bon senyal. Una resposta immediata hauria estat negativa: tot el que no fos allò era esperançador. Si més no, es plantejava la pau, va pensar amb optimisme.

Mentrestant, el president Wilson va decantar la balança cap al cantó de la pau utilitzant la seva influència. Va proposar que, prèviament a les converses, totes les potències en guerra plantegessin els seus objectius: el que volien assolir amb la batalla.

—Això els ha avergonyit —va dir Bernie Leckwith aquell vespre—. Ja no recorden per què van començar la guerra. Ara només combaten perquè volen guanyar.

Ethel va recordar el que havia dit la senyora Dai Ponies sobre la vaga: «Aquests homes, un cop comencen a lluitar, l’únic que els importa és guanyar. No ho deixaran córrer, costi el que costi». Li hauria agradat saber com hauria reaccionat una primera ministra a una proposta de pau.

Els dies següents, però, va començar a pensar que Bernie tenia raó. La proposta del president Wilson va topar amb un silenci estrany. Cap país no va respondre immediatament. Això va posar més furiosa Ethel. Com podien continuar si ni tan sols sabien per què lluitaven?

Al final de la setmana, Bernie va organitzar una assemblea pública per debatre el comunicat dels alemanys. El dia de l’assemblea, quan Ethel es va despertar, es va trobar el seu germà al costat del llit amb l’uniforme caqui.

—Billy! —va cridar—. Ets viu!

—I amb una setmana de permís —va dir—. Aixeca’t del llit, gandula.

Ethel va saltar del llit, es va posar una bata sobre la camisa de dormir i el va abraçar.

—Oh, Billy, que contenta que estic de veure’t. —Es va fixar en el galons que duia a la màniga—. Ja ets sergent, eh?

—Sí.

—Com has entrat a casa?

—Mildred m’ha obert la porta. De fet, vaig arribar ahir a la nit.

—On has dormit?

El noi es va posar vermell.

—A dalt.

Ethel va somriure.

—Un xicot amb sort.

—M’agrada molt, Ethel.

—A mi també —va dir Ethel—. Mildred és un tresor. T’hi casaràs?

—Si sobrevisc a la guerra, sí.

—No t’importa la diferència d’edat?

—Té vint-i-tres anys. No és com si tingués trenta anys o més.

—I la canalla?

Billy es va arronsar d’espatlles.

—Són bones nenes, però encara que no ho fossin, les aguantaria per ella.

—Ja veig que l’estimes.

—No costa gaire.

—Ha muntat un petit negoci. Ja deus haver vist els barrets que té a l’habitació.

—Sí. Diu que li va bé.

—Molt bé. És molt treballadora. Ha vingut amb tu, Tommy?

—Va venir amb el mateix vaixell, però se n’ha anat a Aberowen en tren.

Lloyd es va despertar, va veure un desconegut a l’habitació i es va posar a plorar. Ethel el va agafar a coll i el va bressolar.

—Anem a la cuina —va dir al seu germà—. Et faré l’esmorzar.

Billy va llegir el diari mentre ella preparava les farinetes.

—Maleït sia! —va dir al cap d’un moment.

—Què?

—Veig que el malparit de Fitzherbert ha obert la seva bocassa. —Va clavar una ullada a Lloyd, com si el marrec es pogués ofendre per aquella referència despectiva al seu pare.

Ethel va mirar per sobre l’espatlla del seu germà:


PAU: LA SÚPLICA DELS SOLDATS

«Ara no ens abandonin!»

Comte ferit es pronuncia



Ahir, a la Cambra dels Lords, es va pronunciar un commovedor discurs contra l’actual proposta del canceller alemany de mantenir converses de pau. L’orador era el comte Fitzherbert, comandant dels Rifles Gal·lesos, que és a Londres recuperant-se de les ferides patides a la batalla del Somme.

Lord Fitzherbert va dir que parlar de pau amb els alemanys seria una traïció a tots els homes que han perdut la vida a la guerra. «Creiem que estem guanyant i podem assolir la victòria sempre que no ens abandonin ara», va dir.

Abillat amb el seu uniforme, amb un pegat a l’ull, i repenjant-se en una crossa, el comte va causar una gran impressió a la cambra. Els diputats el van escoltar en absolut silenci, i quan va seure, el van aclamar.



Seguia en el mateix to. Ethel estava esmaperduda. Eren disbarats sentimentals, però eficaços. Normalment Fitz no portava aquell pegat, se’l devia haver posat per fer més efecte. El discurs posaria moltes persones en contra del pla de pau.

Ethel va esmorzar amb Billy, va vestir Lloyd, es va arreglar i va sortir. Billy passaria el dia amb Mildred, però li va prometre que al vespre aniria a l’assemblea.

Quan Ethel va arribar a l’oficina de The Soldier’s Wife va veure que tots els diaris parlaven del discurs de Fitz. Uns quants el treien com a tema de l’article de portada. Cada un tenia el seu punt de vista, però tots coincidien que el discurs havia estat un cop d’efecte.

—Com pot ser que algú estigui en contra de parlar de la pau? —va dir a Maud.

—Li ho pots preguntar tu mateixa —va dir Maud—. L’he convidat a assistir a l’assemblea d’avui i ha acceptat.

Ethel es va sobresaltar.

—Li faran una bona rebuda!

—Espero que sí.

Les dues dones van passar el dia treballant en una edició especial del diari amb un titular a la primera pàgina que deia: ínfim risc de pau. A Maud li agradava la ironia, però Ethel la trobava massa subtil. A la tarda, Ethel va anar a recollir Lloyd a casa de la dona que el cuidava, el va portar a casa, li va donar el sopar i el va ficar al llit. El va deixar amb Mildred, que no anava a assemblees polítiques.

Quan va arribar Ethel, el Calvary Gospel Hall s’estava omplint a poc a poc, i de seguida només va quedar lloc per estar-se dret. Entre el públic hi havia molts soldats i mariners d’uniforme. Bernie presidia la reunió. La va iniciar amb un parlament que, tot i ser breu, va ser avorrit. No era un gran orador. A continuació, va presentar el primer participant: un filòsof de la Universitat d’Oxford.

Ethel se sabia més bé els arguments a favor de la pau que el filòsof, així que, mentre l’home parlava, es va dedicar a mirar els dos homes de la tribuna que la festejaven. Fitz era el resultat de centenars d’anys de riquesa i cultura. Com sempre, anava vestit amb elegància, amb els cabells ben tallats, les mans blanques i les ungles netes. Bernie venia d’una tribu de nòmades perseguits que havien sobreviscut sent més llestos que els que els turmentaven. Duia l’únic vestit que tenia, el de color gris fosc de sarja gruixuda. Ethel no l’havia vist mai portar cap altra roba: quan feia calor, es treia la jaqueta i llestos.

El públic escoltava amb atenció. El moviment laborista estava dividit en el tema de la pau. Ramsay MacDonald, que el 3 d’agost de 1914 havia parlat en contra de la guerra al Parlament, havia dimitit com a líder del Partit Laborista dos dies després, quan va esclatar el conflicte, i des d’aleshores els membres del Parlament del partit li havien donat suport, com la majoria dels seus votants. Però els simpatitzants dels laboristes tendien a ser persones de classe treballadora molt escèptiques i hi havia una minoria forta que estava a favor de la pau.

Fitz va començar parlant de la tradició de l’orgull britànic. Durant centenars d’anys havien mantingut l’equilibri de poder a Europa, generalment fent costat a nacions més febles perquè cap país no es pogués imposar.

—El canceller alemany no ha dit res sobre els termes de l’acord de pau, però qualsevol discussió hauria de començar per l’statu quo —va dir—. La pau ara significa que França serà humiliada i que li arrabassaran part del territori, i que Bèlgica esdevindrà un satèl·lit. Alemanya dominaria el continent per la força militar. No podem permetre que això passi. Hem de lluitar per la victòria.

Quan es va obrir la discussió, Bernie va dir:

—El comte Fitzherbert és aquí a títol purament personal, no com a oficial de l’exèrcit, i m’ha donat la seva paraula d’honor que els soldats de servei que hi hagi entre el públic no seran castigats per res del que diguin. Altrament, no hauríem convidat el comte a assistir a aquesta assemblea.

El mateix Bernie va fer la primera intervenció. Com sempre, va començar amb una bona afirmació.

—Lord Fitzherbert, segons la seva anàlisi, si França és humiliada i perd territori, això desestabilitzarà Europa.

Fitz va assentir.

—En canvi, si Alemanya és humiliada i perd els territoris d’Alsàcia i Lorena, que no hi ha dubte que els perdria, això estabilitzarà Europa.

Fitz es va quedar un moment perplex i Ethel ho va veure. No s’esperava haver d’afrontar una oposició tan aguda a l’East End. Intel·lectualment, no tenia res a fer davant de Bernie. La noia se’n va compadir una mica.

—Per què aquesta diferència? —va acabar Bernie, i es va sentir un murmuri d’aprovació procedent de la facció del públic a favor de la pau.

Fitz es va recuperar de seguida.

—La diferència —va dir— és que Alemanya és una nació agressora, brutal, militarista i cruel, i si ara signem la pau, estaríem premiant aquest comportament i fomentant-lo en el futur!

Això va ser rebut amb aclamacions de l’altra secció del públic, i Fitz va evitar així la humiliació, però era un argument de poc pes, va pensar Ethel. Maud es va posar dreta per expressar la seva opinió.

—L’esclat de la guerra no va ser culpa d’una sola nació! —va dir—. La versió convencional és que va ser culpa d’Alemanya, i els nostres diaris militaristes fomenten aquesta faula. Recordem la invasió alemanya de Bèlgica i en parlem com si no hi hagués hagut provocació. Hem oblidat la mobilització de sis milions de soldats russos a la frontera alemanya. Hem oblidat la negativa francesa a declarar-se neutral. —Uns quants homes la van xiular. «La gent no t’aclama mai per fer-li veure que la situació no és tan senzilla com es pensa», va rumiar Ethel, maliciosament—. No dic que Alemanya sigui innocent! —va protestar Maud—. Dic que cap país no és innocent. Dic que no lluitem per l’estabilitat d’Europa, ni per fer justícia als belgues, ni per castigar el militarisme alemany. Lluitem perquè som massa orgullosos per reconèixer que ens vam equivocar!

Un soldat uniformat es va aixecar per parlar i Ethel va veure amb orgull que era Billy.

—Jo vaig combatre al Somme —va començar, i tothom va callar—. Us vull explicar per què hi vam perdre tants homes. —Per a Ethel va ser com sentir la veu forta i la ferma convicció del pare, i va pensar que Billy hauria estat un gran predicador—. Els nostres oficials ens van dir… —va estirar el braç i va senyalar Fitz amb un dit acusador—, que l’atac seria bufar i fer ampolles.

Ethel va veure que Fitz es bellugava inquiet a la cadira de la tribuna.

—Ens van dir —va continuar Billy— que la nostra artilleria havia destruït les posicions enemigues, havia volat les seves trinxeres i havia ensorrat els seus refugis, i que quan arribéssim a l’altre cantó només veuríem alemanys morts.

No es dirigia a les persones de la tribuna, va observar Ethel, sinó que mirava al voltant, repassant el públic amb la seva intensa mirada, assegurant-se que tots n’estiguessin pendents.

—Per què ens ho van dir, tot això? —va dir Billy, i llavors va mirar directament Fitz i va parlar amb deliberada força—. No era veritat!

Es va sentir un murmuri d’aprovació entre el públic.

Ethel va veure que la cara de Fitz s’enfosquia. Sabia que per als homes de la seva classe l’acusació de mentir era el pitjor dels insults. Billy també ho sabia.

—Les posicions alemanyes no estaven destruïdes i ho vam descobrir quan vam topar amb el foc de les seves metralladores.

La reacció del públic va ser menys discreta. Algú va cridar:

—Infàmia!

Fitz es va posar dret per parlar, però Bernie va dir:

—Un moment, si us plau, lord Fitzherbert, deixi’l acabar la intervenció.

Fitz va seure, bellugant el cap vigorosament d’un cantó a l’altre.

Billy va alçar la veu.

—És que els nostres oficials van comprovar abans, amb un reconeixement aeri i enviant patrulles avançades, el dany que havia fet realment la nostra artilleria a les línies alemanyes? I si no ho van fer, per què?

Fitz es va tornar a posar dret, furiós. Alguns el van aclamar i altres el van xiular. Va parlar de nou:

—No ho entén! —va dir.

Però la veu de Billy va prevaler.

—Si coneixien la veritat —va dir—, per què no ens la van dir?

Fitz es va posar a cridar mentre la meitat del públic parlava, però la veu de Billy se sentia per sobre de totes.

—Faig una pregunta senzilla! —va rugir—. Els nostres oficials són uns necis…, o uns mentiders?





V


Ethel va rebre una carta amb la lletra grossa i segura de Fitz, escrita en el seu paper car amb escut. No esmentava l’assemblea d’Aldgate, sinó que la convidava a anar al palau de Westminster l’endemà, el dimarts 19 de desembre, per escoltar des de la galeria de la Cambra dels Comuns el primer discurs de Lloyd George com a primer ministre. Estava emocionada. No hauria imaginat mai que veuria el palau de Westminster per dins, i encara menys que sentiria parlar el seu ídol.

—Per què creus que t’hi ha convidat? —va dir Bernie aquell vespre, formulant com sempre la pregunta clau.

Ethel no tenia una resposta plausible. La bondat desinteressada no formava part del caràcter de Fitz. Podia ser generós però era només quan li convenia. Bernie era prou perspicaç per sospitar que volia alguna cosa a canvi.

Bernie era més cerebral que intuïtiu, però tot i això havia percebut que hi havia alguna cosa entre Fitz i Ethel, i va reaccionar mostrant-se més afectuós. No era res de l’altre món, perquè Bernie no era un home histriònic, però li retenia la mà un instant més del que calia, s’acostava una mica massa i la feia sentir incòmoda, li donava copets a l’espatlla quan parlava amb ella, i li sostenia el colze quan baixava un esglaó. De sobte, Bernie se sentia insegur i de manera instintiva tenia actituds que volien demostrar que Ethel li pertanyia. Malauradament, a ella li costava no fer una ganyota quan feia aquestes coses. Fitz li havia recordat vivament el que no sentia per Bernie.

Dimarts, Maud va entrar al despatx a dos quarts d’onze, i van treballar plegades tot el matí. Maud no podia escriure la primera plana de la pròxima edició fins que Lloyd George hagués parlat, però al diari sortien moltes altres coses: feines, anuncis de cuidadores de nens, consells sobre salut de les dones i els nens escrits pel doctor Greenward, receptes i cartes.

—Fitz està fora de si de ràbia des de l’assemblea —va dir Maud.

—Ja et vaig dir que li ho farien passar malament.

—Això tant hi fa —va dir Maud—. Però Billy li va dir mentider.

—Vols dir que no és més important que Billy guanyés la discussió?

Maud va somriure tristament.

—Potser sí.

—Només espero que no li ho faci pagar.

—No ho faria mai —va dir Maud fermament—. Seria faltar a la seva paraula.

—Tant de bo.

Van dinar en una cafeteria de Mile End Road, «Una bona parada per als conductors», deia el rètol, i realment era ple de camioners. El personal de la barra va saludar Maud alegrement. Totes dues van menjar pastís de vedella i ostres. La vedella escassejava i s’escatimava afegint ostres barates als pastissos.

Després totes dues van agafar un autobús per travessar Londres fins al West End. Ethel va mirar la gran esfera del Big Ben i va veure que eren dos quarts de quatre. Lloyd George havia de parlar a les quatre. Tenia el poder de posar fi a la guerra i salvar milions de vides. Però, ho faria?

Lloyd George sempre havia defensat els treballadors. Abans de la guerra havia batallat amb la Cambra dels Lords i el rei per instaurar les pensions per a les persones grans. Ethel sabia el que això significava per als vells sense ingressos. El primer dia que s’havia pagat la primera pensió havia vist miners retirats —homes que havien estat forts i ara estaven geperuts i tremolosos— sortint de l’oficina de Correus d’Aberowen plorant sense dissimular l’alegria de saber que sortirien de la indigència. Va ser aleshores que Lloyd George va esdevenir l’ídol de la classe treballadora. Els lords volien gastar els diners en la Marina Reial.

Ethel va pensar que ella li podria haver redactat el discurs. Diria: «Hi ha moments en la vida d’un home, i d’un país, que cal dir: “He fet tot el que he pogut, i no puc fer més; en conseqüència, deixaré d’esforçar-m’hi i buscaré una altra via”. Fa una hora he ordenat l’alto el foc a tot el front britànic a França. Senyors, les armes han callat».

Es podia fer. Els francesos es posarien fets una fera, però s’haurien de sumar a l’alto el foc si no es volien arriscar que la Gran Bretanya signés una pau pel seu compte i els abandonés a una derrota segura. L’acord de pau seria difícil de pair per a França i Bèlgica, però no tant com la pèrdua de milions de vides més.

Seria un acte de gran estadista. També seria el final de la carrera política de Lloyd George: els votants no escollirien l’home que va perdre la guerra. Però, quina manera de marxar!

Fitz s’esperava al vestíbul central amb Gus Dewar. Era evident que estava tan neguitós com tots per saber què respondria Lloyd George a la iniciativa de pau.

Van pujar tots la llarga escala que conduïa a la galeria i van seure sobre la sala de la Cambra. Ethel tenia Fitz a la dreta i Gus a l’esquerra. A sota, les fileres de bancs de pell verda a cada cantó ja s’havien omplert de membres del Parlament, tret dels pocs seients de la primera fila, que tradicionalment eren reservats al govern.

—Tots els membres del Parlament són homes —va dir Maud en veu alta.

Un uixer, amb el vestit oficial de pantalons de vellut fins als genolls i mitges blanques, la va fer callar amb severitat.

—Silenci, si us plau!

Un membre del Parlament s’havia posat dret, però gairebé ningú no l’escoltava. Tots esperaven el nou primer ministre. Fitz va enraonar baixet amb Ethel.

—El teu germà em va insultar.

—Pobrissó —va dir Ethel amb sarcasme—. Que t’has ofès?

—Abans els homes es batien en duel per molt menys.

—Una idea assenyada per al segle XX.

Fitz no es va acovardir davant el desdeny de la noia.

—Sap qui és el pare de Lloyd?

Ethel va dubtar, perquè no li ho volia dir, però tampoc no li volia mentir.

La seva vacil·lació va confirmar a Fitz el que volia saber.

—Ja —va dir—. Això explicaria els seus insults.

—No crec que hagis de buscar motius ocults —va dir Ethel—. Amb el que va passar al Somme n’hi ha ben bé prou perquè els soldats estiguin indignats, no et sembla?

—Li haurien de fer un consell de guerra per la seva insolència.

—Però tu vas prometre que no…

—Sí —va dir ell, malhumorat—. Malauradament ho vaig prometre.

Lloyd George va entrar a la sala.

Era un home menut i ben poca cosa, portava un vestit de carrer, els cabells massa llargs i una mica deixats i un bigoti gruixut i no del tot blanc. Tenia cinquanta-tres anys, però un pas encara vigorós. Va seure i va dir alguna cosa a un membre del Parlament. Ethel va reconèixer aquell somriure que havia vist sovint a les fotos dels diaris.

L’home va començar a parlar a les quatre i deu. Tenia la veu una mica ronca, i va dir que tenia el coll irritat. Tot seguit va callar i va dir:

—Avui comparec davant de la Cambra dels Comuns amb la responsabilitat més feixuga que pot recaure sobre les espatlles d’un home.

Era un bon començament, va pensar Ethel. Si més no, no pensava qualificar el comunicat dels alemanys de tàctica de distracció, com havien fet francesos i russos.

—Qualsevol home o homes que injustificadament, o sense causa suficient, allarguessin un conflicte horrible com aquest tindrien sobre la seva ànima un crim que ni els mars podrien netejar.

Un toc bíblic, va pensar Ethel, una referència baptista als pecats que es poden netejar.

Però llavors, com un predicador, va fer l’afirmació contrària:

—Qualsevol home o homes que, només per cansament o desesperació, abandonessin la lluita sense que l’elevat objectiu pel qual van entrar en conflicte s’hagués assolit, serien culpables de l’acte més costós de covardia que mai cap home d’Estat hagués perpetrat.

Ethel es va bellugar neguitosa. Per quin cantó es decantaria, el primer ministre? Va pensar en el Dimecres dels Telegrames a Aberowen, i va tornar a veure les cares dels afligits. Segur que Lloyd George no era un polític com els que deixarien que continués tot aquell patiment si podia evitar-ho. Si no, quin sentit tenia fer política?

Va citar Abraham Lincoln:

—Vam acceptar aquesta guerra amb un objectiu, un objectiu lloable, i la guerra s’acabarà quan aquest objectiu s’hagi assolit.

Allò era un mal averany. Ethel tenia ganes de preguntar-li quin era l’objectiu. Woodrow Wilson havia formulat aquella pregunta i encara no l’hi havia contestat ningú. Tampoc no la van respondre ara.

—És possible que assolim aquest objectiu acceptant la invitació del canceller alemany? —va dir Lloyd George—. Aquesta és l’única pregunta que ens hem de formular.

Ethel se sentia frustrada. Com es podia discutir aquella pregunta si ningú no sabia quin era l’objectiu de la guerra?

Lloyd George va alçar la veu, com un predicador a punt de parlar de l’infern.

—Acceptar la invitació d’Alemanya per proclamar-se victoriosa, sense coneixement de les propostes que té intenció de fer, participar en una conferència… —aquí es va aturar i va mirar a tota la cambra, primer als liberals que hi havia darrere seu i a la seva dreta, després a l’altre extrem, als conservadors al cantó de l’oposició—, seria ficar el cap en un llaç amb l’extrem de la corda en mans d’Alemanya!

Els membres del Parlament van rugir entusiasmats.

Estava rebutjant l’oferta de pau.

Al costat d’Ethel, Gus Dewar es va tapar la cara amb les mans.

—I Alun Pritchard, mort al Somme? —va dir Ethel en veu alta.

—Silenci! —va dir l’uixer.

Ethel es va posar dreta.

—Sergent Profeta Jones, mort! —va cridar.

—Calla i seu, per l’amor de Déu —va dir Fitz.

A la cambra, Lloyd George continuava parlant, tot i que un parell de parlamentaris miraven amunt, cap a la galeria.

—Clive Pugh! —va cridar ella amb totes les seves forces.

Dos uixers van anar cap a ella i se li van posar un a cada costat.

—Spotty Llewellyn!

Els uixers la van agafar pels braços i la van empènyer cap a fora.

—Joey Ponti! —va cridar ella, i la van treure de la galeria.





22


Gener i febrer de 1917





I


Walter von Ulrich somiava que anava a veure Maud amb un carro de cavalls. Baixava trontollant perillosament per un pendent molt irregular, cada cop més ràpid, mentre cridava: «A poc a poc! A poc a poc!». Però el conductor no el sentia per culpa del martelleig de les peülles dels cavalls, que, curiosament, feia el mateix soroll que el motor d’un cotxe. Tot i aquesta anomalia, a Walter el terroritzava la possibilitat que el carro tingués un accident i no tornar a veure mai més Maud. De nou va ordenar al xofer que reduís la marxa, i els mateixos crits el van despertar.

I és que, de fet, viatjava en automòbil, un Mercedes 37/95 Double Phaeton amb xofer, a una velocitat moderada per una carretera de Silèsia tota plena de sots. El seu pare era al seient del costat, fumant un cigar. Havien deixat Berlín a primera hora del matí; tots dos anaven ben tapats amb abrics de pell —era un cotxe descapotable— i es dirigien al quarter general oriental de l’Alt Comandament.

El somni era fàcil d’interpretar. Els aliats havien rebutjat amb menyspreu l’oferta de pau que Walter havia impulsat amb tant d’esforç. La negativa havia reforçat la influència dels militars alemanys, que volien reprendre sense cap mena de restricció la guerra als mars i atacar amb submarins qualsevol vaixell situat en zona bèl·lica, tant militar com civil, de passatgers o de mercaderies, d’un país combatent o neutral. L’objectiu era aconseguir que França i la Gran Bretanya deixessin de rebre subministraments. Els polítics, especialment el canceller, no les tenien totes, ja que aquella manera d’actuar provocaria que els Estats Units entressin en guerra, però els partidaris de l’atac per mar guanyaven la batalla dialèctica a cada segon que passava. El kàiser havia mostrat cap a quina banda es decantava en nomenar l’agressiu Arthur Zimmermann ministre d’Afers Estrangers. El somni de Walter significava que la derrota seria total.

Walter pensava que el perill més important per a Alemanya eren els Estats Units. El principal objectiu de la diplomàcia alemanya era mantenir els americans al marge de la guerra. Era cert que Alemanya es moria de gana per culpa del bloqueig marítim dels aliats. Però els russos no aguantarien gaire temps més i, quan capitulessin, Alemanya tindria accés a les riques regions del sud i l’oest de l’Imperi Rus, als immensos camps de blat de moro i als pous de petroli inexhauribles. I llavors la totalitat de l’exèrcit alemany es podria centrar només en el front oriental. Aquella era l’única esperança.

Però el kàiser se n’adonava, de tot això?

La decisió final estava a punt de prendre’s.

La dèbil llum d’aquell dia tenebrós d’hivern es reflectia a clapes sobre la neu. Walter se sentia com un desertor, tan lluny del camp de batalla.

—Ja fa setmanes que hauria d’haver tornat al front —va dir.

—Evidentment, l’exèrcit et vol a Alemanya —va dir Otto—. Et valoren com a agent d’intel·ligència.

—Alemanya és plena d’homes més grans que no pas jo i que poden fer la mateixa feina, i fer-la millor. Ha mogut els fils perquè em traslladin, pare?

Otto es va arronsar d’espatlles.

—Crec que si et casessis i tinguessis un fill, t’enviarien allà on volguessis.

—Que potser em reté a Berlín perquè m’acabi casant amb Monika von der Helbard?

—No tinc prou poder per fer-ho. El que sí que et puc dir, però, és que a l’Alt Comandament n’hi ha molts que defensen la necessitat de continuar una línia genealògica dins de la noblesa.

Allò era fals, i just quan Walter estava a punt de respondre el cotxe va sortir de la carretera, va passar per sota d’un portal ornamental i va enfilar un camí llarg, flanquejat per arbres sense fulles i un jardí cobert de neu. Al final, hi va veure una casa immensa, la més gran que havia vist Walter a Alemanya.

—El castell de Pless? —va preguntar.

—Exacte.

—És grandiós.

—Tres-centes habitacions.

Van sortir del cotxe i van entrar en un vestíbul tan gran com una estació de tren. Les parets estaven decorades amb caps de senglar en marcs de seda vermella, i una immensa escalinata de marbre donava a les dependències principals, al primer pis. Walter havia passat mitja vida en edificis magnífics, però aquell era excepcional.

Se’ls va apropar un general, que Walter va reconèixer: Von Henscher, un company i amic del seu pare.

—Si sou prou ràpids encara sou a temps de rentar-vos i empolainar-vos —va dir amb afecte i sense més preàmbuls a Otto—. T’esperen al menjador principal d’aquí a quaranta minuts. —Va mirar Walter—. Aquest deu ser el teu fill.

—Treballa als Serveis Secrets —va respondre Otto.

Walter va saludar amb energia.

—Ja ho sé, vaig posar el seu nom a la llista. —El general es va adreçar a Walter—: Si no m’equivoco, coneix Amèrica.

—Vaig estar tres anys a la nostra ambaixada a Washington, senyor.

—Perfecte. No he estat mai als Estats Units. El seu pare tampoc hi ha estat. Ni, de fet, la majoria dels homes que avui són aquí, amb la notable excepció del nou ministre d’Afers Estrangers.

Feia vint anys que Arthur Zimmermann havia tornat a Alemanya. Venia de la Xina, i va passar pels Estats Units, va creuar el país amb tren des de San Francisco a Nova York. Amb aquesta base era considerat un expert en el país. Walter no va dir res.

—Herr Zimmermann m’ha demanat que us consulti una cosa a tots dos —va dir Von Henscher. Walter se sentia afalagat, però també intrigat. Per què el nou ministre d’Afers Estrangers voldria saber la seva opinió?—. Però ja en parlarem després.

Von Henscher va fer un gest a un criat, que anava vestit amb una lliurea antiquada, i aquest els va portar fins a les seves habitacions.

Al cap de mitja hora eren al menjador, que s’havia convertit en una sala de conferències. Walter va mirar al seu voltant i va quedar impressionat: gairebé tots els homes amb poder de decisió a Alemanya eren allà, fins i tot el canceller, Theobald von Behtmann-Hollweg, de seixanta anys, amb els cabells blancs i tallats ben curts.

La majoria dels comandants veterans de l’exèrcit alemany seien al voltant de la taula allargada del centre de la sala. Per als homes menys importants, i entre ells Walter, havien reservat cadires arrambades a les parets. Un assistent va repartir unes quantes còpies d’un memoràndum de dues-centes pàgines. Walter el va obrir i el va fullejar; hi havia tot de gràfics que indicaven el tonatge dels vaixells britànics i les entrades i sortides dels ports britànics, de taules de les tarifes dels nòlits i l’espai total de càrrega, de les calories dels àpats britànics i fins i tot el càlcul total del cotó que es necessitava per fer una faldilla de senyora.

Van esperar dues hores, i aleshores va entrar el kàiser Guillem, amb l’uniforme de general. Tothom es va posar dempeus. Sa Majestat estava pàl·lid i malhumorat. Li faltava poc per fer cinquanta-vuit anys. Com sempre, intentava debades que el braç esquerre, inutilitzat, ben estirat i arrapat al flanc del cos, passés desapercebut. Walter ja no compartia el mateix sentiment d’alegre lleialtat envers el kàiser que havia tingut durant la infantesa. Ja no creia en el kàiser com el pare savi del poble. S’havia fet massa evident que Guillem II només era un home gens excepcional completament superat pels esdeveniments. Incompetent, desconcertat i miserablement infeliç, era un argument vivent contra la monarquia hereditària.

El kàiser va mirar al seu voltant i va saludar amb el cap a un parell dels seus favorits, entre ells Otto. Llavors va seure i va fer un gest a un home de barba blanca, Henning von Holtzendorff, el cap de l’Almirallat.

L’almirall va començar a parlar, llegint directament el seu memoràndum. Va esmentar el nombre de submarins que la Marina podia mantenir actius al mateix temps, la dimensió de la flota necessària per mantenir els aliats actius, i la velocitat amb què aquests serien capaços de reemplaçar les embarcacions enfonsades.

—Segons els meus càlculs, podem enfonsar sis-centes tones de transport marítim al mes —va dir.

La seva intervenció semblava irrebatible, ja que reforçava cada afirmació amb dades. Però Walter no se l’acabava de creure, perquè es mostrava massa precís, massa segur. Realment es podia preveure una guerra amb tanta exactitud?

Von Holtzendorff va assenyalar un document que hi havia sobre la taula, tancat amb tinta vermella. Probablement es tractava de l’ordre imperial d’inici de la guerra submarina il·limitada.

—Si Sa Majestat aprova el meu pla avui mateix, garanteixo que els aliats capitularan d’aquí a cinc mesos exactament —va concloure, i tot seguit va seure.

El kàiser va mirar el canceller. «Ara escoltarem una anàlisi de la situació una mica més realista», va pensar Walter. Bethmann havia estat canceller durant set anys, però, a diferència del monarca, coneixia molt bé la complexitat de les relacions internacionals.

Bethmann va parlar amb pessimisme sobre l’entrada dels Estats Units a la guerra, dels seus ingents recursos en homes, subministraments i diners. Per fonamentar la seva exposició, va citar les opinions d’oficials veterans que coneixien bé els Estats Units. Però Walter va veure que la seva ponència només era una formalitat, que Bethmann probablement sabia que el kàiser ja havia pres una decisió. Aquella reunió només servia per ratificar-la? Estava condemnada, Alemanya?

El kàiser no prestava mai gaire atenció a aquells que no estaven d’acord amb ell, i mentre el canceller feia la seva exposició es movia nerviós, remugava amb impaciència i feia cares de desaprovació. Llavors Bethmann va començar a balbucejar:

—Si les autoritats militars consideren que la guerra submarina és imprescindible, jo no estic en condicions de contradir-los. D’altra banda…

No va acabar la frase. Von Holtzendorff es va aixecar d’una revolada i el va interrompre.

—Garanteixo, amb la meva paraula d’oficial de la Marina, que ni un sol americà trepitjarà el continent! —va exclamar.

«Això és absurd», va pensar Walter. Què hi tenia a veure, allà, la seva paraula d’oficial de la Marina? Però aquella frase va tenir més èxit que tantes dades i tantes estadístiques. El kàiser tornava a parar l’orella i molts homes assentien en senyal d’aprovació.

Bethmann es va donar per vençut. Es va deixar caure a la cadira, va relaxar l’expressió i va concloure, amb veu dèbil i tremolosa:

—Si el triomf ens marca el camí, l’haurem de seguir.

El kàiser va fer un gest i Von Holtzendorff li va acostar el document de la cinta per sobre la taula.

«No podem prendre una decisió tan transcendental sobre una base tan poc consistent!», va pensar Walter.

El kàiser va agafar una ploma i va signar en el document: «Guillem I. R.».

Va deixar-la sobre la taula i es va aixecar.

Tothom a la sala el va imitar.

«No pot ser que tot plegat s’acabi d’aquesta manera», va pensar Walter.

El kàiser va sortir. La tensió havia desaparegut, i ja ressonava la remor de xiuxiuejos. Bethmann es va quedar assegut a la seva cadira, mirant la taula. Semblava un home condemnat. Murmurava alguna cosa, i Walter s’hi va acostar. Era una frase llatina: Finis Germaniae. La fi d’Alemanya.

El general Von Henscher es va acostar a Otto i li va dir:

—Si ets tan amable d’acompanyar-me, dinarem en privat. Vostè també, jove.

Els va guiar fins a una sala adjacent, on hi havia un bufet fred.

El castell de Pless era una de les residències del kàiser, i per això el menjar que hi servien era de qualitat. Walter estava enfadat i deprimit, però, com tothom a Alemanya, es moria de gana; va omplir fins dalt el plat de pollastre fred, amanida de patata i pa.

—El ministre d’Afers Estrangers, Zimmermann, ja havia previst que el kàiser prendria aquesta decisió avui —va dir Von Henscher—. Vol saber què podem fer perquè els americans facin marxa enrere.

«Poca cosa. Si enfonsem vaixells i ofeguem ciutadans americans, poca cosa podrem fer per aturar-ne la resposta», va pensar Walter.

—Podríem fomentar, per exemple, un moviment de protesta entre el milió tres-cents mil americans que han nascut aquí, a Alemanya —va proposar el general.

—De cap de les maneres —va dir Walter en veu baixa—. Es tracta d’una fantasia estúpida.

—No gosis parlar així als teus superiors —el va renyar el seu pare.

Von Henscher va fer un gest de calma.

—Deixem que el noi expressi el que pensa sense embuts, Otto. M’agradaria sentir la seva opinió sincera. Per què pensa això, major?

—Ells no s’estimen la mare pàtria. Per què es pensa que en van marxar? Potser sí que mengen salsitxes i beuen cervesa, però són americans i lluitaran per Amèrica —va respondre Walter.

—I els d’origen irlandès?

—També. Odien els britànics, és clar, però ens odiaran encara més a nosaltres quan els nostres submarins comencin a matar americans.

—El president Wilson no ens declararà la guerra! Acaba de guanyar la reelecció amb la promesa de mantenir-ne els Estats Units al marge! —va exclamar Otto amb irritació.

Walter es va arronsar d’espatlles.

—En certa manera així ho tindrà més fàcil per declarar-la, perquè la gent veurà que no tenia cap altra opció.

—Què podríem fer perquè no tirés endavant? —va preguntar Von Henscher.

—Protecció per als vaixells de països neutrals…

—Ni es preveu, això —va interrompre’l el seu pare—. Il·limitada vol dir il·limitada. Sense excepcions. Això és el que la Marina volia, i això és el que Sa Majestat els ha donat.

—Si no és gaire probable que els afers domèstics preocupin Wilson, hi ha cap possibilitat que un país pròxim el pugui distreure? —va preguntar Von Henscher, i tot seguit es va adreçar a Otto—: Mèxic, per exemple?

El pare de Walter va somriure amb complaença.

—Et refereixes a l’Ypiranga. Haig d’admetre que es va tractar d’un petit triomf de la diplomàcia agressiva.

Walter mai no havia mostrat l’entusiasme del seu pare per l’incident de l’enviament d’armes d’Alemanya a Mèxic. Otto i els seus companys havien fet quedar el president Wilson com un estúpid, i potser ho haurien de lamentar.

—I ara mateix? —va preguntar Von Henscher.

—Gran part de l’exèrcit americà és a Mèxic o a la frontera —va respondre Walter—. Persegueixen un tal Pancho Villa, un facinerós que es mou per la zona fronterera. El president Carranza està enfurismat per aquesta violació tan ostensible del seu territori sobirà, però no hi pot fer gran cosa.

—I si l’ajudéssim, canviaria la situació?

Walter hi va reflexionar. Aquells estratagemes diplomàtics eren massa arriscats, però era el seu deure respondre a les preguntes tan acuradament com pogués.

—Els mexicans consideren que els han robat Texas, Nou Mèxic i Arizona. El seu somni és recuperar aquests territoris, una situació semblant a la dels francesos i el seu desig irrealitzable amb Alsàcia i Lorena. El president Carranza és prou estúpid per pensar que ho pot aconseguir.

—En qualsevol cas, aquesta operació provocaria que els americans no es concentressin en Europa! —va exclamar Otto amb entusiasme.

—Però només momentàniament —va afegir Walter a contracor—. A llarg termini la nostra intervenció a Mèxic donaria arguments a aquells americans que volen que el seu país vagi a la guerra amb els aliats.

—El que ens interessa és el curt termini. Ja has sentit Von Holtzendorff: d’aquí a cinc mesos els nostres submarins posaran els aliats a la nostra mercè. L’únic que volem és mantenir els americans ocupats durant aquest temps.

—I el Japó? —va preguntar Von Henscher—. Pot ser que els japonesos tinguin la temptació d’atacar el canal de Panamà, o Califòrnia fins i tot?

—Si ens atenim a la realitat, no —va respondre Walter amb rotunditat. La conversa derivava cap a aspectes que tenien poc a veure amb la realitat.

Però Von Henscher insistia.

—Tanmateix, la simple amenaça d’atac provocaria un moviment de més tropes americanes cap a la costa Oest.

—Sí, suposo que sí.

Otto es va eixugar els llavis amb un tovalló.

—Tot plegat és molt interessant, però haig d’anar a veure si Sa Majestat em necessita.

Tots es van aixecar.

—Si em permet, general… —va dir Walter.

El seu pare va sospirar amb impaciència, però Von Henscher va demanar:

—Si us plau.

—Crec que tot això és molt perillós, senyor. Si surt a la llum que els líders alemanys estan considerant la possibilitat de fomentar un conflicte a Mèxic i d’encoratjar una agressió japonesa contra Califòrnia, l’opinió pública americana s’indignarà de tal manera que declararan la guerra abans del previst o fins i tot de manera immediata. Perdoneu si us dic una obvietat, però aquesta conversa ha de restar en la més estricta confidencialitat.

—Perfectament —va respondre Von Henscher. Va mirar Otto i va somriure—. El seu pare i jo som de la vella escola, és clar, però sabem unes quantes coses. Pot confiar en la nostra discreció.





II


Fitz estava satisfet perquè s’havia rebutjat la proposta de pau alemanya, i també orgullós de la seva participació en el procés. Quan es van acabar les negociacions, però, el van assaltar els dubtes.

Hi reflexionava mentre passava per Piccadilly, coixejant, el matí del dimecres 17 de gener en direcció a la seva oficina a l’Almirallat. Els alemanys haurien aprofitat astutament les converses de pau per consolidar les seves victòries, legitimant així el domini sobre Bèlgica, el nord-est de França i algunes zones de Rússia. I per a la Gran Bretanya prendre-hi part hauria suposat la derrota en el conflicte. Però tampoc no havia guanyat la guerra.

Els comentaris de Lloyd George sobre una probable victòria britànica quedaven bé als diaris, però els que tenien dos dits de front sabien que només somiava despert. La guerra continuaria, potser un any més, potser més. I si els americans continuaven mantenint-se neutrals, la guerra podria posar fi a unes converses de pau, al capdavall. Què passaria si ningú no pogués guanyar? Moririen un milió més de soldats per no res. Al cap i a la fi, Ethel podria tenir raó, i això era el que més turmentava Fitz.

I si la Gran Bretanya perdia? Hi hauria una crisi financera i creixerien l’atur i la misèria. Els treballadors, seguint la consigna del pare d’Ethel, proclamarien que mai no els havien consultat per entrar en guerra. La indignació de la gent contra els governants no tindria aturador. Les protestes i manifestacions es convertirien en revoltes. Feia poc més d’un segle que els parisencs havien executat el rei i gran part de la noblesa. Serien capaços de fer el mateix, els londinencs? Fitz es va imaginar a si mateix lligat de mans i peus i portat amb un carro cap al punt d’execució, escopit i escarnit per la multitud. O pitjor encara: es va imaginar que li passava el mateix a Maud, a la tia Herm, a Bea, a Boy. Es va treure aquells pensaments terribles del cap.

«Quina tros de fera, Ethel», va pensar amb una barreja d’admiració i disgust. Fitz es va morir de vergonya quan van expulsar Ethel de la galeria durant el discurs de Lloyd George, però alhora es va sentir encara més atret per ella.

Dissortadament, però, ella se li havia girat en contra. Fitz la va perseguir quan la van fer fora i la va encalçar al vestíbul central, però ella el va increpar, culpant-lo a ell i als que pensaven com ell del perllongament de la guerra. Per la manera com el va vituperar, semblava que Fitz hagués matat personalment tots i cadascun dels soldats que havien mort a França.

Allò va suposar la fi de les seves trobades a Chelsea. Li va enviar un parell de notes, però Ethel no les va respondre. Va sentir una gran decepció. Se li trencava el cor de pensar que ja no tornarien les delicioses tardes que havien passat plegats al seu niu d’amor.

Tanmateix, es podia consolar amb Bea, que s’havia pres seriosament la seva reprimenda. Es posava roba de dormir sensual, rebia el seu marit a la seva habitació i li oferia el seu cos perfumat, com els primers dies de casats. Al cap i a la fi, era una dona de l’aristocràcia que havien educat com Déu mana i que, per tant, coneixia perfectament quin era el seu paper d’esposa.

Entrava a la seu de l’Almirallat rumiant sobre la princesa complaent i l’activista irresistible, quan va descobrir sobre el seu escriptori un telegrama alemany que havien desxifrat parcialment.

Començava així:


Berlin zu Washington. W. 158. 16 gener 1917.

De primer, Fitz va mirar immediatament el final del document per veure’n el remitent:


Zimmermann.

Aquell nom va suscitar el seu interès. Es tractava d’un missatge del ministre d’Afers Estrangers alemany a l’ambaixador als Estats Units. Fitz va agafar un llapis i el va traduir, hi va dibuixar gargots i signes d’interrogació allà on un grup de codis encara no s’havia desencriptat.


Altament secret per la informació personal de Vostra Excel·lència i per donar en mà al ministre imperial a (Mèxic?) amb xxxx per una ruta segura.

Els signes d’interrogació indicaven un grup de codis de significat incert. Els descodificadors hi estaven treballant. Si tenien raó, el cable anava dirigit a l’ambaixador alemany a Mèxic, tot i que l’enviaven a través de l’ambaixada a Washington.

«Mèxic. Que estrany», va pensar Fitz.

La frase següent s’havia pogut descodificar del tot.


Pretenem començar guerra submarina sense restriccions l’1 de febrer.

—Déu meu! —va dir Fitz en veu alta.

Era un fet que ja temia, però aquell missatge n’era la confirmació fefaent. I amb data exacta! La notícia seria tot un èxit per a la Sala 40.


Malgrat que els Estats Units podrien abandonar la neutralitat xxx. Si no ho aconseguim, proposarem a (?Mèxic?) una aliança sobre les bases següents: manteniment en la guerra, fi de la pau.

«Una aliança amb Mèxic? Això és una bomba. Els americans s’empiparan!», es va dir Fitz a si mateix.


Per la present informi confidencialment Vostra Excel·lència el president quan sorgeixi la guerra amb els EUA xxxx i al mateix temps negociï amb Japó xxxx els nostres submarins obligaran Anglaterra a negociar la pau en pocs mesos. Acusar recepció de missatge.

Fitz va alçar la vista i va veure el jove Carver, que bullia d’impaciència.

—Deu estar llegint el cable interceptat a Zimmermann —va dir el tinent segon.

—Sí —va respondre Fitz amb calma. Estava tan eufòric com Carver, però dissimulava millor—. Per què està tan incomplet?

—Està escrit en un nou codi que encara no hem acabat de desencriptar. Però el missatge és tot un tresor, i dels grossos, oi?

Fitz es va mirar de nou la traducció. Carver no exagerava. Tot indicava que es tractava de l’intent d’aliar Mèxic amb Alemanya en una guerra contra els Estats Units. Era sensacional.

Fins i tot podria enfurismar prou el president nord-americà perquè declarés la guerra a Alemanya.

El pols de Fitz es va accelerar.

—Hi estic d’acord —va respondre—. I ara mateix duc això a Blinker Hall.

El capità William Reginald Hall, director dels Serveis Secrets navals, tenia un tic crònic a la cara, i per això havia rebut aquell sobrenom. El seu cervell, però, funcionava perfectament.

—Em farà preguntes, i em calen les respostes. Quan tindrem un desencriptament complet del missatge? —va preguntar Fitz.

—Per dominar el nou codi necessitem setmanes.

Fitz va fer un gemec d’irritació. La reconstrucció de nous codis partint de zero era una feina dura, laboriosa i que necessitava temps.

—El que he vist —va continuar Carver— és que el missatge es va reenviar de Washington a Mèxic. En aquesta ruta encara fan servir un vell codi diplomàtic que vam desxifrar ja fa més d’un any. Potser podríem aconseguir una còpia del cable reenviat.

—Potser sí! —va exclamar Fitz amb entusiasme—. Tenim un agent a l’oficina de telègrafs de Mèxic capital. Si donem a conèixer la notícia al món… —va preveure.

—No ho podem fer —va dir Carver amb preocupació.

—Per què no?

—Els alemanys descobririen que interceptem els seus missatges.

Fitz sabia que tenia raó. Era l’etern problema dels Serveis Secrets: com fer servir la informació que s’ha obtingut sense comprometre’n la font.

—Però això és tan important que potser podríem córrer el risc —va dir.

—Ho dubto. Aquest departament ha proporcionat moltíssima informació rellevant. No ho arriscaran tot a una sola carta.

—Recoi! No pot ser que topem amb una cosa d’aquesta magnitud i que després no puguem fer-ne res!

—En aquesta feina acostuma a passar —va dir Carver arronsant-se d’espatlles.

Fitz no estava preparat per acceptar-ho. L’entrada dels Estats Units els podria fer guanyar la guerra. I per aconseguir-ho pagava la pena qualsevol sacrifici, sens dubte. Però coneixia l’exèrcit i sabia que alguns homes mostraven més coratge i més recursos a l’hora de defensar unes oficines que no pas un reducte de trinxera. Les objeccions de Carver s’havien de prendre seriosament.

—Necessitem una tapadora —va afirmar.

—Podem dir que els americans han interceptat el missatge —va dir Carver.

Fitz va assentir.

—És un missatge que es reenvia des de Washington a Mèxic, i per tant, podem dir que el govern dels Estats Units l’ha interceptat a la Western Union.

—A la Western Union no li agradarà gaire la idea.

—Que es fotin. Ara digui’m com podem utilitzar aquesta informació perquè tingui el màxim efecte. Ho ha d’anunciar el nostre govern? Ho han de fer els americans? Deixem que un tercer jugador desafiï els alemanys?

Carver va alçar els braços en senyal de rendició.

—Fins aquí he arribat.

—Doncs no —va dir Fitz, inspirat de cop i volta—. I conec la persona perfecta perquè m’ajudi.





III


Fitz es va trobar amb Gus Dewar en un pub i sala de combats del sud de Londres anomenat The Ring. Per a sorpresa seva, Dewar era molt aficionat a la boxa. D’adolescent, anava als molls de Buffalo a veure combats, i en els seus viatges per tot Europa, el 1914, havia assistit a combats professionals a totes les grans capitals. «Però és reservat amb el seu entusiasme. La boxa no és un tema de conversa gaire popular a Mayfair a l’hora del te», va pensar Fitz amb ironia.

Totes les classes socials, però, acudien a The Ring. Cavallers vestits amb elegància es barrejaven amb estibadors d’abrics esparracats. Receptors d’apostes il·legals feien la seva feina als racons mentre els cambrers es movien d’un lloc a l’altre amb safates plenes de pintes de cervesa fins dalt. L’aire estava carregat pel fum de cigars, de pipa i de cigarretes. No hi havia ni seients ni dones.

Fitz va veure que Gus mantenia una animada discussió sobre el boxejador americà Jack Johnson amb un londinenc que tenia el nas trencat. Johnson era el primer campió mundial de pesos pesants de raça negra, que alguns líders cristians havien volgut linxar després de casar-se amb una dona blanca. Gus estava empipat amb el londinenc perquè donava suport a la crida dels religiosos.

Fitz anhelava secretament que Gus s’enamorés de Maud. Farien bona parella. Eren intel·lectuals, d’idees progressistes i molt seriosos, sempre amb un llibre a les mans. Els Dewar pertanyien al que els americans anomenaven «vella riquesa», el que més s’assemblava a l’aristocràcia.

A més, tots dos estaven a favor de la pau. Fitz no s’ho explicava, però, curiosament, Maud sempre havia defensat amb passió la fi de la guerra. I Gus reverenciava el seu cap, Woodrow Wilson, que feia un mes havia fet un discurs advocant per una «pau sense victòria», una frase que havia enfurismat Fitz i bona part dels líders britànics i francesos.

No havia vist cap altra parella tan compatible com la que formaven Gus i Maud. Fitz estimava la seva germana, però no s’explicava per què no es decidia. Que potser volia quedar-se per vestir sants?

Fitz va treure el tema de Mèxic just després de desfer-se de l’home del nas trencat.

—És un desastre —va dir Gus—. Wilson ha retirat el general Pershing i les seves tropes en un intent d’acontentar el president Carranza. Però no ha funcionat. Carranza no vol ni sentir parlar de la vigilància a la frontera. Per què ho preguntes?

—Després t’ho explicaré —va respondre Fitz—. Està a punt de començar el combat.

Mentre veia com Benny el Jueu clavava una bona estomacada a Albert Collins el Calb, va decidir no parlar de l’oferta de pau d’Alemanya. Sabia que Gus estava molt desanimat pel fracàs de la iniciativa de Wilson. Es preguntava a si mateix si hauria pogut gestionar millor tot l’assumpte, i si podia haver fet més coses per impulsar el pla del president. Però també pensava que el pla estava abocat al fracàs des del principi, ja que en el fons cap de les parts no volia la pau.

Al tercer assalt, Albert el Calb es va desplomar sobre la lona i s’hi va quedar.

—M’has enganxat a temps —va dir Gus—. Me n’anava cap a casa.

—En tens ganes?

—Sí, si abans d’arribar no m’enfonsa un submarí.

Els alemanys havien reprès els atacs per mar l’1 de febrer, tal com anunciava Zimmermann en el missatge interceptat. Això havia fet enfurismar els americans, però no tant com Fitz esperava.

—La reacció del president Wilson davant d’aquest anunci ha estat sorprenentment tova —va dir.

—Ha trencat les relacions diplomàtiques amb Alemanya. No crec que sigui gaire tou.

—Però no li ha declarat la guerra.

Fitz estava destrossat per aquest fet. Havia treballat durament contra les converses de pau, però Maud, Ethel i els seus amics pacifistes tenien raó quan deien que, sense ajuda d’algú més, no hi hauria cap esperança de victòria per a la Gran Bretanya en un futur proper. Fitz estava segur que una guerra il·limitada per mar provocaria l’entrada dels Estats Units a la guerra. Però de moment no havia estat així.

—Sincerament —va dir Gus—, crec que el president Wilson sí que s’ha indignat amb aquesta decisió sobre la guerra per mar i que està preparat per declarar-la. Ha provat totes les alternatives possibles, per l’amor de Déu, però va guanyar la reelecció amb la promesa de mantenir-nos-en al marge. I l’única manera que canviï d’opinió és amb una forta pressió de l’opinió pública.

—En aquest cas —va dir Fitz—, crec que tinc una cosa que el podria ajudar.

Gus va prestar-li tota l’atenció.

—Des que em van ferir, he treballat en una unitat que descodifica els missatges telegrafiats interceptats als alemanys. —Es va treure de la butxaca un full de paper escrit a mà per ell mateix—. En els pròxims dies el teu govern rebrà això de manera oficial. T’ho ensenyo ara perquè necessitem consell a l’hora de gestionar-ho.

Li va entregar el paper a Gus.

L’espia britànic que tenien a Mèxic havia aconseguit el missatge i l’havia enviat amb el codi antic. El paper que Fitz va entregar a Gus era un desencriptament complet de la nota interceptada a Zimmermann. Hi va llegir:


Washington a Mèxic, 19 gener 1917

Pretenem començar guerra il·limitada per mar l’1 de febrer malgrat que els Estats Units podrien abandonar la neutralitat. Si no ho aconseguim, proposarem a Mèxic una aliança sobre les bases següents:

Anar a la guerra plegats.

Arribar a la pau plegats.

Suport financer generós i garantia per part nostra que Mèxic reconquerirà Texas, Nou Mèxic i Arizona. Deixem els detalls de l’acord en les seves mans.

Informi confidencialment el president de Mèxic sobre la proposta quan s’hagi confirmat l’esclat de la guerra amb els Estats Units, i afegeixi-hi el suggeriment que, per iniciativa pròpia, negociï amb el Japó adherir-s’hi immediatament i al mateix temps fer de mitjancer entre el Japó i nosaltres.

Si us plau, esmenti al president que l’esforç indefallent dels nostres submarins obeeix a l’objectiu d’obligar Anglaterra a demanar la pau d’aquí a pocs mesos.



Després de llegir-ne les primeres ratlles —per culpa de la llum esmorteïda de la sala de combats tenia el paper ben a prop dels ulls—, Gus va exclamar:

—Una aliança? Déu meu!

Fitz va mirar al seu voltant. Acabava de començar un nou combat i, afortunadament, el brogit de la multitud va tapar les seves paraules; va continuar llegint.

—Reconquerir Texas? —va exclamar, incrèdul. I tot seguit, amb disgust—: Convidar el Japó? —va aixecar la vista—. Això és escandalós!

Fitz desitjava precisament aquella reacció, i va haver de reprimir l’eufòria.

—Escandalós és la paraula —va dir amb falsa solemnitat.

—Els alemanys ofereixen pagar a Mèxic perquè envaeixi els Estats Units!

—Sí.

—I demanen a Mèxic que s’aliï amb el Japó!

—Sí.

—Ja veuràs quan això se sàpiga!

—D’això precisament et volia parlar. Ens volem assegurar que quan es faci públic sigui a favor del teu president.

—I per què no és el govern britànic el que senzillament ho dóna a conèixer a tot el món?

«Gus encara no hi ha pensat prou, en l’assumpte», va pensar Fitz.

—Per dues raons —va dir—: la primera és que no volem que els alemanys vegin que els llegim els missatges, i la segona, que poden acusar-nos d’haver-nos inventat el document.

Gus va assentir.

—Perdona’m. Estic massa indignat per pensar. Mirem-nos-ho amb serenor.

—Si és possible, ens agradaria que diguéssiu que el govern dels Estats Units ha obtingut una còpia del cable a través de la Western Union.

—Wilson no mentirà.

—Llavors doneu-ne una còpia de la Western Union, i no haurà de mentir.

Gus va assentir.

—Podria funcionar. Pel que fa al segon problema, qui podria fer públic el telegrama sense aixecar sospites d’haver-lo falsificat?

—Suposo que el president en persona.

—És una possibilitat.

—Però tens una idea millor.

—Sí —va dir Gus, pensatiu—. Crec que la tinc.





IV


Ethel i Bernie es van casar a la Calvary Gospel Hall. Cap dels dos no era gaire practicant, però els agradava el pastor.

Ethel no es comunicava amb Fitz des del discurs de Lloyd George. L’oposició pública de Fitz a la pau li recordava amargament la seva vertadera naturalesa. Fitz defensava tot el que ella odiava: la tradició, el conservadorisme, l’explotació de la classe obrera, la riquesa no merescuda. No podia ser l’amant d’un home així, i se sentia avergonyida de si mateixa per haver-se pensat l’oferta de la casa a Chelsea. La seva ànima bessona era Bernie, ho tenia molt clar.

Ethel duia el vestit de seda rosa i el barret de flors que Walter von Ulrich li havia comprat per al casament de Maud Fitzherbert. Mildred i Maud van fer de dames d’honor. Els pares d’Ethel van venir d’Aberowen amb tren. Malauradament, a Billy no li van donar permís i es va haver de quedar a França. El petit Lloyd duia un vestidet de grum de color blau cel i una petita gorra, fets per Mildred per a l’ocasió.

Bernie va sorprendre Ethel amb la seva família, que ningú no coneixia encara. La seva mare, una dona gran, només parlava jiddisch, i no va parar de murmurar entre dents durant tota la cerimònia. Vivia amb l’adinerat germà gran de Bernie, Theo. Mildred, flirtejant-hi, va descobrir que era propietari d’una fàbrica de bicicletes a Birmingham.

Després de la cerimònia, es van servir te i pastes al vestíbul. No hi havia begudes alcohòliques, cosa que va agradar als pares d’Ethel, i per fumar s’havia de sortir al carrer. La seva mare li va fer un petó i li va dir:

—M’alegro que per fi hagis posat seny, malgrat tot.

«Aquest “malgrat tot” no és pas innocent, i significa: “Enhorabona, filla, tot i ser una perduda, i tenir un fill il·legítim el pare del qual no coneix ningú, i casar-te amb un jueu, i anar a viure a Londres, que és el mateix que dir Sodoma i Gomorra”», va pensar Ethel. Però va acceptar l’enverinada benedicció de la seva mare i es va jurar a si mateixa que no diria mai coses així al seu fill.

Els seus pares van marxar aviat, ja que havien comprat bitllets barats d’anada i tornada el mateix dia. La majoria de convidats va anar desfilant, i els que quedaven se’n van anar al Dog and Duck a prendre alguna cosa.

Quan va arribar l’hora d’anar a dormir per al petit Lloyd, Ethel i Bernie se’n van tornar a casa. Aquell matí Bernie havia agafat la seva poca roba i els seus molts llibres del pis llogat on vivia, els havia posat en un carretó de mà i s’ho havia emportat tot a casa d’Ethel.

Van pujar Lloyd a dalt, al dormitori dels fills de Mildred —el petit s’ho va prendre com una nit especial—, per poder gaudir d’una nit per als dos sols. Aleshores van prendre una mica de xocolata amb llet a la cuina i se’n van anar al llit.

Ethel es va posar una camisa de dormir nova i Bernie un pijama net. Just després d’estirar-se al seu costat va començar a suar, neguitós. Ethel li va acariciar la galta.

—Tot i que no sóc verge, no tinc pas gaire experiència —va dir—. Només ho he fet amb el meu primer marit, i només durant poques setmanes, fins que va marxar.

No li havia parlat mai de Fitz, a Bernie, i mai no ho faria. Només Billy i l’advocat Albert Solman sabien la veritat.

—Ja en tens més que jo —va dir Bernie, i Ethel va notar que el seu marit es començava a relaxar—. Algunes aventures i res més.

—Com es deien les noies?

—No té cap importància.

Ethel va somriure.

—Tinc curiositat. Amb quantes? Sis? Deu? Vint?

—Mare meva, no, només tres. Rachel Wright, a l’escola, va ser la primera. Després em va dir que ens hauríem de casar, i jo la vaig creure. Em vaig preocupar molt.

Ethel va fer una riallada.

—Què va passar, després?

—La setmana següent ho va fer amb Micky Armstrong i em va deixar tranquil.

—Va estar bé?

—Suposo. Només tenia setze anys. Només ho vaig fer per dir que ja ho havia fet.

Ethel el va besar amb tendresa i tot seguit va preguntar:

—I la segona?

—Carol McAllister, una veïna. Li vaig pagar un xíling. Va ser breu: em pensava que ella sabia com anava tot plegat i ho vam enllestir ben ràpid. El que més li va agradar va ser cobrar.

Ethel va fer un gest de desaprovació i va recordar la casa de Chelsea i com va estar a punt de fer el mateix que Carol McAllister. Es va sentir una mica incòmoda.

—I l’altra, qui va ser? —va preguntar.

—Una dona més gran, la meva llogatera. Venia al llit quan el seu home no hi era.

—I com va anar amb ella?

—Molt bé. Va ser una època feliç.

—I què va passar?

—Ell va sospitar i vaig haver de marxar.

—I llavors?

—Llavors et vaig conèixer a tu i vaig perdre tot l’interès per les altres dones.

Es van besar, i tot seguit Bernie li va treure la camisa de dormir per sobre del cap i es va estirar sobre seu. Es movia amb delicadesa, mirant de no fer-li mal, i va entrar a dins seu amb suavitat. Ethel sentia un gran afecte per ell, per la seva tendresa, intel·ligència i devoció cap a ella i cap al seu fill. El va abraçar i va aferrar-s’hi amb força. Bernie no va trigar gaire a arribar al clímax. Aleshores es va estirar al seu costat i tots dos es van adormir, de panxa enlaire.





V


«Les faldilles de les dones han canviat», va pensar Gus Dewar. Mostraven els turmells, mentre que deu anys abans la visió fugaç d’aquella part del cos es considerava una provocació; en aquell moment, però, era el més normal del món. Potser la raó per la qual les dones cobrien la seva nuesa no era per ser menys seductores, sinó ben al contrari.

Rosa Hellman duia un abric modern, de color vermell fosc amb tot de plecs que queien des de mitja esquena i amb folre de pell negre; Gus va suposar que era el que es portava a Washington aquell febrer. El seu barret gris era petit i rodó, amb un llaç vermell i una ploma, no gaire pràctic. Però, des de quan els barrets per a les dones americanes es dissenyaven perquè fossin pràctics?

—M’honora la teva invitació —va dir Rosa, mig seriosament mig de broma—. Si no m’equivoco, acabes d’arribar d’Europa.

Dinaven al menjador de l’hotel Willard, a dos blocs de la Casa Blanca. Gus l’havia convidat per una raó molt concreta.

—Tinc una història per a tu —va dir després d’haver demanat.

—Excel·lent! A veure si l’endevino. El president es divorcia d’Edith i es casa amb Mary Peck.

Gus va arrufar les celles. Wilson havia flirtejat amb Mary Peck mentre la seva primera dona encara era viva. Dubtava que de fet haguessin comès adulteri, però el president havia estat prou estúpid per escriure algunes cartes a Mary que mostraven més afecte del que era acceptable. Washington n’anava ple, però no se’n va publicar res.

—No. Et parlo d’una cosa molt seriosa.

—Oh, perdona —va dir Rosa. De cop i volta es va posar ben seriosa i Gus va estar a punt d’esclafir a riure.

—L’única condició és que no diguis que te n’has assabentat per la Casa Blanca.

—D’acord.

—Ara t’ensenyaré un telegrama que ha enviat el ministre d’Afers Estrangers alemany, Arthur Zimmermann, al seu ambaixador a Mèxic.

La va deixar bocabadada.

—D’on l’has tret?

—De la Western Union —va mentir.

—No està codificada?

—Els codis es poden desxifrar.

Li va entregar una còpia mecanografiada de la traducció anglesa completa.

—Això és extraoficial? —va preguntar.

—No. L’únic que vull és que es mantingui en secret la font.

—D’acord —va començar a llegir. Al cap d’un segon va alçar la vista—. Gus —va demanar—, és cert, això?

—Quan va ser el darrer cop que et vaig fer una broma pesada?

—Mai. —Va continuar llegint—. Els alemanys pagaran a Mèxic perquè envaeixi Texas?

—Això és el que diu herr Zimmermann.

—Això no és una simple història, Gus; això és la primícia del segle!

Ell es va permetre un tímid somriure, intentant no mostrar gaire eufòria.

—Sabia que diries exactament això.

—Actues de manera independent o per encàrrec del president?

—Rosa, creus que faria una cosa així sense l’aprovació de les més altes instàncies?

—Suposo que no. Així doncs, tot plegat prové del president Wilson.

—Oficialment no.

—Però com puc saber que és veritat? No crec que pugui escriure una notícia basada únicament en un tros de paper i en la teva paraula.

Gus ja tenia previst aquell inconvenient.

—Lansing, el secretari d’Estat, informarà personalment el teu cap de l’autenticitat del telegrama. No cal dir que la conversa serà confidencial.

—Em sembla bé. —Va mirar el full de nou—. Això ho canvia tot. Et pots imaginar què dirà la gent quan ho sàpiga?

—Crec que es mostrarà més favorable a entrar en guerra i lluitar contra Alemanya.

—Favorable? —va exclamar—. Traurà foc pels queixals! I Wilson es veurà obligat a declarar la guerra.

Gus no va dir res.

Al cap d’uns segons Rosa va interpretar-ne el silenci.

—Vaja, ara ho veig. Per això doneu a conèixer aquest telegrama. El que vol el president és declarar la guerra.

Tenia tota la raó. Gus va somriure. Gaudia d’un intercanvi d’agudeses amb una dona brillant.

—Jo no he dit això.

—Però aquest telegrama enfurismarà tant els americans, que exigiran anar a la guerra. I Wilson podrà dir que no ha incomplert les seves promeses electorals, ja que per la pressió de l’opinió pública s’haurà vist forçat a canviar la seva política.

Rosa ja era massa perspicaç.

—Això no és pas el que escriuràs, oi que no? —va preguntar, neguitós.

Ella va somriure.

—Ah, no. Només és per a mi, que no m’agrada quedar-me a la superfície de les coses. Vaig ser anarquista, saps?

—I ara què ets?

—Periodista. I només hi ha una manera d’escriure aquesta història.

Gus va sentir-se alleujat.

El cambrer els va portar els plats: salmó per a ella i bistec amb puré de patates per a ell. Rosa es va aixecar.

—Haig d’anar-me’n a l’oficina.

Gus es va sorprendre.

—I el dinar?

—Parles seriosament? —va respondre—. Que no entens el que acabes de fer?

Sí que ho entenia, però, tanmateix, va demanar:

—Què he fet?

—Has dut Amèrica a la guerra.

Gus va assentir.

—Ja ho sé —va respondre—. Vés a escriure la notícia.

—Per cert —va dir—. Gràcies per haver-me escollit a mi.

Un instant després havia desaparegut.





23


Març de 1917





I


Aquell hivern va ser fred, a Petrograd, i s’hi va passar gana. El termòmetre de fora del quarter del Primer Regiment d’Artilleria no va pujar en tot el mes de quinze graus sota zero. Els flequers van deixar de fer coques, pastissos, dolços i tot el que no fos pa, però així i tot no hi havia prou farina. Es van col·locar guàrdies armats a la porta de la cuina de la caserna perquè molts soldats hi anaven a mendicar o a robar menjar.

Un dia gèlid de principi de març, Grigori va aconseguir un permís de tarda i va decidir anar a veure Vladímir, a qui comptava que cuidaria la mestressa de la casa mentre Katerina era a la feina. Es va posar l’abric gruixut de l’exèrcit i va enfilar els carrers glaçats. A l’avinguda Nevski va veure una criatura d’uns nou anys que demanava caritat en una cantonada on bufava un vent glacial. Hi va notar alguna cosa que el va inquietar i, en passar-li pel davant, va arrugar el front. Al cap d’un minut va comprendre què l’havia sobtat. La petita li havia dirigit una mirada d’incitació sexual. Va quedar tan sorprès que es va aturar en sec. Com podia vendre el seu cos a aquella edat? Va girar cua amb la idea de fer-li unes preguntes, però la nena ja havia desaparegut.

Va tirar endavant, encaparrat. Evidentment, sabia que hi havia homes que volien tenir relacions sexuals amb criatures: se n’havia assabentat aquella vegada en què ell i Lev, molts anys enrere, havien anat a demanar auxili a un sacerdot. Però, per alguna raó, la imatge d’aquella nena de nou anys que imitava el somriure insinuant d’una adulta li havia esquinçat el cor. Li feia venir ganes de plorar pel seu país. «Estem convertint les nostres nenes en prostitutes», pensava. «Hi pot haver res pitjor?».

Estava molt deprimit quan va arribar a la casa on havia viscut abans. Només d’entrar-hi, va sentir els plors de Vladímir. Va pujar a l’habitació de Katerina i hi va trobar el nen sol, amb la cara envermellida i crispada de tant plorar. El va agafar a coll i el va bressar.

L’habitació estava neta i polida, i feia l’olor de Katerina. Grigori hi anava gairebé cada diumenge. Havien establert una rutina: sortien al matí i després tornaven a casa i feien el dinar amb el menjar que havia portat Grigori del quarter, el dia que n’havia aconseguit. Després, durant la migdiada de Vladímir, feien l’amor. Els diumenges que portava prou menjar, Grigori era feliç a la seva habitació.

Els crits de Vladímir es van convertir en un somiqueig de queixa. Amb el nen a coll, Grigori se’n va anar a buscar la mestressa, que l’hauria d’haver estat vigilant. La va trobar als safareigs, un cobert baix de la banda de darrere de la casa, passant un corró pels llençols humits. Era una dona d’uns cinquanta anys, amb els cabells grisos recollits amb un mocador. A l’època en què Grigori se n’havia anat a l’exèrcit, el 1914, havia estat una dona grassoneta, però en aquells moments tenia el coll tot arrugat i les galtes li penjaven. Fins i tot les mestresses passaven gana aquells dies.

Quan el va veure, hi va posar un aire sobresaltat, de culpabilitat.

—No has sentit que el nen plorava? —li va preguntar Grigori.

—No el puc pas tenir a coll tot el dia —va dir ella, a la defensiva, i va continuar passant el corró per la roba.

—Potser té gana.

—Ja s’ha pres la llet —va respondre ella de pressa. A Grigori la rapidesa amb què va respondre li va semblar sospitosa i li va passar pel cap que no s’hagués pres la llet ella. Li van venir ganes d’escanyar-la.

En l’aire gelat del cobert dels safareigs, va notar que la pell tan suau del menut bullia.

—Em sembla que té febre —va dir—. No t’hi has fixat?

—Ara també he de fer de metge?

Vladímir va deixar de plorar i es va sumir en un estat de lassitud que a Grigori encara li va semblar més preocupant. Normalment era un nen viu, que no parava, curiós i un xic destraler, però en aquells moments s’estava immòbil als braços de Grigori, amb la cara encesa i els ulls fixos.

Grigori el va portar al seu llit, al racó de l’habitació de Katerina. Va agafar una gerra d’un prestatge i se’n va anar corrents fins a un carrer més enllà, on hi havia una botiga. Va comprar llet, una mica de sucre en una paperina improvisada i una poma.

Quan va tornar, va trobar Vladímir en el mateix estat.

Va escalfar la llet, hi va posar el sucre i un crostó de pa sec, i va donar al petit trossets de pa sucat a la llet. Recordava que la seva mare feia allò amb Lev quan estava malalt. Vladímir s’ho empassava com si estigués afamat i assedegat.

Quan es va haver acabat el pa i la llet, Grigori va agafar la poma. Amb la navalla que duia a la butxaca, la va trossejar i en va pelar un tros. Ell mateix se’n va menjar la pela i va donar la resta a Vladímir, dient-li:

—Tant per tu com per mi.

Temps enrere, el nen s’havia divertit amb aquell sistema, però ara no li feia cas, deixava que la poma li caigués de la boca.

Per allà no hi havia cap metge, i encara que n’hi hagués hagut algun no s’haurien pogut permetre de pagar-lo, però uns carrers enllà vivia una llevadora: Magda, l’atractiva dona de Konstantin, el secretari del comitè bolxevic de Putílov, amic de Grigori de tota la vida. Tots dos jugaven a escacs sempre que trobaven un moment, i Grigori el guanyava quasi sempre.

Grigori va canviar el bolquer a Vladímir i el va embolicar amb una manta del llit de Katerina, deixant-li tan sols al descobert els ulls i el nas. Així van sortir al fred del carrer.

Konstantin i Magda vivien en un pis de dues habitacions amb una tia d’ella que els cuidava les tres criatures. Grigori tenia por que Magda no fos fora, que no hagués hagut d’anar a assistir algun part, però va tenir sort i la va trobar a casa.

Era una dona amb molts coneixements, bona persona, tot i que una mica brusca. Va tocar el front de Vladímir i va dir:

—Té una infecció.

—Greu?

—Tus?

—No.

—Com va de ventre?

—Líquid.

Va treure la roba al nen i va dir:

—Suposo que Katerina no té prou llet.

—Com ho saps? —va preguntar Grigori, sorprès.

—És normal. Una dona no pot alimentar una criatura si no s’alimenta ella. Res no ve del no-res. Per això el nen està tan prim.

Grigori no sabia que Vladímir estigués massa prim.

Magda va prémer la panxa de Vladímir i el va fer plorar.

—Inflamació dels budells —va dir.

—Li passarà?

—És probable. La mainada sempre té infeccions. I se’n sol sortir.

—Què hi podem fer?

—Passar-li aigua tèbia pel front per fer-li baixar la temperatura. Que begui molt, tant com vulgui. No t’amoïnis per donar-li menjar. La que s’ha d’alimentar és Katerina, per poder-li donar el pit. El que li cal és la llet de la mare.

Grigori va portar Vladímir a casa. Pel camí va comprar més llet i en arribar la va escalfar. La va anar donant al nen amb una cullereta fins que se la va haver acabat tota. Després, va posar un pot d’aigua al foc i amb un drap va anar passant l’aigua tèbia per la cara del petit. Va semblar que funcionava: l’infant va perdre aquella mirada encesa, fixa, i va començar a respirar amb normalitat.

Quan Katerina va tornar a casa a dos quarts de set, Grigori ja s’havia calmat una mica. La va veure cansada i enfredorida. Havia comprat una col i uns grams de greix de porc, que Grigori va posar en una cassola per fer un guisat mentre ella reposava. Li va explicar que Vladímir havia tingut febre, que la mestressa no se’n cuidava bé i tot el que li havia aconsellat Magda.

—I jo, què hi puc fer? —va respondre ella, cansada i desesperada—. Bé haig d’anar a la fàbrica. No hi ha ningú més que es pugui cuidar d’en Volòdia.

Grigori va donar una mica de suc del guisat al nen i el va posar a dormir. Quan tots dos van haver menjat, es van estirar junts.

—No em deixis dormir gaire —va dir Katerina—. He d’anar a la cua del pa.

—Ja hi aniré jo —va respondre Grigori—. Tu descansa. —Arribaria tard a la caserna, però probablement se’n podria sortir: aquells dies els oficials tenien massa por que hi hagués alguna rebel·lió per organitzar un escàndol per transgressions de poca importància.

Katerina li va prendre la paraula i es va adormir com un soc.

Quan Grigori va sentir que el rellotge de l’església tocava les dues, es va posar les botes i l’abric. Vladímir semblava que dormia tranquil. Grigori va sortir de casa i se’n va anar cap a la fleca. Va quedar sorprès de veure que ja hi havia una cua molt llarga i va comprendre que havia sortit una mica massa tard. Hi havia unes cent persones en fila, abrigades fins dalt de tot, picant de peus sobre la neu. Algunes s’hi havien portat cadires o tamborets. Un jove emprenedor s’hi havia emportat un braser, venia farinetes i, quan li tornaven els bols, els anava rentant a la neu. Després de Grigori encara en van arribar deu o dotze més.

Passaven l’estona fent safareig i remugant. Dues dones del davant de Grigori discutien sobre qui tenia la culpa de l’escassesa de pa: una deia que els alemanys de la cort; l’altra, que els jueus, que acaparaven la farina.

—Qui governa? —els va preguntar Grigori—. Si bolca un tramvia, se’n culpa el conductor perquè n’és el responsable. Els jueus no ens governen pas. Els alemanys tampoc. El tsar i la noblesa. —Aquell era el punt de vista dels bolxevics.

—I qui governaria si no hi hagués tsar? —va dir la més jove, escèptica, que portava un barret de feltre groc.

—Jo opino que ens hauríem de governar nosaltres mateixos —va respondre Grigori—. Com fan a França i a Amèrica.

—No ho sé —va dir la més gran—. Això no pot continuar així.

A les cinc van obrir la botiga. Al cap d’un minut va córrer la notícia que el pa es racionava a una peça per persona.

—Tota la nit per un sol pa! —va exclamar la del barret groc.

Grigori va trigar una hora a arribar al començament de la cua. La flequera els atenia d’un en un. Van entrar les dues dones que Grigori tenia al davant i tot seguit la flequera va dir:

—S’ha acabat. Ja no hi ha pa.

La del barret groc va saltar:

—No, si us plau! Un més i prou!

La flequera hi va posar una expressió immutable. Potser no era la primera vegada que passava.

—Si el meu home tingués més farina, pastaria més pa —va dir—. S’ha acabat, em sentiu o què? No puc vendre pa si no me’n queda.

L’última clienta va sortir de la botiga amb el pa sota de l’abric i se’n va anar de pressa.

La del barret groc es va posar a plorar.

La flequera va tancar amb un cop de porta.

Grigori se’n va tornar a casa.





II


La primavera va arribar a Petrograd el dijous 8 de març, però l’Imperi Rus s’aferrava, obstinat, al calendari de Juli Cèsar, i establia que la data era el 23 de febrer. La resta d’Europa feia tres-cents anys que es regia pel calendari modern.

L’augment de la temperatura va coincidir amb el Dia Internacional de la Dona i les treballadores del tèxtil van fer vaga i van sortir a manifestar-se des de les barriades industrials fins al centre de la ciutat per protestar contra les cues del pa, la guerra i el tsar. S’havia anunciat el racionament del pa, però semblava que amb la mesura l’escassesa havia augmentat.

Van destacar el Primer Regiment d’Artilleria, així com totes les unitats de l’exèrcit de la ciutat, a ajudar la policia i la cavalleria cosaca a mantenir l’ordre. Què passaria, pensava Grigori, si ordenaven als soldats disparar contra els manifestants? Obeirien? O apuntarien els fusells contra els seus oficials? L’any 1905 havien obeït ordres i havien disparat contra els treballadors. D’aleshores ençà, el poble rus havia patit deu anys de tirania, repressió, guerra i fam.

De totes maneres, no hi va haver problemes, i Grigori i la seva secció van tornar aquell vespre al quarter sense haver disparat ni un sol tret.

Divendres, més treballadors van iniciar la vaga.

El tsar era al quarter general de l’exèrcit, a més de sis-cents quilòmetres, a Mogilev. El responsable de la ciutat era el comandant del districte militar de Petrograd, el general Khabàlov, que va decidir no deixar entrar els manifestants al centre i va apostar soldats als ponts. La secció de Grigori era situada a prop del quarter, protegint el pont Liteini, que travessava el riu Neva i arribava fins a l’avinguda Liteini. L’aigua, però, continuava en estat sòlid i els manifestants van esquivar l’exèrcit passant per damunt del gel, cosa que va fer passar una bona estona als soldats que s’ho miraven, ja que la majoria, com Grigori, simpatitzava amb la manifestació.

Cap dels partits polítics no havia organitzat la vaga. Els bolxevics, igual que els altres partits revolucionaris d’esquerres, es van trobar que van haver de seguir, en comptes de dirigir, la classe obrera.

En aquella ocasió, la secció de Grigori tampoc no va presenciar cap enfrontament, però no tot va anar així a tot arreu. Quan va tornar a la caserna dissabte a la nit, va saber que la policia havia atacat els manifestants al davant de l’estació de ferrocarril de l’extrem de l’avinguda Nevski. Sorprenentment, els cosacs havien defensat els manifestants contra la policia. Ja es parlava dels «camarades cosacs». Grigori es mostrava escèptic. Considerava que tota la vida els cosacs només havien estat lleials a si mateixos; el que passava era que els agradava molt lluitar.

Dissabte al matí, van despertar Grigori a les cinc, molt abans que claregés. A l’hora d’esmorzar va córrer el rumor que el tsar havia manat al general Khabàlov que aturés les vagues i les manifestacions fent ús de tota la força. Una expressió de mal averany, va pensar Grigori: «De tota la força».

Després d’esmorzar, els sergents van rebre ordres. Cada secció havia de protegir un punt diferent de la ciutat: no tan sols els ponts, sinó les cruïlles, les estacions de tren i les oficines de Correus. Els destacaments estarien connectats per mitjà de telèfons de campanya. Calia protegir la capital com una ciutat capturada a l’enemic. I el pitjor de tot era que el seu regiment havia de muntar metralladores en punts que podien ser problemàtics.

Grigori va transmetre les instruccions als seus homes i els va deixar esgarrifats.

—El tsar ordenarà metrallar el seu propi poble? —va preguntar Isaak.

—Si ho fa, els soldats l’obeiran? —va respondre Grigori.

Els sentiments de Grigori es dividien entre l’emoció, que augmentava, i la por. L’animaven les vagues, ja que sabia que el poble rus havia de desobeir els seus governants. Si no, la guerra s’arrossegaria, el poble es moriria de fam i no hi hauria cap perspectiva que Vladímir visqués una vida millor que Grigori i Katerina. Aquella convicció l’havia portat a entrar al Partit. D’altra banda, alimentava l’esperança secreta que, si els soldats es negaven a obeir ordres, la revolució es podria desenvolupar sense massa vessament de sang. Però quan el seu propi regiment va rebre ordres de muntar metralladores a les cantonades dels carrers de Petrograd va començar a comprendre que aquella esperança havia estat insensata.

Hi havia cap possibilitat que el poble rus se salvés de la tirania del tsar? De vegades pensava que allò era no tocar de peus a terra. De tota manera, altres països havien fet revolucions i enderrocat els seus opressors. Fins els anglesos en una ocasió havien mort el seu rei.

Petrograd era com una olla d’aigua al foc, pensava Grigori: hi havia espirals de fum, bombolles de violència i, a la superfície, la resplendor de l’immens escalfament, però semblava que l’aigua no s’acabava de decidir i que l’olla proverbial no arrencava el bull.

Van enviar la seva secció al palau de Tàurida, la immensa mansió d’estiu de Caterina II, ara seu de l’ineficaç Parlament rus, la Duma. El matí era tranquil: fins i tot els afamats descansaven els diumenges a aquelles hores. Però el temps continuava assolellat, i a migdia tothom va començar a sortir de les barriades, a peu i amb tramvies. Alguns es van aplegar als enormes jardins del palau de Tàurida. Grigori es va fixar que no tot eren treballadors de fàbrica. Hi havia homes i dones de classe mitjana, estudiants i uns quants homes de negocis d’aire benestant. Alguns hi portaven els fills i tot. Anaven a una manifestació política o a fer un volt pel parc? Grigori va pensar que ni aquella gent no ho sabia del cert.

A l’entrada del palau va veure un jove ben vestit que coneixia per les fotografies que n’havien publicat els diaris; era el diputat membre dels trudoviks Aleksandr Fiódorovitx Kérenski. Els trudoviks eren una escissió moderada dels Socialistes Revolucionaris. Grigori li va preguntar què passava a dins.

—Avui el tsar ha dissolt formalment la Duma —li va dir Kérenski.

Grigori va moure el cap, malhumorat.

—Una reacció típica —va dir—. Reprimir els que es queixen en comptes de solucionar el problema dels descontents.

Kérenski tot d’una se’l va mirar. Potser no esperava una anàlisi com aquella d’un soldat.

—Doncs sí —va respondre—. De tota manera, nosaltres, els diputats, no fem cas de l’ordre del tsar.

—Què passarà?

—La majoria pensa que les manifestacions s’aniran apagant a mesura que les autoritats restableixin el proveïment de pa —va dir Kérenski, i se’n va anar cap dins.

Grigori rumiava què devien pensar els moderats que podia passar. Si les autoritats podien restablir el proveïment de pa, per què no ho havien fet, en comptes de racionar-lo? Però semblava que els moderats sempre treballaven amb esperances i no amb fets.

A primera hora del matí, Grigori va quedar sorprès de veure les cares somrients de Katerina i Vladímir. Normalment passava els diumenges amb ells, però aquell dia ja havia donat per fet que no els veuria. El va tranquil·litzar veure Vladímir ple de salut, content. Havia superat la infecció. Feia prou bon temps perquè Katerina anés amb l’abric descordat, ensenyant les seves formes voluptuoses. Li hauria agradat acariciar-la. Ella li va somriure, i allò li va fer pensar com li besaria la cara si fossin al llit i li va provocar una ànsia quasi insuportable. Que dur que era haver-se de saltar l’abraçada dels diumenges a la tarda!

—Com sabies que seria aquí? —li va preguntar ell.

—M’ho he imaginat.

—M’alegro que hagis vingut, però és perillós per a tu venir al centre.

Katerina es va mirar la multitud que caminava pel parc.

—Doncs jo ho veig prou segur.

Grigori no l’hi volia discutir. No es veia cap indici de possible conflicte.

Mare i fill van continuar al voltant del llac glaçat. A Grigori se li va fer un nus a la gola en veure que Vladímir s’apartava d’ella i al cap d’un moment queia. Katerina el va agafar, el va tranquil·litzar i van continuar avançant. Se’ls veia tan desprotegits… Què els passaria?

Quan van tornar, Katerina li va dir que portava el nen a fer la migdiada.

—Passa pels carrerons —li va dir Grigori—. Aparta’t de la gentada. No sé pas què pot passar.

—D’acord —va dir ella.

—Promet-m’ho.

—T’ho prometo.

Grigori no va veure actes violents aquell dia, però al vespre, al quarter, va sentir que explicaven coses molt diferents d’altres grups. A la plaça Znamenskaia havien ordenat als soldats que disparessin contra els manifestants i havien mort quaranta persones. A Grigori se li va glaçar el cor. Podrien haver mort Katerina mentre passava pel carrer!

N’hi havia altres de tan indignats com ell, i allà al menjador els ànims s’anaven exaltant. Grigori, que va captar l’estat d’ànim, es va enfilar a una taula i va mirar de controlar la situació cridant a l’ordre i demanant als soldats que parlessin un rere l’altre. El sopar es va convertir ràpidament en una assemblea. Primer va donar la paraula a Isaak, a qui tothom coneixia com el millor de l’equip de futbol del regiment.

—Jo vaig entrar a l’exèrcit per matar alemanys, i no russos —va dir Isaak, i es va sentir una gran remor d’aprovació—. Els manifestants són els nostres germans, germanes, mares i pares, i l’únic delicte que han comès és demanar pa!

Grigori coneixia tots els bolxevics del regiment, i els va fer parlar tots, però va anar amb compte de donar també la paraula a altres perquè no es notés que era tan parcial. Normalment, els homes expressaven les seves opinions amb cautela per por que els seus comentaris transcendissin i els poguessin castigar, però aquell dia ho van passar per alt.

El que va causar més impressió va ser Iàkov, un home alt amb unes espatlles com un ós. Es va plantar a la taula al costat de Grigori amb llàgrimes als ulls.

—Quan ens han dit d’obrir foc, no sabia què fer —va començar. Semblava que no podia ni alçar la veu. Es va fer un gran silenci i tothom agusava l’oïda per sentir-lo—. M’he dit: «Déu meu, guia’m, si us plau». He escoltat el fons del meu cor, però Déu no m’ha respost. —Els homes guardaven silenci—. He alçat el fusell —va continuar Iàkov—. El capità cridava: «Disparin! Disparin!». Però, contra qui havia de disparar? A Galítzia sabíem qui eren els nostres enemics, perquè disparaven contra nosaltres. Però avui, a la plaça, ningú no ens atacava. Hi havia sobretot dones i també canalla. Ni els homes no duien armes.

Va callar. Els homes estaven immòbils com estàtues; semblava que temessin que qualsevol moviment pogués trencar la tensió del moment. Al cap d’un instant, Isaak el va animar:

—I què ha passat després, Iàkov Davídovitx?

—He premut el gallet —va dir Iàkov, i les llàgrimes li van començar a baixar dels ulls cap a aquella poblada barba negra—. Ni tan sols he apuntat. El capità m’escridassava i he disparat per fer-lo callar. Però he tocat una dona. Més ben dit, una noia; d’uns dinou anys, suposo. Portava un abric verd. L’he tocada al pit i la sang ha brollat per damunt de la tela, el color vermell sobre el verd. Després ha caigut. —Ara plorava obertament i parlava entre sanglots—. He llençat l’arma, he intentat acostar-me a la noia, per ajudar-la, però la gentada se m’ha llançat al damunt, i m’ha clavat cops de puny, guitzes, però jo amb prou feines he notat res. —Es va eixugar la cara amb la màniga—. Ara tindré problemes perquè he perdut el fusell. —Hi va haver una altra llarga pausa—. Dinou —va repetir—. Em sembla que devia tenir uns dinou anys.

Grigori no s’havia adonat que s’havia obert la porta, però tot d’un plegat va veure allí el tinent Kirílov.

—Baixi de la maleïda taula, Iàkov —va cridar. Després es va dirigir a Grigori—: Vostè també, Peixkov, prou agitació! —Es va girar i es va dirigir als homes que seien als bancs davant de les taules muntades amb cavallets—. Tots cap a la caserna —va dir—. El que es quedi aquí un minut més rebrà una pallissa.

Ningú no es va moure. Els homes van dirigir una mirada adusta al tinent. Grigori es va preguntar si una revolta podia començar d’aquella manera.

Però Iàkov estava tan immers en el seu patiment que no s’adonava del dramatisme que havia generat; va baixar com va poder de la taula i la tensió es va alleujar. Alguns dels que eren a prop de Kirílov es van aixecar amb expressió sorruda, però atemorits. Grigori va continuar dalt de la taula, desafiador, un moment més, però va intuir que els seus homes no estaven prou enfurismats per atacar un oficial. Tothom va començar a desfilar. Kirílov no es va moure; es mirava tothom de mala manera.

Grigori va tornar al quarter quan va sonar el timbre de tancar els llums. Com a sergent, tenia el privilegi de disposar d’un racó amb una cortina a l’extrem del dormitori de la seva secció. D’allí estant, sentia que els homes parlaven en veu baixa.

—Jo no dispararé contra cap dona —deia un.

—Jo tampoc.

Una tercera veu va fer:

—Si no ho feu, algun oficial malparit us matarà per desobediència!

—Jo apuntaré malament —va deixar anar una altra veu.

—Ho poden veure.

—Tot el que has de fer és apuntar per damunt dels caps dels manifestants. Ningú no pot saber del cert què fas.

—Jo també ho faré —va dir una altra veu.

—I jo.

—I jo.

Ja ho veurem, pensava Grigori mentre s’adormia. Era fàcil fer-se el valent en la foscor. La llum del dia podia mostrar una cosa ben diferent.





III


El dilluns van ordenar a la secció de Grigori recórrer la curta distància que separava l’avinguda Samsonievski i el pont Liteini, i impedir que els manifestants travessessin el riu per arribar al centre de la ciutat. El pont feia uns quatre-cents metres de llargada i es recolzava sobre uns pilars de pedra massissos que s’enfonsaven a l’aigua glaçada com trencaglaços encallats.

Era la mateixa tasca que els havien encarregat divendres, però les ordres eren diferents. El tinent Kirílov va donar les instruccions a Grigori. Aquells dies parlava com si estigués constantment de mal humor, i potser aquell era el problema: potser, igual que passava als seus homes, no li agradava situar-se davant dels seus conciutadans.

—Ni un sol manifestant no ha de travessar el riu, ni passant pel pont ni pel glaç, ho ha entès? Ha de disparar contra els que desobeeixin les seves ordres.

Grigori va dissimular el menyspreu que sentia.

—Entesos, senyor! —va respondre a l’instant.

Kirílov va repetir les ordres i se’n va anar. Grigori va pensar que el tinent tenia por. Sens dubte temia que el fessin responsable del que passés, tant si obeïen com si desacataven les seves ordres.

Grigori no tenia cap intenció d’obeir-les. Permetria que els dirigents de la manifestació li exposessin les seves raons mentre la resta travessava pel gel, tal com ho havia fet divendres.

Però a primera hora del matí es va unir a la seva secció un destacament de la policia. Va veure, esgarrifat, que qui dirigia aquell destacament era el seu antic enemic, Mikhaïl Pinski. No semblava pas que els escassegés el pa, a ells: aquella cara rodona es veia més refeta que mai, i a la part de la cintura de l’uniforme es veia que els botons patien. Portava un megàfon. El que no va veure enlloc va ser el seu ajudant, Kozlov, el que tenia cara de mostela.

—Jo et conec —va dir Pinski a Grigori—. Havies treballat a la fàbrica Putílov.

—Fins que em va enviar a l’exèrcit —va respondre Grigori.

—El teu germà és un assassí, però va fugir a Amèrica.

—Si vostè ho diu…

—Avui, aquí ningú no travessarà el riu.

—Ja ho veurem.

—Esperem una col·laboració total dels teus homes. Entesos?

—No té por? —va preguntar Grigori.

—De la gentada? No diguis bestieses.

—No, em refereixo al futur. Suposem que els revolucionaris se surten amb la seva. Què creu que li farien? S’ha passat tota la vida intimidant els febles, apallissant tothom, assetjant dones i deixant-se subornar. No li fa por que li passin comptes?

Pinski, amb la mà enguantada, el va assenyalar amb el dit.

—Et denunciaré per subversiu, desgraciat! —va exclamar, i se’n va anar.

Grigori va fer un gest d’indiferència. La policia ja no ho tenia tan fàcil per detenir qui volia. Si empresonaven Grigori, els altres es podien revoltar, i els oficials ho sabien.

El dia va començar tranquil, però Grigori es va fixar que hi havia uns quants treballadors pels carrers. Moltes fàbriques havien tancat perquè no tenien combustible per a les màquines de vapor i els forns. En d’altres es feia vaga: els treballadors demanaven un augment de sou per pagar els preus exagerats, o calefacció per poder sobreviure en aquells gèlids tallers, o bé baranes de seguretat al voltant de la maquinària perillosa. Semblava com si ningú no hagués d’anar a treballar aquell dia. A més, el sol va sortir amb ganes i ningú no es volia quedar tancat a dins. Cap a mig matí, doncs, Grigori va veure que per l’avinguda Samsonievski avançava una riuada d’homes i dones amb la vestimenta esquinçada dels treballadors de la indústria.

Grigori tenia trenta soldats i dos caporals. Els havia col·locat en quatre fileres de vuit, entravessats a la calçada, bloquejant l’extrem del pont. Pinski tenia més o menys el mateix nombre d’homes a les seves ordres, la meitat a peu i l’altra a cavall, i els va situar a banda i banda de l’avinguda.

Grigori es mirava, nerviós, la manifestació que s’acostava. No podia preveure què passaria. Per la seva banda, podia evitar que hi hagués vessament de sang oposant-hi una resistència simbòlica i deixant passar després la gent. Però no sabia què faria Pinski.

Els manifestants es van anar acostant. N’hi havia centenars… No, milers. Homes i dones amb les casaques blaves i els abrics espellifats dels obrers industrials. La majoria portava braçals o cintes de color vermell. Va sentir que deien: «Fora el tsar! Volem pa, pau i terra!». Grigori va determinar que allò ja no era simplement una protesta: s’havia convertit en un moviment polític.

A mesura que s’acostaven els dirigents, va notar que creixia el nerviosisme entre els seus homes.

Se’n va anar cap als manifestants. Va veure, sorprès, que al capdavant hi havia Vària, la mare de Konstantin. Portava els cabells grisos recollits amb un mocador vermell i brandava una bandera roja muntada en un sòlid pal.

—Hola, Grigori Peixkov —li va dir ella, amable—. Dispararàs contra mi?

—No —va respondre ell—. Però jo no puc parlar per la policia.

Vària es va aturar, però els altres van continuar endavant, pressionats pels milers d’homes i dones que tenien darrere. Va sentir que Pinski ordenava als homes que anaven a cavall que avancessin. La policia muntada, anomenada els faraons, era la secció més odiada de totes. Anaven armats amb fuets i porres.

—Només volem viure i alimentar les nostres famílies. No és el mateix que vols tu, Grigori? —li va dir Vària.

Els manifestants no s’enfrontaven als soldats de Grigori, ni pretenien passar pel pont. S’escampaven per totes dues ribes. Els faraons de Pinski, nerviosos, feien circular els seus cavalls pel camí lateral, com si volguessin bloquejar el pas cap a l’aigua glaçada, però no eren prou per muntar una barrera contínua. De tota manera, cap manifestant no volia ser el primer de llançar-s’hi, de manera que hi va haver un moment en què tot va restar paralitzat.

El tinent Pinski es va acostar el megàfon als llavis.

—Enrere! —va cridar. Aquell instrument no era res més que una làmina de llauna en forma de con que augmentava una mica el volum de la seva veu—. No entrareu al centre de la ciutat. Que tothom torni a la feina, ordenadament. És una ordre de la policia. Enrere!

Ningú no li va fer cas —la majoria ni l’havia sentit—, i els congregats el va començar a esbroncar i xiular. Algú d’enmig de la gentada va llançar una pedra. Va anar a parar a la gropa d’un cavall i la bèstia es va agitar, cosa que va agafar per sorpresa el que el cavalcava, que va estar a punt de caure. Enfurismat, es va posar ben dret, va clavar estrebada a les regnes i va fuetejar l’animal. La gent va esclafir a riure, i aquella reacció espontània el va fer enrabiar més, per bé que va aconseguir controlar el cavall.

Un manifestant valent va aprofitar la distracció del genet, es va esmunyir pel costat d’un faraó a la riba i va arrencar a córrer cap al glaç. El van seguir uns quants més d’una banda i l’altra del pont. Els faraons van començar a brandar fuets i porres i van fer girar i recular els cavalls mentre atacaven els manifestants. Alguns van caure, però molts van passar, i així en van animar altres. Al cap de pocs segons, més de trenta persones ja corrien damunt de l’aigua glaçada.

Per a Grigori, era un bon resultat. Podria dir que havia intentat fer complir la prohibició; en realitat, havia mantingut la gent fora del pont, però el gruix dels manifestants era tan considerable que havia estat impossible impedir que la gentada travessés el gel.

Pinski, però, no ho veia de la mateixa manera.

Va encarar el megàfon cap a la policia armada i va dir:

—Apuntin!

—No! —va cridar Grigori, però ja era tard. La policia es va col·locar en posició de disparar, amb un genoll a terra, i va alçar els fusells. Els manifestants del davant van intentar recular, però els empenyien els milers que tenien al darrere. Alguns es van llançar cap al riu, enfrontant-se als faraons.

—Foc! —va cridar Pinski.

Es va sentir la crepitació dels trets, com focs artificials, i tot seguit els crits de por i els xisclets de dolor dels manifestants que queien morts i ferits.

Grigori va retrocedir dotze anys. Va veure la plaça del davant del palau d’Hivern: els centenars d’homes i dones, agenollats, resant, els soldats amb els fusells, i la seva mare estesa a terra amb la sang que s’escampava per la neu. Va sentir dins del seu cap el crit de Lev quan tenia onze anys: «És morta! La mare és morta, la meva mare és morta!».

—No —va fer Grigori en veu alta—. No permetré que ho tornin a fer. —Va fer girar el fiador del seu fusell Mosin-Nagant, en va obrir el pany i es va carregar l’arma a l’espatlla.

Els manifestants xisclaven i corrien en totes direccions, trepitjant els cossos dels que havien caigut. Els faraons havien perdut el control: carregaven a l’atzar. La policia disparava indiscriminadament contra la multitud.

Grigori va apuntar a consciència contra Pinski, al bell mig del cos. La perspectiva no era perfecta, Pinski era a uns seixanta metres, però tenia la possibilitat de tombar-lo. Va prémer el gallet.

Pinski continuava cridant pel megàfon.

Grigori va fallar. Va abaixar el punt de mira —el fusell va sotragar una mica mentre es disparava— i va tornar a prémer.

Va fallar per segona vegada.

Continuava la massacre, la policia disparava com enfollida contra els homes i dones que fugien.

Grigori tenia cinc bales a la recambra del fusell. Normalment podia tocar el blanc amb una de sola. Va disparar una tercera vegada.

Pinski va deixar anar un crit de dolor, que el megàfon va amplificar. Va semblar que el genoll dret se li plegava. Va deixar anar el megàfon i va caure a terra com un plom.

Els homes de Grigori van seguir el seu exemple. Van començar a atacar la policia, uns disparant, altres fent servir els fusells de porra. També n’hi havia que feien caure els faraons dels cavalls. Els manifestants, veient el gir de la situació, es van armar de valor i van fer el mateix. Alguns dels que ja avançaven pel gel van tornar enrere.

La multitud estava enfurismada. Des que ho recordava, la policia de Petrograd s’havia dedicat a menysprear la gent amb violència, indisciplina i descontrol, i ara el poble se’n venjava. Trepitjaven i clavaven cops de peu als policies que eren a terra, tombaven els que encara eren drets i disparaven contra els cavalls dels faraons. La policia va resistir uns moments, només; després, els que van poder, van fugir.

Grigori va veure que Pinski feia esforços per aixecar-se. Va tornar a apuntar contra ell, aquest cop impacient per eliminar aquell malparit, però un faraó es va acostar al policia, el va carregar dalt del cavall i se’l va endur molt de pressa.

Grigori va recular observant com fugia la policia.

I va pensar que s’havia ficat en el pitjor embolic de la seva vida.

La seva secció s’havia revoltat. Infringint directament les ordres, en comptes d’atacar els manifestants havia carregat contra la policia. I els havia incitat ell, en disparar contra el tinent Pinski, que havia sobreviscut per explicar-ho. No tenia cobertura possible, cap excusa no li serviria, no tindria manera de fugir del càstig. Era culpable de traïció. Li podien fer un consell de guerra i executar-lo.

Malgrat tot, era feliç.

Va veure que Vària s’obria pas entre la gent. Tenia sang a la cara, però somreia.

—I ara què, sergent?

Grigori no podia resignar-se al càstig. El tsar assassinava el seu poble. Doncs bé, el seu poble responia.

—Al quarter! —va cridar Grigori—. Donarem les armes a la classe obrera! —Li va agafar la bandera vermella—. Seguiu-me!

Va enfilar l’avinguda Samsonievski. Els seus homes el van seguir, sota el comandament d’Isaak, amb els manifestants al darrere. Grigori no sabia segur què faria, però veia que tampoc calia un pla: en avançar al capdavant de la multitud va tenir la sensació que podia fer-ho tot.

El sentinella va obrir les portes del quarter als soldats, però va ser incapaç de tancar-les als manifestants. Amb un fort sentiment d’invencibilitat, Grigori dirigia la marxa a través de la plaça d’armes fins a l’arsenal. El tinent Kirílov va sortir de l’edifici del quarter general, va veure la multitud i s’hi va acostar corrent.

—Ei, vosaltres! —va cridar—. Alto! Ni un pas més!

Grigori no li va fer cas.

Kirílov va afluixar el pas i es va treure el revòlver.

—Alto! —va dir—. Alto o disparo!

Dos o tres de la secció de Grigori van alçar els fusells i van disparar contra Kirílov. El van tocar en diferents parts del cos i l’home va caure a terra, ple de sang.

Grigori va continuar endavant.

L’arsenal estava custodiat per dos sentinelles. Ni l’un ni l’altre no va fer res per aturar Grigori. Va fer servir les dues últimes bales de la recambra per fer saltar el pany de les sòlides portes de fusta. La multitud va irrompre a l’arsenal, donant empentes i clavant trompades per aconseguir les armes. Se’n van encarregar uns quants homes de Grigori, que van obrir les caixes de fusta plenes de fusells i revòlvers i els van anar distribuint juntament amb les capses de munició.

«Ara sí», va pensar Grigori. «Això sí que és una revolució». Estava emocionat i atemorit alhora.

Va agafar dos revòlvers Nagant dels que estaven reservats als oficials, va tornar a carregar el fusell i es va omplir les butxaques de munició. No sabia gaire bé què faria, però ja s’havia convertit en un criminal i li calien armes.

La resta dels soldats de la caserna es va afegir al saqueig de l’arsenal i al cap de poc tothom estava armat fins a les dents.

Brandant la bandera vermella de Vària, Grigori va dirigir la multitud enfora. Les manifestacions sempre es dirigien al centre de la ciutat. Juntament amb Isaak, Iàkov i Vària, va travessar el pont cap a l’avinguda Liteini, en direcció al selecte centre de Petrograd. Li semblava que volava, o que somiava; era com si hagués fet un bon glop de vodka. Feia anys que parlava de desacatar l’autoritat del règim, i ara ho estava fent, i allò el feia sentir un home nou, un ésser diferent, un ocell que solcava l’aire. Recordava les paraules d’aquell home gran que li havia parlat després que disparessin contra la seva mare. «Tant de bo visquis molts anys», li havia dit l’home mentre Grigori se n’anava a la plaça del Palau portant el cos de la seva mare. «Prou anys per venjar-te del sanguinari tsar per la maldat que ha demostrat avui». «Els teus desitjos es faran realitat, amic», va pensar, exultant.

El Primer Regiment d’Artilleria no havia estat l’únic que s’havia revoltat aquell matí. En arribar a l’altre extrem del pont, encara el va animar més veure que els carrers eren plens de soldats amb la gorra al revés o les guerreres descordades, desafiant la normativa. La majoria duia braçals o cintes vermelles a la solapa per demostrar que eren revolucionaris. Arreu es veien cotxes confiscats, conduïts de qualsevol manera; de les finestres dels edificis despuntaven canons de fusell i baionetes, i els soldats de dins tenien a la falda noies rialleres. Els destacaments i els punts de control del dia abans havien desaparegut. El poble s’havia apoderat dels carrers.

Grigori va veure una taverna amb les finestres tancades i la porta esbotzada. En sortien un soldat i una noia, amb ampolles a la mà, trepitjant vidres trencats. Al costat, l’amo d’un cafè havia col·locat en una taula, a fora, unes safates amb peix fumat i embotit, i ell s’hi estava al davant, amb una cinta vermella a la solapa, somrient, nerviós, convidant els soldats que se servissin. Grigori va entendre que el que feia aquell home era intentar que no li saquegessin la botiga com li havia passat al veí.

Mentre s’acostaven al centre, l’ambient festiu augmentava. N’hi havia que ja anaven torrats, i això que tot just era migdia. Les noies semblava que eren felices de besar qualsevol que portés un braçal vermell, i Grigori fins i tot va veure un soldat que acariciava els generosos pits d’una dona ja una mica gran que s’hi avenia de bon grat. Hi havia noies que desfilaven pels carrers amb uniformes militars, i amb gorres i botes que els anaven grans. La imatge transmetia una sensació d’alliberament.

En un carrer va aparèixer un Rolls-Royce flamant i la gentada va intentar aturar-lo. El xofer va pitjar fort l’accelerador, però algú va obrir la porta i el va fer fora. Tothom s’empenyia intentant ficar-se al cotxe. Grigori va veure que el comte Maklàkov, un dels directors de la Maquinària Putílov, sortia com podia del seient del darrere. Aleshores va recordar fins a quin punt Maklàkov havia quedat bocabadat amb la princesa Bea el dia que havia anat a visitar la fàbrica. La gent va dir de tot, però no va impedir que el comte fugís de pressa, alçant-se el coll de pell fins a les orelles. Nou o deu persones es van entaforar al Rolls-Royce, algú s’hi va posar al volant i va arrencar, tocant el clàxon alegrement.

A la cantonada següent, un grapat de persones martiritzaven un home alt amb un barret de feltre i un abric força gastat, típic de la classe mitjana treballadora. Un soldat el punxava amb el canó del fusell, una dona li escopia i un jove amb granota de treballador li va llançar un munt de porqueria al damunt.

—Deixeu-me passar! —va fer l’home, intentant-hi posar un to autoritari, però aquella gent es limitava a riure. Mirant-se’l bé, Grigori va reconèixer la silueta prima de Kanin, el supervisor de la Secció de Fosa de la Maquinària Putílov. Aquella colla li va fer caure el barret i Grigori va veure que s’havia quedat calb.

Grigori es va obrir pas entre la gent.

—Aquest home no ha fet res! —va cridar—. És enginyer. Jo vaig treballar amb ell.

Kanin el va reconèixer.

—Gràcies, Grigori Serguéievitx —va respondre Kanin—. Me n’anava a casa de la meva mare a comprovar que no li hagi passat res.

Grigori es va girar cap aquell grup.

—Deixeu-lo passar —va dir—. Jo responc per ell.

Va veure una dona que portava un rodet de cinta vermella —probablement pispat en una merceria— i li’n va demanar un tros. La noia l’hi va tallar amb unes tisores i Grigori va col·locar la cinta al braç esquerre de Kanin. Tothom va aplaudir.

—Ara se’n pot anar tranquil —li va dir Grigori.

Kanin li va donar la mà i se’n va anar. I tothom el va deixar passar.

El grup de Grigori va arribar a l’avinguda Nevski, l’ample carrer comercial que anava del palau d’Hivern a l’estació Nikolàievski. Era ple de gent que bevia, menjava, es besava i disparava enlaire. Als restaurants oberts es veien cartells que deien: «Menjar de franc per als revolucionaris!» i «Menja el que vulguis, paga el que puguis!». Havien espanyat les portes de moltes botigues i damunt de l’empedrat hi havia una gran escampadissa de vidres. Un d’aquells odiats tramvies —de preus prohibitius per als treballadors— estava tombat al mig del carrer i un Renault s’hi havia encastat.

Grigori va sentir un tret de fusell, però com que era un de tants, de moment no en va fer cas; tot seguit, però, Vària, que caminava al seu costat, va començar a fer esses i va caure. Grigori i Iàkov se li van agenollar al costat. Semblava que estava inconscient. Amb penes i treballs van girar aquell cos pesant i van veure que ja no hi havia res a fer: li havia entrat una bala al front i tenia els ulls ben badats, però sense visió.

Grigori va veure que no tenia temps d’afligir-se, ni de pensar en si mateix, ni en Konstantin, el fill de Vària, el seu millor amic. Al front havia après que primer s’havia de respondre al foc i després plorar els morts. Però, era això un camp de batalla? Qui hauria de voler matar Vària? En canvi, la bala s’havia allotjat en un lloc tan precís que no es podia pensar de cap manera que la dona hagués estat víctima d’una bala perduda.

No va trigar a tenir la resposta. Tot d’un plegat, es va desplomar Iàkov, amb el pit ensangonat. Aquell cos corpulent va tocar terra amb un so somort.

Grigori es va apartar dels dos cadàvers exclamant:

—Què coi és això?

Es va ajupir per no ser un blanc tan evident i va buscar ràpidament un lloc on poder-se posar a recer.

Va sentir un altre tret i va veure que un soldat que passava amb un mocador vermell al cap queia aferrant-se la panxa.

Hi havia un franctirador que disparava contra els revolucionaris.

Amb quatre gambades, Grigori es va llançar darrere del tramvia bolcat.

Va sentir un crit de dona, després un altre. La gent veia cossos plens de sang i fugia corrent.

Grigori va alçar el cap i va inspeccionar els edificis del voltant. Qui disparava havia de ser un fuseller de la policia, però, on era? Li va semblar que el so venia de l’altra banda del carrer, a encara no una cantonada d’allí. Amb el sol de la tarda, els edificis resplendien. Hi havia un hotel, una joieria amb les persianes abaixades, un banc, a la cantonada, una església. No es veia cap finestra oberta, de manera que el franctirador havia de ser en una teulada. I d’aquestes, no n’hi havia cap que oferís protecció, fora de la de l’església, un edifici de pedra d’estil barroc amb torres, muralletes i una cúpula en forma de bulb.

Va sentir un altre tret i una dona vestida d’obrera va deixar anar un xisclet mentre s’aguantava fort l’espatlla. Grigori va deduir que els trets venien de l’església, però no va veure que en sortís gens de fum. Allò volia dir que la policia havia proporcionat als franctiradors munició que no deixava rastre. Realment era la guerra.

Tota una illa de cases de l’avinguda Nevski havia quedat deserta.

Grigori va apuntar amb el fusell la muralleta del damunt del mur lateral de l’església. Aquella hauria estat la posició de foc que hauria triat ell, perquè dominava tot el carrer. S’ho va mirar detingudament. De reüll, va veure dos fusells més que apuntaven en la mateixa direcció que ell: dos soldats que s’havien refugiat allí a prop.

En aquell moment avançaven pel carrer fent tentines un soldat i una noia, tots dos borratxos. Ella ballava una giga, aixecant-se les faldilles i ensenyant els genolls, mentre ell feia uns passos de vals al seu voltant, recolzant el fusell contra el coll, fent veure que tocava el violí. Tots dos duien braçals vermells. Els van mirar d’avisar, però la parella, engrescada, no va sentir res. Van passar per davant de l’església, totalment aliens al perill; es van sentir dos trets i el soldat i la noia van caure a terra.

De nou, Grigori no va veure ni un fil de fum, però malgrat tot va disparar, enrabiat, contra la muralleta de sobre la porta de l’església i va buidar el carregador. Les bales rebotaven contra la pedra i deixaven anar núvols de pols. Va sentir els trets dels altres dos fusells i va constatar que disparaven en la mateixa direcció, però no va veure que haguessin tocat ningú.

«És impossible», pensava Grigori, mentre tornava a carregar l’arma. Apuntaven un objectiu invisible. El franctirador havia d’estar ajagut, apartat de l’extrem, de manera que l’arma no despuntés entre les baranes.

Però se l’havia d’aturar. Ja havia mort Vària, Iàkov, dos soldats i una noia innocent.

Només hi havia una manera d’abastar-lo: pujar a la teulada.

Grigori va tornar a disparar contra l’ampit. Tal com imaginava, els altres dos soldats van fer el mateix. Donant per descomptat que el franctirador hauria abaixat el cap durant uns segons, Grigori es va aixecar, va deixar l’amagatall que li proporcionava el tramvia bolcat i va córrer fins a l’extrem del carrer, on es va arrambar a la finestra d’una llibreria, una de les poques botigues que no havien saquejat.

Es va mantenir entre les ombres que projectaven els edificis a la tarda i es va acostar a poc a poc a l’església. Quedava separada del banc del costat per un carreró. Es va esperar, pacient, uns minuts, fins que va tornar a començar el tiroteig, i després va travessar de pressa el carreró i es va quedar amb l’esquena enganxada a la banda de llevant de l’església.

Podia ser que el franctirador l’hagués vist córrer i li hagués endevinat les intencions? No hi havia manera de saber-ho.

Sense deixar mai d’arrambar-se a la paret de l’església, va avançar fins que va topar amb una porteta. Era oberta. Hi va entrar.

L’interior era luxós, amb esplèndides decoracions en marbre de color vermell, verd i groc. En aquell moment no s’hi feia cap ofici religiós, però hi va veure uns vint-i-cinc o trenta fidels drets o asseguts, amb el cap inclinat, resant pel seu compte. Grigori es va mirar bé les capelles i les parets, buscant-hi una porta que el dugués a una escala. Va passar pel lateral corrent, amoïnat perquè a cada minut que passava podia morir més gent.

Un sacerdot jove, molt ben plantat, de cabells negres i pell pàl·lida, li va veure el fusell i va voler protestar, però Grigori no li va fer cas i va continuar.

A l’atri, va topar amb una petita porta de fusta encastada en una paret. La va obrir i hi va trobar una escala de caragol. Darrere seu, una veu va dir:

—Aturi’s aquí, fill. Què fa?

Es va girar i es va trobar el jove sacerdot plantat.

—Això porta a la teulada?

—Sóc mossèn Mikhaïl. No es pot entrar a la casa del Senyor amb una arma.

—Hi ha un franctirador a la teulada!

—És un agent de policia!

—N’està segur? —Grigori es va mirar el sacerdot, incrèdul—. No se n’ha adonat que està matant gent?

El sacerdot no va respondre.

Grigori va arrencar a córrer escales amunt. De dalt li arribava un corrent fred.

Tot indicava que el pare Mikhaïl estava a favor del policia. Però, devia tenir cap sistema per avisar el franctirador? Segur que no, llevat que sortís al carrer a fer-li senyals, però amb allò podia caure abatut.

Al cap d’un moment de pujar escales en la penombra, Grigori va veure una altra porta.

Amb els ulls al nivell de la part inferior de la porta, la va obrir dos dits amb la mà esquerra, aguantant el fusell amb la dreta. La llum clara del sol va passar per la petita escletxa. Grigori en va obrir la fulla de bat a bat.

No hi va veure ningú.

Immers en aquella claror enlluernadora, va forçar la vista per copsar amb detall tot el que es veia en aquell petit rectangle de l’obertura de la porta. Era al campanar. La porta donava a la banda meridional de l’edifici. L’avinguda Nevski quedava al nord de l’església. El franctirador era a l’altre costat, fora que s’hagués traslladat per sorprendre Grigori.

Va pujar amb cautela, ara un esglaó, ara l’altre; després va treure el cap.

No va passar res.

Va sortir.

Va notar amb els peus que la teulada feia un lleuger pendent en direcció al canaló que seguia una ornada muralleta. Una passera amb taulons permetia que els treballadors hi circulessin sense haver de trepitjar les teules. Darrere seu, la torre pujava fins al campanar.

Amb el fusell a la mà, va anar donant la volta a la torre.

A la primera cantonada es va trobar encarat a la banda de ponent de l’avinguda Nevski. Amb la claror de la tarda va veure el parc Aleksandr i l’Almirallat al fons. Carrer enllà es veien multituds, però allí a sota mateix tot estava desert. El franctirador devia continuar fent, implacable, la seva feina.

Grigori va parar l’orella, però no va sentir cap tret.

Es va desplaçar amb compte seguint la torre fins que va poder clavar un cop d’ull a la cantonada següent. Va veure tot el mur septentrional de l’església. Havia comptat trobar-hi el franctirador, ajagut de bocaterrosa, disparant entre els barrots de la muralleta, però no hi va veure ningú. Va mirar enfora i va distingir l’ample carrer de sota, amb la gent ajupida als portals, mig amagada a les cantonades, en espera del que podia passar.

Al cap d’un moment, a la fi va tornar a sonar un tret del franctirador. Un crit del carrer va confirmar a Grigori que l’home havia fet blanc.

La bala havia sortit de més amunt del cap de Grigori.

Va mirar enlaire. Al campanar hi havia unes finestres sense vidre, i a banda i banda, unes torratxes situades en diagonal als extrems. El franctirador devia ser allí i devia disparar per alguna de les moltes obertures que s’hi veien. Per sort, Grigori s’havia mantingut contra el mur i l’home no l’havia pogut veure.

Va entrar al campanar. En aquell espai tan reduït de l’escala, notava el fusell pesant, que l’engavanyava. El va deixar i va agafar una de les armes curtes que duia. Pel pes va veure que era buida. Va deixar anar un renec: allò de carregar una Nagant M1895 era lent. Va agafar una capsa de bales de la butxaca de l’abric de l’uniforme i en va introduir set, una a una, a través de la incòmoda obertura de càrrega, al tambor. Tot seguit va armar el percussor.

Deixant el fusell allà, va continuar pujant l’escala sense fer soroll. S’ho prenia amb calma, no volia cansar-se massa i que algú li pogués sentir la respiració. Avançava amb el revòlver a la mà dreta, apuntant cap a l’últim graó.

Al cap de poc va sentir olor de fum.

El franctirador fumava. Però aquella olor acre de tabac cremat podia venir de lluny; Grigori no sabia si el tenia gaire a prop.

Va veure més amunt el reflex de la llum del sol. Va tirar endavant, disposat a disparar. La llum venia d’una de les finestres sense vidre. L’home no era pas allà.

Va continuar pujant i va tornar a veure llum. Sentia més forta l’olor del fum. Eren imaginacions seves o notava la presència del franctirador a tocar del revolt que feia l’escala? I si era així, aquell home podia intuir el mateix?

Va notar una aspiració profunda. El va sorprendre tant que va estar a punt de disparar. Després va pensar que era el soroll que fa algú quan inspira el fum. Al cap d’un instant li va arribar el so més suau, de satisfacció, del fumador que deixa anar el fum.

Va vacil·lar un moment. No sabia cap a on devia mirar el franctirador, ni cap on devia tenir l’arma apuntada. Hauria volgut sentir un altre tret de fusell, perquè així hauria sabut que l’home tenia centrada l’atenció a l’exterior.

L’espera podia significar un altre mort, un altre Iàkov o una altra Vària dessagnant-se damunt del fred empedrat. D’altra banda, si fallava, quantes persones més podia matar aquella tarda, el franctirador?

Va fer un esforç per no impacientar-se. Era com ser al camp de batalla. Allà, el soldat no es precipita a auxiliar un company ferit sacrificant la seva vida. Només es corre aquest risc quan les raons són aclaparadores.

Va tornar a sentir-ne la inspiració, la llarga expiració, i al cap d’un moment una burilla va baixar escales avall, va rebotre contra la paret i va anar a parar als seus peus. En acabat, va sentir el so de qui canvia de postura en un lloc estret. Amb això, en un murmuri, unes paraules que més aviat semblaven malediccions: «Porcs…, revolucionaris…, pudents jueus…, infectats, putes…, tarats…». El franctirador s’estava animant per tornar a matar.

Si Grigori era capaç d’aturar-lo en aquell moment, almenys salvaria una vida.

Va pujar un esglaó més.

L’individu continuava remugant: «Gentussa…, eslaus…, lladres i criminals…». Aquella veu li sonava: es va preguntar si coneixia aquell home.

Va fer un pas més i va veure el peu del franctirador, la bota negra i lluent de cuiro de la policia. Era un peu petit: havia de ser un home baixet. Tenia un genoll a terra, la posició més estable per disparar. Grigori va veure que s’havia situat en una de les torratxes cantoneres per poder disparar en tres direccions diferents.

«Un pas més», pensava Grigori, «i li podré disparar a mort».

Va fer aquell pas, però amb la tensió va perdre l’equilibri. Va oscil·lar, va caure i va deixar anar l’arma, que va topar contra la pedra fent un so metàl·lic.

El franctirador va deixar anar un renec d’espant, un crit, i va mirar a banda i banda.

Grigori, astorat, el va reconèixer: era Ilià Kozlov, el company de Pinski.

Grigori va palpar la pedra per recuperar l’arma, però el revòlver anava escales avall amb una lentitud desesperant, de graó en graó, fins que es va aturar lluny del seu abast.

Kozlov es va voler girar, però en la postura en què estava li va costar una mica.

Grigori va recuperar l’equilibri i va pujar un altre graó.

Kozlov va mirar de fer girar el fusell. Era un Mosin-Nagant estàndard amb una mira telescòpica acoblada. Feia més d’un metre, sense baioneta i tot, i Kozlov no el podia accionar amb prou rapidesa. Amb un moviment sobtat, Grigori se li va acostar, de manera que el canó del fusell li va tocar l’espatlla esquerra. Kozlov va prémer el gallet en va i una bala va rebotre per la corbada paret de l’interior de l’escala.

Kozlov es va posar dret amb una agilitat sorprenent. Grigori va veure aquell caparró, aquella cara malèvola, i en certa manera va decidir que s’havia fet franctirador per venjar-se de tots els nois i les noies més alts que ell que alguna vegada l’havien tractat a puntades de peu.

Grigori va posar la mà sobre el fusell i tots dos homes van iniciar una lluita cos a cos per dominar l’arma dins d’aquell espai tan limitat de prop de la finestra sense vidres. Grigori va sentir uns crits esverats i es va adonar que la gent del carrer els devia veure.

Grigori era més alt i fort, i estava convençut que aconseguiria l’arma. Kozlov també ho va pensar i tot d’una va cedir. Grigori es va fer enrere vacil·lant. En un tancar i obrir d’ulls, el policia es va treure la porra i va clavar un cop al cap de Grigori que li va fer veure les estrelles. Amb el cap emboirat, va veure que Kozlov tornava a brandar la porra. Ell va alçar el fusell i la porra va anar a parar contra el canó. Abans que el policia el pogués tornar a colpejar, Grigori va deixar l’arma, va agafar Kozlov per les solapes amb totes dues mans i el va aixecar enlaire.

Era un pes lleuger. Grigori el va aguantar un moment així. Després, amb tota la seva força, el va llançar finestra avall.

Li va semblar que Kozlov queia molt lentament. La llum del sol reflectia els tons verds del seu uniforme mentre sortia volant per damunt de la muralleta del teulat de l’església. Un crit prolongat de pur terror va esquinçar el silenci. El cos va arribar a terra fent un patac que el mateix Grigori va sentir des del campanar. Tot d’una, es va interrompre el crit.

Després d’un moment de silenci van sorgir les aclamacions.

Grigori va veure que anaven dirigides a ell. Els de sota veien l’uniforme de policia al cos de terra i l’uniforme de l’exèrcit a la torratxa, de manera que podien deduir què havia passat. Mentre se’ls mirava de dalt estant, va veure que la gent sortia de les portes, de les cantonades, i es plantava al bell mig del carrer, mirant-se’l, cridant i aplaudint. Era un heroi.

Allò el feia sentir incòmode. Havia mort unes quantes persones a la guerra, fet que ja no l’impressionava, però tot i així, no s’acabava de sentir satisfet de celebrar una altra mort, encara que Kozlov l’hagués merescuda. Es va quedar uns moments més observant els aplaudiments, però no les tenia totes. Després es va ficar a dins altre cop i va baixar l’escala de caragol.

Pel camí, va recollir el revòlver i el fusell. En arribar a l’església, va topar amb el pare Mikhaïl, que l’esperava, amb aire espantat. Grigori el va apuntar amb el revòlver.

—Li haig de disparar —va dir—. Aquest franctirador que ha deixat pujar ha mort dos amics meus i com a mínim tres persones més. Només un diable assassí l’hi hauria deixat fer.

El sacerdot va quedar tan sorprès que li diguessin diable que no va trobar paraules per respondre. De tota manera, Grigori no estava disposat a matar un civil desarmat; es va limitar a deixar anar un sospir de menyspreu i es va dirigir al carrer.

Els homes de la seva secció l’esperaven i el van aclamar en veure’l sortir. No va poder evitar que se’l carreguessin a les espatlles i el passegessin carrer enllà.

Des de la seva posició elevada, va veure que l’ambient pels carrers de la ciutat havia canviat. La gent havia begut força i a cada cantonada veia dues o tres persones que havien perdut el coneixement i que jeien estirats a les entrades de les cases. També el va sorprendre veure homes i dones pels carrerons que no es limitaven a besar-se. Tothom anava armat: ben segur que s’havien assaltat altres arsenals, i potser fins i tot fàbriques d’armament. A cada cruïlla es veien cotxes aixafats, ambulàncies i metges que atenien els ferits. Pels carrers corrien tant criatures com adults, i els petits s’ho passaven la mar de bé robant menjar, fumant i jugant dins dels cotxes abandonats.

Grigori també va veure com la gentada assaltava una botiga de pells amb una eficiència de professionals. Justament allí hi va localitzar Trófim, un antic col·lega de Lev, que agafava braçats d’abrics de la botiga i els carregava en un carretó, i un altre de la colla de Lev, el policia corrupte Fiódor, que s’havia posat un abric de l’estil dels de pagès per dissimular l’uniforme. Els delinqüents de la ciutat havien trobat una oportunitat amb la revolució.

Al cap d’una bona estona, els homes de Grigori el van deixar a terra. La llum de la tarda s’anava esmorteint i al carrer s’havien encès focs. La gent s’hi aplegava al voltant, bevent i cantant.

Grigori va quedar astorat en veure que un nen d’uns deu anys agafava la pistola d’un soldat que s’havia marejat i s’estava estirat a terra. Era una Luger P08 automàtica de canó llarg, una arma de l’artilleria alemanya: devia ser d’un soldat que havien fet presoner al front. El nen l’aguantava amb totes dues mans, rient, i l’apuntava contra l’home inconscient. Quan Grigori s’hi va acostar per prendre-li l’arma, el nen va prémer el gallet accidentalment i una bala va entrar al pit del soldat borratxo. El nen va començar a cridar, però enmig del terror que el dominava, mantenia inconscientment el gallet accionat i l’automàtica continuava disparant. El retrocés va fer alçar el braç del petit i les bales es van escampar fins a impactar en una velleta i un altre soldat. A la fi, el carregador es va buidar. Llavors el nen va deixar anar l’arma.

Grigori encara no havia tingut temps de reaccionar davant d’aquell gest horrible que va sentir un crit que el va fer girar de cop. Una parella mantenia relacions sexuals a l’entrada mateix d’una botiga de barrets. La dona estava d’esquena a la paret amb la faldilla apujada fins a la cintura, les cames obertes i els peus, coberts amb unes botes, ben plantats a terra. L’home, amb uniforme de caporal, s’havia situat davant seu, amb les cames flexionades, els pantalons descordats i la penetrava. La secció de Grigori s’hi va aturar i els animava.

Va semblar que l’home arribava al clímax. Es va enretirar de pressa, es va girar i es va cordar la bragueta mentre la dona s’abaixava les faldilles. Un soldat que es deia Igor va dir:

—Un moment…, ara em toca a mi! —va aixecar les faldilles de la dona i va deixar al descobert unes cames molt blanques.

Els altres el van victorejar.

—No! —va fer la dona, i va mirar d’apartar-lo. Havia begut, però encara sabia què es feia.

Igor era un home baixet, nerviüt, amb una força inesperada. La va empènyer contra la paret i li va subjectar els canells.

—Au va —li va dir—, que tant hi fa un soldat com un altre.

Ella s’hi va resistir, però dos soldats més la van aferrar i la van immobilitzar.

—Vinga, deixeu-la estar! —va dir el primer.

—Tu ja estàs, ara em toca a mi —va dir Igor, descordant-se els pantalons.

Grigori no podia suportar aquella escena.

—Prou! —va cridar.

Grigori li va dirigir una mirada desafiadora.

—Em dónes ordres com a oficial, Grigori?

—Com a oficial no, com a ésser humà! —va respondre Grigori—. Va, Igor, tu mateix pots veure que no et vol. De dones, n’hi ha tantes com vulguis.

—Però jo vull aquesta. —Va donar un cop d’ull als altres—. Tots volem aquesta… Sí o no, nois?

Grigori va fer un pas endavant i, amb les mans a la cintura, els va dir:

—Què sou, vosaltres, homes o gossos? Ha dit que no! —Va posar el braç a l’espatlla d’Igor, que estava exaltat—. Digue’m una cosa, company —va continuar—, no hi ha cap lloc on puguem anar a fer un trago?

Igor va deixar anar una rialleta, els soldats es van animar i la dona es va esmunyir.

—A l’altra banda del carrer hi ha un hotelet —va dir Grigori—. I si demanàvem a l’amo si té, per casualitat, una ampolla de vodka?

Els homes hi van estar d’acord i tots se’n van anar cap a l’hotel.

Al vestíbul de l’establiment, l’amo, esporuguit, servia cervesa de franc. Grigori va pensar que era un home assenyat. S’hi estava més per prendre una cervesa que una copa de vodka, així no hi havia tant perill que la gent es posés violenta.

Va acceptar-ne un got i se’n va prendre un glop. L’eufòria, de cop i volta, s’havia esvanit. Tenia la sensació com si s’hagués emborratxat i espavilat tot d’una. L’incident amb la dona en aquella entrada l’havia deixat consternat i també l’episodi del nen que disparava amb l’automàtica se li havia gravat al cap amb horror. La revolució no era tan sols alliberar-se de les cadenes. Allò d’armar el poble comportava molts perills. I permetre que els soldats portessin els cotxes dels burgesos era quasi tan letal com deixar-los les armes. Fins i tot la llibertat aparentment inofensiva de fer l’amor amb qui es volgués havia portat, en qüestió d’hores, a l’intent de violació en grup per part de la secció de Grigori.

Allò no podia continuar d’aquella manera.

S’hi havia de posar ordre. Grigori no volia tornar al passat, evidentment. El que els donava el tsar eren cues per anar a buscar pa, policia brutal i soldats sense botes. Però havia d’existir una llibertat sense caos.

Grigori, amb l’excusa que havia d’anar a orinar, va deixar els seus homes. Va refer el camí per l’avinguda Nevski. El poble havia guanyat la batalla d’aquell dia. Certament, la policia del tsar i els oficials de l’exèrcit havien estat derrotats. Però si allò només conduïa a una orgia de violència, aviat el poble demanaria el retorn de l’antic règim.

Qui tenia el comandament? La Duma havia desacatat el tsar i s’havia negat a tancar, tal com havia dit Kérenski a Grigori el dia abans. El Parlament es declarava gairebé impotent, però com a mínim simbolitzava la democràcia. Va decidir d’anar fins al palau de Tàurida per veure si per allí passava res.

Va agafar direcció nord cap al riu i després cap a l’est, fins als jardins de Tàurida. Quan hi va arribar ja era negra nit. A la façana clàssica del palau hi havia un munt de finestres, totes il·luminades. Uns quants milers de persones havien tingut la mateixa idea que Grigori i l’ampli pati del davant estava atapeït de soldats i treballadors rondant.

Un home amb un megàfon anunciava alguna cosa, que repetia constantment. Grigori es va anar obrint pas per acostar-s’hi i poder-lo sentir.

—Han alliberat de la presó de Krestí el grup de treballadors de la Comissió d’Indústries de la Guerra —cridava l’home.

Grigori no sabia exactament qui eren, però el nom li agradava.

—Avui, amb altres companys, han format el comitè executiu provisional del soviet dels delegats dels treballadors.

Allò li va agradar. Un soviet era un consell de representants. El 1905 hi havia hagut un soviet a Sant Petersburg. En aquella època, ell només tenia setze anys, però sabia que els treballadors de la fàbrica havien elegit els soviets i que aquests organitzaven vagues. Tenia un dirigent carismàtic, Lev Trotski, que s’havia hagut d’exiliar.

—Tot això s’anunciarà de manera oficial en una edició especial del diari Izvestia. El comitè executiu ha creat una comissió de proveïment d’aliments per garantir que tots els soldats mengin. També ha format una comissió militar per defensar la revolució.

No es parlava de la Duma. Les masses aclamaven, però Grigori es preguntava si els soldats acceptarien ordres d’una comissió militar autoelegida. On era la democràcia en tot allò?

L’última frase de l’anunci va respondre a la seva pregunta:

—El comitè demana als treballadors i soldats que elegeixin representants per als soviets amb la màxima celeritat, i que enviïn els representants aquí, al palau, per formar part del nou govern revolucionari!

Allò era el que volia sentir Grigori. Un nou govern revolucionari: un soviet d’obrers i soldats. Hi hauria canvis sense desordre. Ple d’entusiasme, va sortir d’allí i se’n va anar cap al quarter. Tard o d’hora, els seus homes hi tornarien a dormir. Els esperava il·lusionat per comunicar-los les notícies.

Per primera vegada tindrien eleccions.





IV


L’endemà al matí, el Primer Regiment d’Artilleria es va reunir al lloc de formació per elegir un representant per al soviet de Petrograd. Isaak va proposar el sergent Grigori Peixkov.

Va sortir elegit sense oposició.

Grigori estava content. Sabia quina era la vida dels soldats i dels obrers, i ell seria qui portaria als passadissos del poder l’olor de l’oli de greixar la maquinària de la vida real. No oblidaria mai les seves arrels, ni es posaria un barret de copa alta. Ell garantiria que el malestar conduís a millores i no a una violència indiscriminada. Tenia una oportunitat real d’aconseguir una vida millor per a Katerina i Vladímir.

Se’n va anar a corre-cuita, aquest cop sol, va travessar el pont Liteini i va enfilar cap al palau de Tàurida. La prioritat més urgent havia de ser el pa. Katerina, Vladímir i els dos milions i mig d’habitants que tenia Petrograd havien de menjar. En aquells moments, en assumir responsabilitats —si més no en la seva imaginació—, es va començar a sentir intimidat. Els camperols i els moliners del camp havien d’enviar de seguida més farina als flequers de Petrograd, cosa que no farien si no se’ls pagava. Com s’ho faria el soviet per aconseguir prou diners? Va començar a pensar que l’enderrocament del govern potser havia estat el més fàcil.

El palau tenia una llarga façana central i dues ales. Grigori va veure que tant la Duma com el soviet eren enmig d’una sessió. Tal com corresponia, la Duma —el vell Parlament de la classe mitjana— era a l’ala dreta, i el soviet a l’esquerra. Però, qui n’era el responsable? Ningú no ho sabia. Allò hauria de ser la primera cosa que caldria resoldre, pensava Grigori, impacient, abans d’abordar els problemes reals.

A l’escalinata del palau, Grigori va distingir la silueta dreta com un pal i la cabellera espessa i negra de Konstantin. Es va adonar, commocionat, que ni tan sols havia intentat explicar a Konstantin la mort de la seva mare, Vària. Però de seguida va veure que ell ja ho sabia tot. A més del braçal vermell, Konstantin portava un mocador negre al voltant del barret.

Grigori el va abraçar.

—Jo era allí quan va passar —va dir.

—Tu vas matar el franctirador de la policia?

—Sí.

—Gràcies. Però l’autèntica revenja serà la revolució.

Konstantin havia estat elegit, juntament amb un altre, delegat de la Maquinària Putílov. Durant tota la tarda van anar arribant delegats, fins que, a entrada de fosc, ja n’hi havia tres mil d’atapeïts a l’enorme sala Caterina. Quasi tots eren soldats. Ja estaven organitzats en regiments i seccions, i Grigori va pensar que ho havien tingut més fàcil per muntar les eleccions que no pas els obrers de les fàbriques, ja que molts eren fora del lloc de treball. Hi havia delegats elegits per una cinquantena de persones i altres per milers de persones. La democràcia no era tan simple com semblava.

Algú va proposar que s’haurien de canviar el nom i dir-se soviet de Petrograd de delegats dels obrers i els soldats, i la idea es va aprovar amb un aplaudiment estrepitós. Semblava que no hi havia procediment. No es presentava cap ordre del dia, no hi havia proposició ni suport de resolucions, ni mecanisme de votació. Les persones es limitaven a alçar-se i parlar, de vegades dues o tres alhora. A l’estrada, uns quants homes amb tot l’aire de pertànyer a la classe mitjana prenien notes; Grigori es va imaginar que devien ser els membres del comitè executiu creat el dia abans. Si més no, algú redactava actes.

Malgrat el caos preocupant, hi havia una gran emoció. Tots estaven convençuts que havien lliurat una batalla i havien vençut. Per a bé o per a mal, construïen un nou món.

Però ningú no parlava del pa. Desanimats per la paràlisi del soviet, Grigori i Konstantin se’n van anar de la sala Caterina en un moment especialment caòtic i van travessar el palau per anar a veure què passava a la Duma. Pel camí van trobar soldats amb braçalets vermells que amuntegaven menjar i municions al vestíbul com si esperessin un setge. «És clar», va pensar Grigori, «el tsar no acceptarà pas com si res el que ha passat». En un o altre moment intentaria recuperar el control fent ús de la força. I allò significava que atacaria aquell edifici.

A l’ala dreta, van topar amb el comte Maklàkov, un dels directors de la Maquinària Putílov. Era delegat d’un partit de centredreta, però es va dirigir a ells amb prou amabilitat. Els va dir que s’havia creat una altra comissió, la comissió temporal dels membres de la Duma per a la restauració de l’ordre i l’establiment de relacions amb persones i institucions. Malgrat aquell nom tan absurd, Grigori va veure que es tractava d’un intent alarmant de la Duma d’aconseguir el control. I encara el va preocupar més que el comte li digués que la comissió havia nomenat el coronel Engelhardt com a comandant de Petrograd.

—Sí —va fer Maklàkov amb satisfacció—. I s’han donat instruccions als soldats perquè tornin a les casernes i obeeixin ordres.

—Com? —Grigori va quedar parat—. Si això posarà fi a la revolució… Els oficials del tsar recuperaran el control!

—Els membres de la Duma no creuen que hi hagi cap revolució.

—Els membres de la Duma són idiotes —va respondre Grigori, encès.

Maklàkov va aixecar la barbeta i es va allunyar d’allà.

Konstantin estava tan enfurismat com Grigori.

—Això és una contrarevolució! —va exclamar.

—I s’ha d’aturar —va respondre Grigori.

Se’n van anar de pressa cap a l’ala esquerra. A la gran sala, un president intentava controlar el debat. Grigori es va enfilar a l’estrada.

—Tinc una notícia urgent —va cridar.

—Tothom en té —va dir el president, cansat—. Però, què coi! Endavant!

—La Duma ordena als soldats que tornin a les casernes…, i que acceptin l’autoritat dels seus oficials!

Es van sentir crits de protesta dels delegats.

—Companys! —va cridar Grigori, mirant de tranquil·litzar-los—. No tornarem al temps d’abans!

Tothom mostrava el seu acord.

—Els habitants de la ciutat han de tenir pa. Les nostres dones s’han de sentir segures pel carrer. Han de tornar a obrir les fàbriques i els molins han de funcionar de nou, però no com fins ara.

Tothom se l’escoltava, sense saber gaire bé on volia anar a parar.

—Nosaltres, els soldats, hem de deixar d’apallissar els burgesos, assetjar dones pels carrers i saquejar tavernes. Hem de tornar a les casernes, espavilar-nos i reprendre les tasques, això sí… —va fer una pausa per afegir-hi èmfasi—, amb les nostres pròpies condicions!

Hi va haver una gran remor d’assentiment.

—Quines haurien de ser, aquestes condicions?

—Comitès elegits que donessin ordres, en comptes d’oficials —va cridar un.

—S’ha acabat el «Senyor», «Sa Excel·lència»! Hem de passar al tracte de coronel i general! —va saltar un altre.

—Res de salutacions! —va exclamar un tercer.

Grigori no sabia què fer. Cadascú tenia el seu propi suggeriment. No els podia escoltar tots, i encara menys recordar-se’n.

El president li va donar un cop de mà.

—Proposo que els que tinguin coses per plantejar formin un grup amb el company Sokolov. —Grigori sabia que Nikolai Sokolov era un advocat d’esquerres. «Perfecte», va pensar, «ens cal algú que faci l’esborrany de la nostra proposta en termes legals correctes». El president va continuar—: Quan estigueu d’acord amb el que voleu, passeu la proposta al soviet per a l’aprovació.

—Bé. —Grigori va saltar de l’estrada. Sokolov era assegut en una tauleta col·locada en un costat del vestíbul. Grigori i Konstantin s’hi van acostar, juntament amb una dotzena de delegats més.

—Molt bé —va dir Sokolov—. A qui s’ha d’adreçar?

Grigori va tornar a quedar desconcertat. Va estar a punt de dir: «Al món», però un altre soldat va dir:

—A la guarnició de Petrograd.

—I a tots els soldats de la guàrdia, de l’exèrcit regular i de l’artilleria.

—I a l’armada —va dir un altre.

—Perfecte —va fer Sokolov, escrivint—. Per al compliment immediat i precís, suposo…

—Sí.

—I als treballadors de Petrograd per a informació?

Grigori s’anava impacientant.

—Sí, sí —va dir—. Vejam, qui ha proposat comitès elegits?

—Jo —va dir un soldat amb un bigoti gris, que s’havia assegut a la punta de la taula, davant de Sokolov. Com si dictés, va afegir—: Tots els soldats han d’organitzar comitès amb els seus representants elegits.

Sokolov, que continuava escrivint, va dir:

—A totes les companyies, els batallons, regiments…

Un altre hi va afegir:

—Dipòsits, bateries, esquadrons, vaixells de guerra…

—Els que encara no hagin elegit delegats —va intervenir el del bigoti gris—, ho han de fer.

—Molt bé —va fer Grigori, neguitós—. Vejam. Les armes de tota mena, incloent-hi els vehicles blindats, han d’estar sota el control dels comitès de batalló i de companyia, i no dels oficials.

Alguns soldats van expressar el seu acord.

—Perfecte —va dir Sokolov.

Grigori va continuar:

—Una unitat militar passarà a ser subordinada del soviet dels treballadors i dels delegats d’obrers i soldats i dels seus comitès.

Per primera vegada Sokolov va alçar la vista.

—Això significaria que el soviet controla l’exèrcit.

—Sí —va puntualitzar Grigori—. Les ordres de la comissió militar de la Duma només se seguiran quan no entrin en contradicció amb les decisions del soviet.

Sokolov es continuava mirant Grigori.

—Això fa que la Duma continuï tenint tan poc poder com sempre. Abans estava subjecta als capricis del tsar. Ara cada decisió exigirà l’aprovació del soviet.

—Exactament —va dir Grigori.

—Per tant, el soviet és suprem.

—Escriu-ho —va dir Grigori.

Sokolov ho va escriure.

—Es prohibeix —va dir un altre— que els oficials faltin al respecte als oficials d’altres rangs.

—Perfecte —va dir Sokolov.

—I posa-hi que no se’ls adrecin anomenant-los tnyi, com si fossin animals o mainada.

Grigori trobava que aquelles clàusules no tenien importància.

—El document ha de tenir un encapçalament —va dir.

—Quin et sembla que hi podria escaure? —li va preguntar Sokolov.

—Quin has posat a les ordres anteriors del soviet?

—No n’hi ha cap d’anterior —va dir Sokolov—. Aquesta és la primera.

—Doncs ja està —va respondre Grigori—. Posa-hi: «Ordre número u».





V


Grigori va sentir una profunda satisfacció després que s’aprovés la seva primera declaració legislativa, amb ell com a representant elegit. Els dos dies següents se’n van aprovar més i ell es passava el dia absorbit en la feina que feia pas a pas el govern revolucionari. Però no parava de pensar en Katerina i Vladímir, i dijous al vespre va tenir l’oportunitat d’escapolir-se i anar-los a veure.

Caminava per les barriades del sud-oest amb el cor encongit. Katerina li havia promès que no es ficaria en embolics, però les dones de Petrograd consideraven que era una revolució tan seva com dels homes. Al cap i a la fi, havia començat el Dia Internacional de la Dona. Allò no era res de nou. La mare de Grigori havia mort en la revolució fracassada de 1905. Si Katerina havia decidit anar al centre amb Vladímir a coll a veure què passava, tampoc no hauria estat la primera mare que ho feia. I hi havien mort molts innocents: abatuts pels trets de la policia, aixafats per les masses o per algun soldat borratxo que portava un cotxe requisat, o ferits per una bala perduda. En entrar a la casa, tenia por que un altre llogater, amb cara solemne i llàgrimes als ulls, no se li acostés i li digués: «Ha passat una cosa terrible».

Va pujar l’escala, va tustar a la porta i va entrar. Katerina va fer un salt de la cadira i se li va llançar als braços.

—Ets viu! —va exclamar. El va besar amb ànsia—. M’has fet patir tant! No sé pas què faríem sense tu.

—Em sap greu no haver pogut venir abans —va dir Grigori—. Però sóc delegat del soviet.

—Delegat! —Katerina estava radiant d’orgull—. El meu marit! —El va abraçar.

Grigori va veure que l’havia impressionada. Era la primera vegada que ho aconseguia.

—Un delegat només és un representant del poble que l’ha elegit —va dir amb modèstia.

—Però sempre trien els més intel·ligents i de confiança.

—Almenys ho intenten.

A l’habitació hi havia la il·luminació tènue d’un llum d’oli. Grigori va deixar un paquet damunt de la taula. Amb la seva nova situació no tenia problemes per aconseguir menjar de la cuina de la caserna.

—També hi ha llumins i una manta —va dir.

—Gràcies!

—Suposo que t’has estat tant com has pogut a casa. Els carrers encara són perillosos. Alguns fem la revolució, però altres estan força desfermats.

—A penes he sortit. Esperava notícies teves.

—Com tenim el nen? —Vladímir dormia al seu racó.

—Enyora el papa.

Es referia a Grigori. A ell no li agradava que Vladímir li digués pare, però havia acceptat el caprici de Katerina. També pensaven que ni l’un ni l’altre no tornarien a veure més Lev —feia quasi tres anys que no en sabien res—, de manera que el nen no sabria mai la veritat, i potser era el millor.

—Llàstima que dormi. Li agrada tant veure’t… —va fer Katerina.

—Ja hi parlaré demà.

—Et quedes a passar la nit? Fantàstic!

Grigori es va asseure i Katerina se li va agenollar al davant i li va treure les botes.

—Fas cara de cansat —li va dir.

—Ho estic.

—Anem al llit. És tard.

Katerina li va començar a descordar la guerrera i ell la va deixar fer.

—El general Khabàlov està amagat a l’Almirallat —va dir—. Teníem por que pogués recuperar les estacions de tren, però ni tan sols ho ha intentat.

—Per què?

Grigori va arronsar les espatlles.

—Covardia. El tsar va ordenar a Ivànov que avancés sobre Petrograd i hi establís una dictadura militar, però els seus homes es van revoltar i l’expedició es va cancel·lar.

Katerina va arrugar el front.

—L’antiga classe dominant s’ha donat per vençuda?

—Això sembla. És curiós, oi? És clar, però, que no hi haurà contrarevolució.

Es van ficar al llit: Grigori amb roba interior, Katerina encara amb el vestit posat. Mai no s’havia despullat davant seu. Potser pensava que s’havia de reservar alguna cosa. Era una peculiaritat seva que Grigori acceptava, tot i que amb recança. La va abraçar i besar. Quan la penetrava, Katerina li va dir:

—T’estimo.

Ell es va sentir l’home més afortunat del món.

Després, mig endormiscada, li va preguntar:

—I ara què passarà?

—Hi haurà una assemblea constituent, elegida pel que en diuen el sufragi a quatre bandes: universal, directe, secret i igual. Mentrestant, la Duma crearà un govern provisional.

—Qui el dirigirà?

—Lvov.

Katerina es va incorporar.

—Un príncep! Per què?

—Volen la confiança de totes les classes.

—A la porra amb totes les classes! —La indignació la feia encara més bonica, ja que li encenia les galtes i la brillantor als ulls—. Els treballadors i els soldats han fet la revolució… Per què necessitem la confiança de ningú més?

Aquella pregunta també havia amoïnat Grigori, però la resposta l’havia convençut.

—Ens cal que els empresaris tornin a obrir les fàbriques, que els majoristes tornin a proveir la ciutat, que els botiguers aixequin persianes altre cop.

—I el tsar, què?

—La Duma demana que abdiqui. Han enviat dos delegats a Pskov a dir-l’hi.

Katerina obria uns ulls com unes taronges.

—Que abdiqui? El tsar? Això seria la fi.

—Sí.

—És possible?

—No ho sé —va respondre—. Ho descobrirem demà.





VI


Divendres, el debat a la sala Caterina del palau de Tàurida va ser aigualit. Omplien el local entre dos i tres mil homes i un grapat de dones; l’atmosfera estava carregada amb el fum del tabac i la fortor dels soldats, que feia dies que no es rentaven. Esperaven saber què faria el tsar.

El debat es va interrompre amb freqüència per diversos anuncis. En general, no eren ni de bon tros urgents: s’alçava, per exemple, un soldat i deia que al seu batalló s’havia creat un comitè i que havien arrestat el coronel. Alguns no eren ni anuncis, sinó discursos per demanar que es defensés la revolució.

Grigori, però, va veure que la cosa canviava quan un sergent de cabells grisos va saltar a l’estrada, amb la cara envermellida, bleixant, brandant un full de paper, i va demanar silenci.

A poc a poc i amb veu alta va dir:

—El tsar ha signat un document…

Després d’aquelles paraules van començar les aclamacions.

El sergent va alçar la veu:

—… en què abdica la corona…

El xivarri es va fer més intens. Grigori es va emocionar. Era veritat? S’havia fet realitat el seu somni?

El sergent va alçar la mà per demanar silenci. Encara no havia acabat.

—… I a causa de la mala salut del seu fill Alexandre, de disset anys, ha nomenat successor el gran duc Mikhaïl, el germà més petit del tsar.

Les aclamacions es van convertir en xiulets de protesta.

—No! —va exclamar Grigori, però la seva veu es va perdre enmig d’altres milers.

Quan al cap d’uns minuts tot es va anar calmant, es va sentir un brogit encara més fort que venia de l’exterior. La gentada de fora devia haver sentit aquelles notícies i les rebia amb la mateixa indignació.

—El govern provisional no ho pot acceptar ——va dir Grigori a Konstantin.

—No —va respondre aquest—. Hi anirem i els ho direm.

Van sortir del soviet i van travessar el palau. Els ministres del govern que s’acabava de formar es reunien a la sala on hi havia hagut l’antic comitè temporal; de fet, eren si fa o no fa els mateixos, fet prou preocupant. A hores d’ara ja estaven discutint la declaració del tsar.

Pàvel Miliukov estava dret. El moderat del monocle defensava que calia mantenir la monarquia com a símbol de legitimitat.

—Bestieses —va murmurar Grigori. La monarquia simbolitzava la incompetència, la crueltat i la derrota, no la legitimitat. Sort que n’hi havia d’altres que ho veien igual. Kérenski, aleshores ministre de Justícia, proposava que es digués al gran duc Mikhaïl que rebutgés la corona, i, per a tranquil·litat de Grigori, la majoria hi va estar d’acord.

Kérenski i el príncep Lvov van ser els encarregats d’anar a veure immediatament Mikhaïl. Miliukov va clavar una mala mirada a través del monocle i va afegir:

—Jo hauria d’anar amb ells per representar el punt de vista de la minoria!

Grigori va donar per fet que aquell suggeriment insensat quedaria en no-res, però els altres ministres van assentir, mostrant la seva feblesa. En aquell moment, Grigori es va alçar. Sense pensar-s’ho dues vegades, va dir:

—I jo acompanyaré els ministres com a observador del soviet de Petrograd.

—Molt bé, molt bé —va respondre Kérenski, cansat.

Van sortir del palau per una porta lateral i es van ficar en dues limusines Renault que els esperaven. També s’hi va afegir l’expresident de la Duma, Mikhaïl Rodzianko, un home gras com una bóta. Grigori no se sabia avenir que allò li pogués estar passant a ell. Formava part d’una delegació que ordenaria al príncep de la corona que rebutgés la proposta de convertir-se en tsar. Encara no feia ni una setmana que havia hagut de baixar dòcilment d’una taula perquè el tinent Kirílov l’hi havia ordenat. El món canviava tan de pressa que costava de seguir-ne el ritme.

Grigori no havia estat mai a la casa d’un aristòcrata ric, i li va semblar que es ficava en un món de somni. Aquella casa estava atapeïda de coses. Arreu on mirava veia gerros preciosos, rellotges molt treballats, canelobres de plata i objectes d’adorn amb pedres precioses. Si hagués agafat un bol daurat d’allí i hagués sortit corrent, l’hauria pogut vendre i treure’n prou diners per comprar-se una casa, encara que en aquells moments ningú no comprava bols daurats: el que volia tothom era pa.

Evidentment, el príncep Giorgi Lvov, un home de cabells platejats i barba molt espessa, no va quedar impressionat amb la decoració, ni intimidat per la solemnitat de la missió, però els altres semblava que estaven prou nerviosos. Es van esperar a la sala, arrugant el front davant d’aquells retrats ancestrals, canviant de posició damunt d’aquelles gruixudes catifes.

A la fi va comparèixer el gran duc Mikhaïl. Era un home de trenta-vuit anys amb alopècia prematura i un bigotet. Per a sorpresa de Grigori, semblava que estava més inquiet que la delegació. Tot i el gest altiu que feia decantant el cap, se li veia que tenia vergonya i que estava desconcertat. Al cap d’un moment es va armar de valor per parlar:

—Què m’han de dir?

—Hem vingut a demanar-li que no accepti la corona —va respondre Lvov.

—Valga’m Déu! —va fer Mikhaïl. Semblava que no sabia què havia de fer.

Kérenski va mantenir l’aplom. Va parlar amb claredat i fermesa:

—El poble de Petrograd ha reaccionat amb indignació davant de la decisió de Sa Majestat el tsar —va dir—. Ja hi ha un considerable contingent de soldats que marxen cap al palau de Tàurida. Hi haurà una violenta revolta que desembocarà en una guerra civil, si no anunciem de seguida que ha refusat ocupar el lloc del tsar.

—Oh, Déu del cel! —va fer Mikhaïl sense alterar-se gaire.

Grigori va veure que el gran duc no era gaire espavilat. «Per què em sorprèn?», va pensar. «Si aquesta gent fos intel·ligent, ara mateix no estaria a punt de perdre el tron de Rússia».

Miliukov, el del monocle, va dir:

—Altesa, represento el punt de vista de la minoria en el govern provisional. Nosaltres som del parer que la monarquia és l’únic símbol d’autoritat representada per les persones.

Mikhaïl semblava que encara estava més perplex. L’últim que li calia era una oportunitat, va pensar Grigori; allò només empitjorava les coses.

—Els fa res que parli un moment en privat amb Rodzianko? —va dir el gran duc—. No, no cal que surtin tots, farem un apart aquí al costat.

Quan l’agitat Mikhaïl, designat pel tsar, i aquell president tan gras van ser fora, la resta va parlar en veu baixa. Ningú no es va adreçar a Grigori. Era l’únic de la sala que pertanyia a la classe obrera i ell mateix veia que els feia certa por, ja que sospitaven, i no anaven errats, que duia les butxaques de l’uniforme de sergent plenes d’armes i munició.

Va tornar a entrar Rodzianko.

—M’ha preguntat si li podríem garantir seguretat personal en el cas que acceptés de convertir-se en tsar —va dir. A Grigori li va fer angúnia, però no el va sorprendre que el gran duc estigués més preocupat per ell mateix que pel seu país—. Li he dit que no —va concloure Rodzianko.

—I què…? —va dir Kérenski.

—Tornarà d’aquí a un moment.

Es va fer un silenci, que va semblar etern, fins que no va tornar a entrar Mikhaïl. No se sentia ni una mosca. Va passar una bona estona sense que ningú no obrís la boca.

—He decidit refusar la corona —va dir a la fi Mikhaïl.

Grigori va notar que el cor se li aturava. Vuit dies, va pensar. Feia vuit dies que les dones de Viborg travessaven el pont Liteini manifestant-se. Ara s’havia acabat el domini dels Romanov.

Va recordar les paraules de la seva mare el dia que havia mort: «Perquè jo no pararé fins que Rússia no sigui una república». «Ara pots reposar, mare», va pensar.

Kérenski va encaixar amb el gran duc i li va parlar cerimoniosament, però Grigori no se l’escoltava.

«Ja ho hem aconseguit», pensava. «Hem fet la revolució».

«Hem enderrocat el tsar».





VII


A Berlín, Otto von Ulrich va obrir una magnum de xampany Perrier-Jouët de 1892.

Els Von Ulrich havien convidat a dinar els Von der Helbard. El pare de Monika, Konrad, era graf, és a dir, comte, i la seva mare, per tant, gräfin, o comtessa. Gräfin Eva von der Helbard era una dona que impressionava, amb una cabellera grisenca recollida en un pentinat molt elaborat. Abans de l’àpat, va agafar Walter a part i li va explicar que Monika era una violinista consumada, i que, a més, havia estat la primera de la seva classe en totes les assignatures. Walter va veure de reüll que el seu pare parlava amb Monika i es va imaginar que li feia un repàs semblant de la seva vida acadèmica.

Estava irritat amb els seus pares perquè s’havien entestat a encolomar-li Monika. I el que ho empitjorava encara més tot era l’atracció que sentia per la noia. La trobava tan intel·ligent com bonica. Sempre portava els cabells perfectament recollits, i Walter no es podia estar d’imaginar-se-la a la nit, deixant-se’ls anar perquè els rínxols anessin a la seva. Hi havia dies que fins i tot li costava de recordar la imatge de Maud.

Otto aixecava la copa.

—Adéu al tsar! —va dir.

—Em sorprens, pare —va fer Walter, amoïnat—. De debò que celebres que la turba de treballadors de fàbriques i soldats revoltats hagi enderrocat un monarca legítim?

Otto va envermellir. Greta, la germana de Walter, li va donar uns copets al braç per calmar-lo.

—No li facis cas, pare —va dir—. En Walter diu coses així per encendre’t.

—Vaig conèixer el tsar Nicolau quan vaig ser a la nostra ambaixada de Petrograd —va dir Konrad.

—I què n’opina? —li va preguntar Walter.

Va ser Monika qui va respondre pel seu pare. Dirigint una rialleta conspiradora a Walter, va dir:

—El pare deia que si el tsar hagués nascut en una altra capa social, amb una mica d’esforç, hauria pogut ser un carter competent.

—És la tragèdia de la monarquia hereditària. —Walter es va girar cap al seu pare—. Però segur que tu no aproves la democràcia a Rússia.

—Democràcia? —va fer Otto amb menyspreu—. Ja ho veurem. Tot el que sabem és que el nou primer ministre és un aristòcrata liberal.

—Creus que el príncep Lvov intentarà fer la pau amb nosaltres? —va preguntar Monika a Walter.

Era la pregunta del moment.

—Això espero —va respondre ell, intentant que la mirada no se li desviés cap als seus pits—. Si poguéssim enviar tots els soldats que tenim al front oriental a França, aconseguiríem vèncer els aliats.

La noia va alçar la copa i per damunt del cantell es va mirar els ulls de Walter.

—Doncs brindem perquè sigui així —va dir.

En una trinxera freda i humida de la banda nord-oriental de França, la secció de Billy bevia ginebra.

Els havia portat l’ampolla Robin Mortimer, l’oficial destituït.

—Tenia aquesta estalviada —va dir.

—Em deixes de pasta de moniato! —va saltar Billy, manllevant una de les expressions de Mildred. Mortimer era un pillet i ningú li havia vist comprar mai beguda.

Ell mateix va repartir el licor en els gots de campanya.

—Per la maleïda revolució! —va exclamar, i tots van beure i van tornar a posar el got al seu lloc perquè els l’omplís novament.

Billy ja estava animat fins i tot abans de prendre’s la ginebra. Els russos havien demostrat que era possible enderrocar els tirans.

Cantaven «La bandera roja» quan va comparèixer el comte Fitzherbert ranquejant, enfangat, arran de la barrera de protecció. Havia arribat a coronel i era més arrogant que mai.

—Silenci, desgraciats! —va cridar.

Els cants es van anar apagant a poc a poc.

—Celebràvem l’enderrocament del tsar de Rússia! —va dir Billy.

—Era un monarca legítim i els que l’han deposat són uns criminals. S’han acabat les cançons! —va exclamar, enutjat.

El menyspreu que sentia Billy per Fitz creixia cada dia.

—Era un tirà que va assassinar milers de súbdits, i avui tots els homes civilitzats se n’alegren.

Fitz se’l va mirar de més a prop. El comte ja no portava el pegat a l’ull, però la parpella esquerra li havia quedat caiguda. De tota manera, semblava que allò no li afectava la visió.

—El sergent Williams…, ja m’ho hauria d’haver imaginat. El conec, a vostè…, i la seva família.

«Déu n’hi do si la coneix, la meva família», va pensar Billy.

—La seva germana és una agitadora per la pau.

—Com la seva —va respondre Billy, i Robin Mortimer va deixar anar una escandalosa rialla, que tot d’una va tallar en sec.

—Una insolència més i li obro un expedient —va dir Fitz a Billy.

—Dispensi, coronel —va respondre Billy.

—Ara, tranquils tots. S’ha acabat, això de cantar. —Fitz se’n va anar.

—Visca la revolució —va fer Billy fluixet.

Fitz va fer veure que no l’havia sentit.

A Londres, la princesa Bea cridava:

—No!

—Mira de calmar-te —li deia Maud, que li acabava de comunicar la notícia.

—No ho poden fer! —continuava cridant Bea—. No poden fer abdicar el nostre estimat tsar! És el pare del seu poble!

—Potser serà a fi de bé…

—No et crec! És una mentida perversa!

Es va obrir la porta i en va treure el cap Grout, amb aire preocupat.

Bea va agafar un pitxer japonès amb un ram de flors seques i el va llançar cap a l’altre extrem de la sala. Va topar contra la paret i es va fer miques.

Maud anava donant copets a l’espatlla de Bea.

—Tranquil·la, tranquil·la —li deia. No sabia què més podia fer. Ella mateixa estava il·lusionada amb l’enderrocament del tsar, però també comprenia Bea, a qui havien destrossat tot un estil de vida.

Grout va fer un gest amb el dit i va entrar una cambrera, amb aire espantat. Li va assenyalar el pitxer trencat i la noia es va posar a recollir-ne els trossos.

A la taula hi havia tot el servei del te: tasses, platets, teteres, gerretes de llet i nata i sucreres. Bea ho va enviar tot a terra d’una estrebada.

—Aquests revolucionaris mataran a tothom!

El majordom es va agenollar per recollir aquell desgavell.

—No t’esveris —deia Maud.

Bea es va posar a plorar.

—Pobra dona del tsar! I els seus fills! Què se’n farà?

—Potser t’hauries d’estirar una estona —li va dir Maud—. Va, anem, t’acompanyo a la teva habitació. —Va agafar Bea pel colze i aquesta es va deixar portar.

—És la fi de tot —somicava Bea.

—No t’hi encaparris —va respondre Maud—. Potser és un nou començament.

Ethel i Bernie eren a Aberowen. Havien fet una mena de viatge de noces. A Ethel li agradava ensenyar-li els llocs de la seva infantesa: la mina, l’església, l’escola. Fins i tot el va portar pels voltants de Ty Gwyn —Fitz i Bea eren fora—. Això sí, no li va pas ensenyar la suite Gardènia.

S’estaven a casa dels Griffiths, que havien tornat a oferir l’habitació de Tommy a Ethel, i així no molestaven l’avi. Eren a la cuina quan Len Griffiths, ateu i revolucionari, va irrompre brandant un diari.

—El tsar ha abdicat! —va dir.

Tots ho van aclamar aplaudint. Feia una setmana que sentien a parlar d’aldarulls a Petrograd i que Ethel es preguntava com acabaria tot.

—Qui ha agafat el poder? —va preguntar Bernie.

—Un govern provisional sota el control del príncep Lvov —va respondre Len.

—No podem pas dir que hagi triomfat el socialisme, doncs —va fer Bernie.

—No.

—Animeu-vos, nois…, pas a pas! —va fer Ethel—. Anem-ho a celebrar al Two Crowns. Deixaré una estona Lloyd a cals Ponti.

Les dones es van posar el barret i se’n van anar tots al pub. Al cap d’una hora, a l’establiment, no hi cabia ni una agulla. Ethel va quedar parada de veure-hi entrar els seus pares. Quan la dona de Griffiths els va veure, va dir:

—Què coi hi foten, aquí?

Van passar uns minuts i després el pare d’Ethel es va enfilar en una cadira i va demanar silenci.

—Sé que a alguns us sorprendrà veure’m aquí; les ocasions especials demanen fets especials. —Els va ensenyar una gerra que duia a la mà—. No he pas canviat els meus costums de tota la vida, però l’amo ha tingut l’amabilitat de servir-me una gerra d’aigua de l’aixeta. —Tots es van posar a riure—. He vingut per celebrar amb els meus veïns la victòria de Rússia. —Va alçar la gerra—. Un brindis…, per la revolució! —Tots van brindar i beure.

—Ostres! —va exclamar Ethel—. El pare al Two Crowns! Mai no m’hauria imaginat que un dia l’hi veuria.

A la moderna mansió que tenia Josif Viàlov a Buffalo, Lev Peixkov se servia una copa del moble bar. Ja no prenia vodka. En fer vida amb el seu sogre potentat s’havia aficionat al whisky. Li agradava com se’l prenien els americans, amb glaçons.

A Lev no li agradava viure amb els sogres. S’hauria estimat més estar sol amb Olga, però a ella li agradava més així, i el pare era qui ho pagava tot. Fins que ell no reunís una bona pila de diners, estava lligat de mans i peus.

Josif llegia el diari i Lena cosia. Lev va alçar la copa mirant-se’ls.

—Visca la revolució! —va dir, entusiasmat.

—Vigila el que dius —va respondre Josif—. És mala cosa per als negocis.

Va entrar Olga.

—Posa’m una copeta de xerès, si us plau, maco —li va dir.

Lev va contenir un sospir. A ella li agradava fer-li fer petits serveis, i davant dels seus pares, Lev no s’hi podia negar. Va posar una mica de xerès dolç en una copeta que li va passar, fent una inclinació com un cambrer. Ella va somriure amb gràcia, sense parar atenció a la ironia.

Lev va fer un trago de whisky, assaborint-ne l’aroma i la cremor.

—Em fan llàstima la pobra tsarina i els seus fills —va dir la senyora Viàlov—. Què faran?

—Els matarà la gentussa del carrer, segur —va respondre Josif.

—Pobrets, què ha fet el tsar a aquests revolucionaris per merèixer-se això?

—Jo li puc respondre la pregunta —va dir Lev. Sabia que havia de callar, però no ho podia fer, sobretot quan el whisky li escalfava les entranyes—. Quan jo tenia onze anys, la fàbrica on treballava la meva mare va fer vaga.

La senyora Viàlov va fer petar la llengua. No estava d’acord amb les vagues.

—La policia va acorralar tots els fills dels que feien vaga. Sempre més me’n recordaré. Jo estava esgarrifat.

—I per què havien de fer res així? —va dir la senyora Viàlov.

—La policia ens va apallissar a tots —va respondre Lev—. Ens va clavar unes bones vergassades. Per donar una lliçó als nostres pares.

La senyora Viàlov havia quedat ben blanca. No suportava la crueltat amb les criatures o els animals.

—Vet aquí el que em van fer el tsar i el seu règim, mare —va dir Lev. Va fer dringar el gel al got—. Per això brindo per la revolució.

—Què en pensa, Gus? —va preguntar el president Wilson—. Vostè és l’únic de per aquí que ha estat a Petrograd. Què passarà?

—No m’agrada gens respondre com ho faria un funcionari del Departament d’Estat, però tant pot anar d’una manera com de l’altra —va respondre Gus.

El president es va posar a riure. Eren al Despatx Oval: Wilson a l’escriptori, Gus dret al davant.

—Au va —li va dir Wilson—, digui-hi la seva: els russos abandonaran aquesta guerra o no? És la qüestió més important de l’any.

—Entesos. Tots els ministres del nou govern pertanyen a partits polítics que fan basarda ja només pel nom, ja que tots contenen les paraules «socialista» i «revolucionari», però en realitat estan formats per empresaris i professionals de classe mitjana. El que volen és una revolució burgesa que els doni llibertat per promoure la indústria i el comerç. Però el poble vol pa, pau i terra: pa per als treballadors de les fàbriques, pau per als soldats i terra per als camperols. No hi ha res d’això que pugui atraure homes com ara Lvov i Kérenski. Per tant, responent a la seva pregunta, penso que el govern de Lvov intentarà tirar endavant un canvi gradual. En concret, continuaran lluitant. Però els treballadors no quedaran satisfets.

—I qui guanyarà a la fi?

Gus va recordar el viatge que havia fet a Petrograd, i l’home que els havia ensenyat el procés de fabricació d’una roda de locomotora en una foneria bruta i mig en ruïnes de la Maquinària Putílov. Més endavant, Gus havia vist aquell mateix home lluitant amb un policia per una noia. No recordava com es deia l’home, però era com si el tingués al davant, amb les espatlles amples, els braços forts, un dit fet un monyó, i el que veia més clar era la mirada ferotge d’aquells ulls blaus, de determinació imparable.

—El poble rus —va dir Gus— a la fi vencerà.





24


Abril de 1917





I


Un dia suau de principi de primavera, Walter es passejava amb Monika von der Helbard pel jardí de la casa que tenien els pares de la noia a Berlín. Era una gran mansió, amb un jardí espaiós amb pista de tennis i de bitlles, picador i àrea de jocs infantils, amb gronxadors i un tobogan. Walter recordava que hi havia anat de petit i que li havia semblat un paradís. Però aleshores ja no era aquella idíl·lica zona de jocs. L’exèrcit se n’havia endut tots els cavalls, tret dels més vells. Els pollastres es passejaven per allí gratant les lloses de l’àmplia terrassa. La mare de Monika engreixava un porc a la pista de tennis. Unes cabres pasturaven a la gespa de les bitlles, i fins es rumorejava que la gräfin mateix les munyia.

Malgrat tot, els vells arbres florien i el sol brillava. Walter anava amb mànigues de camisa i armilla, amb la jaqueta penjada a l’espatlla, una manera d’estar que no hauria agradat gens a la seva mare, però era igual, perquè ella era a dins, xafardejant amb la gräfin. Greta, la seva germana, s’havia passejat una estona amb ells, però havia buscat una excusa per deixar-los sols, una altra circumstància que hauria censurat la mare, si més no això pensava.

Monika tenia un gos que es deia Pierre. Era un caniche normal i corrent, camallarg i graciós, amb un pèl espès i arrissat de color vermellenc i uns ulls castanys clars. Walter no es podia estar de pensar que tenia una certa retirada amb Monika, tot i que la noia fos preciosa.

A Walter li agradava com Monika tractava el seu gos. No l’amanyagava ni li donava bocinets de menjar ni li parlava amb veu infantil com feien moltes dones. Deixava que trotés vora seu i de tant en tant li llançava una pilota de tennis perquè l’anés a buscar.

—Quina decepció, això dels russos —va dir ella.

Walter va assentir. El govern del príncep Lvov havia anunciat que continuarien lluitant. El front oriental alemany no es rellevaria i no s’enviarien reforços a França. La guerra s’aniria allargassant.

—Ara l’única esperança que tenim és que caigui el govern de Lvov i que n’agafi el relleu la facció a favor de la pau —va dir Walter.

—Hi ha cap possibilitat?

—Fa de mal dir. Els revolucionaris esquerrans continuen demanant pa, pau i terra. El govern ha promès eleccions democràtiques per a una Assemblea Constituent, però qui guanyarà? —Va collir una branqueta i la va llançar a Pierre. El gos s’hi va llançar al darrere i l’hi va tornar, tot cofoi. Walter es va ajupir per donar-li uns copets al cap i quan es va aixecar va veure que tenia Monika molt a prop.

—M’agrades, Walter —li va dir, mirant-se’l directament amb aquells ulls ambrats—. Tinc la sensació que a tu i a mi no se’ns acabarien mai els temes de conversa.

A ell li passava el mateix, i veia que si intentava besar-la en aquells moments, Monika l’hi deixaria fer.

Es va apartar.

—A mi també m’agrades —va dir—. I el teu gos també. —Es va posar a riure per demostrar-li que estava de broma.

Però va veure que l’havia ferida. La noia es va mossegar els llavis i es va girar. Per ser una noia tan ben educada, s’havia mostrat molt atrevida, i ell l’havia rebutjat.

Van continuar passejant. Després d’un llarg silenci, Monika va dir:

—Em té intrigada quin és el teu secret…

«Déu meu», va pensar ell, «sí que és aguda».

—No en tinc, de secrets —li va mentir—. I tu?

—Cap que valgui la pena d’esmentar. —Va estirar el braç i li va espolsar alguna cosa de l’espatlla—. Una abella —va dir.

—És massa aviat per a les abelles.

—Potser l’estiu s’avançarà.

—No fa pas tanta calor com això…

Monika va fer veure que s’estremia.

—Tens raó, més aviat fa fred. Em vols anar a buscar un xal? Si vas fins a la cuina i ho demanes a una minyona, te’n donaran un.

—De seguida.

No en feia, de fred, però un cavaller mai no es negava al que li demanaven, encara que fos un caprici. Era clar que volia estar un moment sola. Walter va entrar de pressa a la casa. Havia hagut de frenar les seves avançades, però li sabia greu fer-li mal. S’avenien prou bé —les seves mares tenien raó— i era normal que Monika no entengués per què la mantenia a distància.

Va entrar a la casa, va baixar al soterrani i hi va trobar una majordoma ja gran amb un vestit negre i una còfia de randa. La dona va anar a buscar un xal.

Walter es va esperar al vestíbul. La casa estava decorada amb jugendstil actualitzat, aquell estil que suprimia les floritures rococó que tant agradaven als pares de Walter i es decantava per estances ben il·luminades i colors suaus. El vestíbul, amb columnes, era tot de marbre gris, fred, i la moqueta, d’un to blanc trencat.

Walter tenia la sensació que Maud estava a un milió de quilòmetres d’ell, en un altre planeta. I en certa manera hi era, perquè el món d’abans de la guerra ja no tornaria. Feia quasi tres anys que no havia vist ni sentit res de la seva dona, i probablement no es trobarien més. Si bé no li havia fugit del cap —no oblidaria mai la passió que havien compartit—, sí que notava, angoixat, que ja no tenia presents els deliciosos detalls de les hores que havien passat junts: com era el seu vestit, on eren quan es besaven o s’agafaven les mans, què menjaven o bevien plegats, o bé de què parlaven quan eren en aquelles festes interminables i pràcticament iguals que s’organitzaven a Londres. De vegades li passava pel cap que en certa manera la guerra els havia divorciat. Però de seguida apartava aquell pensament: li semblava vergonyosament infidel.

La serventa li va portar un xal de caixmir grog i ell se’n va tornar on era Monika, asseguda en una soca amb Pierre als peus. Walter li va donar el xal i ella se’l va posar a sobre de les espatlles. Aquell color li estava bé: li feia brillar els ulls i la pell.

Va posar una expressió estranya. Li va donar la cartera.

—Et deu haver caigut de la jaqueta —li va dir.

—Ah, gràcies. —Se la va posar altre cop a l’infern de l’americana, que es va tornar a penjar a l’espatlla.

—Entrem? —va fer ella.

—Com vulguis.

Havia canviat d’humor. Potser havia decidit deixar-ho córrer. O havia passat alguna altra cosa?

Tot d’una, el va assaltar un pensament terrible. Havia caigut de debò, la cartera? O bé l’havia agafat ella, com un carterista, quan li havia espolsat aquella inversemblant abella de l’espatlla?

—Monika —li va dir, aturant-se i mirant-la als ulls—. M’has revisat la cartera?

—Has dit que no tenies secrets —va respondre ella, i es va posar vermella.

Devia haver vist el retall de revista que portava: «Lady Maud Fitzherbert vestida a l’última moda, com de costum».

—Això és de mala educació —va insistir ell, enutjat. Bàsicament ho estava amb si mateix. No hauria d’haver guardat aquella fotografia tan comprometedora. Si Monika en podia deduir el significat, també ho podien fer altres. Allò li podia portar la deshonra i l’expulsió de l’exèrcit. Se’l podia acusar de traïció, empresonar i fins i tot executar.

Havia estat molt insensat. Però també sabia que no llençaria mai aquella foto. Era tot el que tenia de Maud.

Monika li va posar la mà damunt del braç.

—Mai de la vida no havia fet res així i n’estic avergonyida. Però has de comprendre que estava desesperada. Ai, Walter, em costaria poc enamorar-me de tu, i estic convençuda que tu també em podries estimar… Ho veig als teus ulls i en la manera com em somrius quan em veus. Però com que no em deies res! —ho deia amb llàgrimes als ulls—. Això m’ha fet sentir molt malament.

—Em sap greu. —Ja no es podia sentir indignat. Monika havia traspassat els límits de la privacitat i li havia obert el cor. Li feia moltíssima llàstima, li sabia greu per tots dos.

—Havia d’entendre per què et giraves d’esquena. Ara ja ho entenc, és clar. És bonica. Fins i tot s’assembla una mica a mi. —Es va eixugar les llàgrimes—. Et va trobar abans que jo, simplement. —Se’l va mirar amb aquells ulls ambrats tan penetrants—. Suposo que esteu compromesos.

Walter no podia mentir a una persona que li parlava amb tanta sinceritat. No sabia què dir-li.

Ella va endevinar el motiu que el feia vacil·lar.

—Oh, Déu meu! —va exclamar—. Ets casat, oi?

Allò ja era catastròfic.

—Si algú ho sabés, tindria problemes greus.

—Ja ho sé.

—Suposo que em guardaràs el secret…

—Com en pots dubtar? —va respondre ella—. Ets l’home més extraordinari que he conegut mai. No faria res que et pogués perjudicar. No obriré mai la boca.

—Gràcies. Sé que mantindràs la promesa.

Monika va girar la vista, fent esforços per empassar-se les llàgrimes.

—Anem a dins.

—Tira endavant —li va dir al vestíbul—. M’he d’anar a rentar la cara.

—D’acord.

—Espero… —La veu se li va trencar en un sanglot—. Espero que sàpiga la sort que té —va murmurar. Després va girar cua i es va ficar en una estança que donava al rebedor.

Walter es va posar l’americana, es va tranquil·litzar i va pujar l’escalinata de marbre. La sala d’estar estava decorada amb el mateix estil sobri, amb fusta clara i cortines d’un color turquesa pàl·lid. Va decidir que els pares de Monika tenien més bon gust que els seus.

La seva mare se’l va mirar i va veure que passava alguna cosa.

—On és, Monika? —va dir bruscament.

Walter li va fer un gest alçant les celles. No feia per a ella una pregunta que podia tenir com a resposta: «Al vàter». Era clar que estava nerviosa. Li va dir en veu baixa:

—De seguida torna.

—Fixa-t’hi —va fer el seu pare, agitant un paper que duia a la mà—. L’oficina de Zimmermann m’acaba d’enviar això perquè els ho comenti. Aquests revolucionaris russos volen travessar Alemanya. Quin valor! —S’havia pres un parell de copes de schnapps i estava exaltat.

—I quins revolucionaris serien, pare? —li va respondre Walter amb cortesia. En realitat, li era igual, però agraïa un tema de conversa.

—Els de Zuric! Màrtov, Lenin i aquesta colla. Ara que han enderrocat el tsar, se suposa que a Rússia hi ha llibertat d’expressió i volen tornar al seu país. Però no hi poden arribar!

Konrad von der Helbard, el pare de Monika, va dir, pensatiu:

—M’imagino que no. No hi ha manera d’anar de Suïssa a Rússia sense passar per Alemanya. Qualsevol altra ruta per terra implicaria travessar les línies de guerra. Però, que no hi continua havent vapors que van d’Anglaterra a Suècia travessant la mar del Nord?

—Sí, però no s’arriscaran a anar-hi via la Gran Bretanya —va dir Walter—. Els britànics van detenir Trotski i Bukharin. I França o Itàlia seria pitjor.

—O sigui que estan bloquejats! —va fer Otto, triomfant.

—Què aconsellaràs que faci Zimmermann, el ministre d’Afers Estrangers, pare? —va dir Walter.

—Que ho rebutgi, per descomptat. No volem que aquesta xusma contamini el nostre poble. Qui sap els problemes que podrien desencadenar aquests desgraciats a Alemanya!

—Lenin i Màrtov —va fer Walter, rumiant—. Màrtov és menxevic, però Lenin és bolxevic. —Els serveis secrets alemanys tenien un gran interès pels revolucionaris russos.

—Bolxevics, menxevics, socialistes, revolucionaris, tots són iguals —va dir Otto.

—No —va respondre Walter—. Els bolxevics són els més durs.

—Molta més raó per mantenir-los allunyats del nostre país! —va dir la mare de Monika, animada.

Walter ho va passar per alt.

—I el que és més important: els bolxevics de fora solen ser més radicals que els de dins. Els de Petrograd donen suport al govern provisional del príncep Lvov, però els seus camarades de Zuric, no.

—Com ho saps, això? —va intervenir Greta, la seva germana.

Walter ho sabia perquè havia llegit informes dels serveis secrets d’espies alemanys a Suïssa que havien interceptat correus dels revolucionaris. Però va dir:

—Lenin va parlar fa uns quants dies a Zuric i va dir que rebutjava el govern provisional.

Otto va deixar anar un soroll de menyspreu, i en canvi Konrad von der Helbard es va fer endavant en el seient.

—Què té al cap, jove?

—Si neguem als revolucionaris el permís de passar per Alemanya, protegim Rússia de les seves idees subversives —va dir Walter.

La mare hi va posar un aire desconcertat.

—Explica’t, si us plau.

—El que apunto jo és que hauríem d’ajudar aquesta perillosa gent a arribar al seu país. Un cop allí, o bé es dediquen a minar el govern rus i a paralitzar-ne la capacitat per a la guerra, o bé agafen el poder i estableixen la pau. Tant d’una manera com de l’altra, Alemanya hi guanya.

Hi va haver un moment de silenci mentre tothom reflexionava el que acabava de dir Walter. Després, Otto va deixar anar una riallada i va començar a aplaudir.

—El meu fill! —va cridar—. En el fons porta alguna cosa del seu progenitor!





II



Estimadíssima meva,

Zuric és una ciutat freda a la vora d’un llac,



va escriure Walter,


però el sol brilla a l’aigua, als frondosos vessants de tots els turons i als Alps, en la llunyania. El traçat dels carrers forma una quadrícula sense angles: els suïssos encara són més ordenats que els alemanys! Desitjaria que fossis aquí, estimada amiga, igual que desitjo tenir-te al costat sigui on sigui!!!

Els signes d’exclamació volien fer pensar al censor de correus que allò ho escrivia una noia plena d’entusiasme. Per bé que Walter era a la neutral Suïssa, havia de continuar anant amb compte que el text de la carta no delatés qui l’enviava, ni qui la rebia.


Em pregunto si et toca viure cap situació que et violenti, atencions desmesurades per part de solters per merèixer. Ets tan bonica i tens tanta gràcia, que segur que sí. Jo tinc el mateix problema. No parlo de la bellesa o gràcia mateixes, com en el teu cas, ni pensar-hi, però malgrat tot he tingut alguna proposta. La meva mare m’ha triat una persona perquè m’hi casi, una amistat de la meva germana, una persona que conec de sempre i que em cau bé. Al principi va ser molt complicat, però em sembla que al final aquesta persona ha descobert que tinc una relació que descarta el matrimoni. De totes maneres, em penso que el nostre secret està ben guardat.

Suposant que un censor arribés fins allí, decidiria que era la carta d’una lesbiana a la seva amant. Qualsevol que llegís la carta a Anglaterra arribaria a la mateixa conclusió. Allò tenia ben poca importància: ben segur que Maud, feminista i aparentment soltera als vint-i-sis anys, ja era sospitosa de tendències sàfiques.


D’aquí a uns quants dies, seré a Estocolm, una altra ciutat freda arran de l’aigua, i m’hi pots enviar una carta, al Gran Hotel.

Suècia, igual que Suïssa, era un país neutral amb servei de correus amb Anglaterra.


M’agradaria moltíssim tenir notícies teves!!!

Fins aleshores, amor meu meravellós, no oblidis qui t’estima…

WALTRAUD





III


Els Estats Units d’Amèrica van declarar la guerra a Alemanya el divendres 6 d’abril de 1917.

Walter ho havia estat esperant, però així i tot va notar el cop. Els Estats Units eren un país ric, enèrgic i democràtic: no es podia imaginar un enemic pitjor. L’única esperança era que Rússia s’esfondrés i donés a Alemanya l’oportunitat de vèncer en el front occidental abans que els nord-americans tinguessin temps d’organitzar les forces.

Al cap de tres dies, trenta-dos revolucionaris russos exiliats es van trobar a l’hotel Zähringerhof de Zuric: homes, dones i una criatura, un nen de quatre anys anomenat Robert. Van anar d’allí fins a l’arc barroc de l’estació de ferrocarrils per pujar a un tren que els havia de dur al seu país.

Walter havia temut que no fessin aquell viatge. Màrtov, el dirigent menxevic, s’havia negat a sortir sense el permís del govern provisional de Petrograd, una actitud curiosament deferent per a un revolucionari. No s’havia aconseguit el permís, però Lenin i els bolxevics havien decidit anar-hi de totes maneres. Walter temia que no sorgís un problema en el viatge, i va acompanyar el grup fins a l’estació de la riba del riu i va pujar al tren amb ells.

«Aquesta és l’arma secreta d’Alemanya», pensava, «trenta-dos descontents i inadaptats que volen tirar a terra el govern rus. Que Déu ens empari».

Vladímir Ílitx Uliànov, conegut com a Lenin, tenia quaranta-sis anys. Era baixet i cepat, anava vestit impecablement, tot i que no amb elegància, ja que estava massa enfeinat per perdre el temps pensant en l’estil. De jove, havia estat pèl-roig, però havia perdut els cabells prematurament i lluïa una resplendent calba amb una certa corona testimonial al voltant i una barba acabada en punxa, perfectament retallada, entre vermellenca i grisa. Al primer contacte, a Walter li va semblar una persona mediocre, sense cap mena de gràcia ni atractiu.

Walter es feia passar per un modest funcionari d’Afers Estrangers encarregat de totes les qüestions pràctiques dels bolxevics per Alemanya. Lenin se l’havia mirat de dalt a baix. Amb duresa, sens dubte intuint que en realitat era un agent secret.

Es van desplaçar fins a Schaffhausen, a la frontera, on van passar a un tren alemany. Tots parlaven més o menys alemany, ja que havien viscut al cantó de Suïssa on es parlava aquesta llengua. Lenin mateix la parlava bé. Més tard, Walter va comprovar que les llengües eren el seu fort. Parlava francès amb fluïdesa, es defensava bé en anglès i llegia Aristòtil en grec antic. Per a ell, relaxar-se era seure un parell d’hores amb un diccionari d’una llengua estrangera al davant.

A Gottmadingen van passar a un altre tren, a un vagó tancat hermèticament, especialment preparat per a ells, com si tinguessin una malaltia infecciosa. Tres de les portes estaven bloquejades i la quarta donava al compartiment on dormia Walter. Allò s’havia fet per tranquil·litzar les autoritats alemanyes, força neguitoses, si bé de fet no calia: els russos no tenien cap intenció d’escapar-se, el que volien era arribar al seu país.

Lenin i la seva esposa, Nàdia, tenien una habitació per a ells sols; en canvi, els altres viatjaven en compartiments de quatre. «Vet aquí l’igualitarisme», va pensar Walter, cínicament.

Mentre el tren travessava Alemanya de sud a nord, Walter va notar la força de caràcter que hi havia darrere aquella façana tan grisa de Lenin. Era un home que no s’interessava pel menjar, la beguda, les comoditats o les possessions. La política ocupava tot el seu dia a dia. Parlava constantment de política, escrivia sobre política o pensava sobre política i prenia notes. A les discussions, es va fixar Walter, Lenin semblava que sempre en sabia més que els seus camarades i que havia reflexionat més, i més profundament que ells, llevat que el tema de discussió no tingués res a veure amb Rússia o la política. En aquests casos, estava força mal informat.

Era d’aquells que sempre aigualeixen les festes. El primer vespre, un jove amb ulleres que es deia Karl Ràdek explicava acudits al compartiment del costat.

—Van detenir un home perquè havia dit: «Nicolau és un tarat». I ell va dir a la policia: «Em referia a un altre Nicolau, i no al nostre estimat tsar». El policia li va respondre: «Mentida! Si vas dir tarat, t’havies de referir per força al tsar!». —Els companys de Ràdek van deixar anar unes riallades sonores. Lenin va sortir del seu compartiment traient foc pels queixals i els va fer callar a l’instant.

A Lenin no li agradava fumar. Ho havia deixat, per la insistència de la seva mare, feia més de trenta anys. Com a deferència a ell, tothom fumava al vàter del final del vagó. I com que n’hi havia un de sol per a trenta-dues persones, sempre hi havia cues i batusses. Lenin va aplicar el seu considerable intel·lecte a resoldre el problema. Va retallar uns quants papers i va repartir a tothom uns vals de dues menes: uns per a ús normal del vàter i uns altres, no tants, per fumar. Amb això es va reduir la cua i es van acabar les discussions. Walter es divertia. Funcionava, tothom estava content, però no hi havia polèmica, cap intent de prendre decisions col·lectives. En aquell grup, Lenin era un dictador benèvol. Si mai guanyava poder real, dirigiria l’imperi rus de la mateixa manera?

Però, guanyaria poder? Suposant que no, Walter estava perdent el temps.

Només veia una manera de millorar les perspectives de Lenin, i va decidir fer-hi alguna cosa.

Va baixar del tren a Berlín, assegurant que tornaria per continuar amb els russos en l’última etapa.

—No s’entretingui —li va dir un—. Que sortim d’aquí a una hora.

—Ja m’afanyaré —va respondre Walter. El tren sortiria quan Walter ho digués, però els russos no ho sabien.

El vagó era en una via morta de l’estació de Potsdamer, i en uns minuts Walter va arribar a peu a l’oficina d’Afers Estrangers, a Wilhelmstrasse, 76, al bell mig de l’antic Berlín. A l’espaiós despatx del seu pare, hi havia una sòlida taula de caoba, un retrat del kàiser i una vitrina amb la seva col·lecció de ceràmica, on tenia també la fruitera de color crema del segle XVIII que havia comprat en l’últim viatge a Londres. Tal com esperava Walter, Otto era al despatx.

—No hi ha cap dubte de les creences de Lenin —va dir Walter al seu pare mentre prenien un cafè—. Diu que s’han tret de sobre el símbol de l’opressió, el tsar, sense canviar la societat de Rússia. Els treballadors no en tenen el control: la classe mitjana ho continua manegant tot. I a sobre, per una raó o per una altra, Lenin odia personalment Kérenski.

—Però, pot enderrocar el govern provisional?

Walter va estendre les mans en un gest d’impotència.

—És molt intel·ligent, decidit; és un dirigent nat, i no fa sinó treballar i treballar. Però els bolxevics són un petit partit polític més entre més d’una dotzena que lluiten pel poder i no hi ha maneres de saber qui pujarà.

—O sigui que tots aquests esforços podrien haver estat en va.

—Llevat que fem alguna cosa per ajudar els bolxevics a aconseguir la victòria.

—Com ara què?

Walter va respirar profundament.

—Donar-los diners.

—Com? —Otto estava escandalitzat—. Que el govern d’Alemanya entregui diners als socialistes revolucionaris?

—Jo diria que, d’entrada, cent mil rubles —va respondre Walter amb fredor—. Si pot ser en peces d’or de deu rubles, en el cas que es puguin aconseguir.

—El kàiser no hi estarà mai d’acord.

—Que ho ha de saber? Ho pot aprovar Zimmermann fent ús de la seva autoritat.

—No ho faria mai.

—Segur?

Otto es va mirar Walter una bona estona en silenci, reflexionant. Després va dir:

—L’hi diré.





IV


Després de passar tres dies al tren, els russos van sortir d’Alemanya. A Sassnitz, a la costa, van agafar bitllet per al transbordador Queen Victoria per travessar la mar Bàltica, cap a l’extrem meridional de Suècia. Walter també hi va anar. La travessa va ser dura; tothom es va marejar, fora de Lenin, Ràdek i Zinóviev, que eren a coberta embrancats en una forta discussió política i semblava que ni s’adonessin de la mala mar.

Després van agafar un tren nocturn cap a Estocolm, on el socialista Borgmastare els va organitzar un esmorzar de benvinguda. Walter es va anar a registrar al Gran Hotel, amb l’esperança de trobar-hi una carta de Maud. No hi va trobar res.

Estava tan decebut, que li venien ganes de llançar-se a les fredes aigües de la badia. Havia estat la seva única oportunitat de comunicar-se amb la seva esposa en gairebé tres anys i alguna cosa havia anat malament. Havia rebut la carta?

Uns inoportuns pensaments el turmentaven. Encara n’estava, d’ell? L’havia oblidat? Hi havia un altre home a la seva vida? No sabia res de res.

Ràdek i els elegants socialistes suecs van agafar Lenin, en certa manera contra la seva voluntat, i el van portar a la secció masculina dels magatzems PUB. Les botes de muntanya amb bollons que duia el rus van desaparèixer. En va sortir amb un abric amb coll de vellut i un barret nou. Aleshores, amb paraules de Ràdek, com a mínim duia la vestimenta d’una persona capaç de dirigir el seu poble.

Aquell vespre, en fer-se fosc, els russos se’n van anar a l’estació a agafar un altre tren, cap a Finlàndia. Walter deixava el grup allí, però va anar fins a l’estació. Abans que el tren arrenqués, es va reunir en privat amb Lenin.

Es van asseure en un compartiment a sota d’una llum elèctrica feble que feia lluir la calba de Lenin. Walter estava nerviós. Calia que ho fes ben fet. No havia de demanar ni suplicar res a Lenin, això ho tenia clar. D’altra banda, era un home a qui no es podia intimidar. Només la freda lògica el podia convèncer.

Walter s’havia preparat el discurs.

—El govern alemany els ajuda a tornar al seu país —li va dir—, però no ho fa per bona voluntat…

Lenin el va interrompre en un alemany fluid:

—Considera que perjudicaria Rússia! —va saltar Lenin.

Walter no el va pas contradir.

—I, en canvi, ho ha acceptat.

—Per la revolució! És l’única mesura del que està bé i el que està malament.

—Ja em pensava que diria això. —Walter portava una maleta molt pesant, que va deixar anar a terra del vagó amb un fort patac—. En el fals fons d’aquesta maleta trobarà cent mil rubles en bitllets i monedes.

—Com? —Lenin solia mostrar-se impertorbable, però en aquells moments semblava espantat—. I això per què?

—Per a vostè.

Lenin es va ofendre.

—Un suborn? —va exclamar, indignat.

—De cap manera! —va respondre Walter—. No tenim cap necessitat de subornar-lo. Els objectius són els mateixos que els nostres. Vostè ha parlat de l’enderrocament del govern provisional i de la fi de la guerra.

—I, doncs, què?

—Per a propaganda. Per contribuir a difondre el seu missatge, un missatge que nosaltres també voldríem transmetre. La pau entre Alemanya i Rússia.

—Per guanyar la seva guerra imperialista i capitalista contra França!

—Tal com he dit abans, no l’ajudem pas per bona voluntat, i vostè tampoc no s’ho creuria, si això fos simplement política pràctica. Ara com ara, els nostres interessos coincideixen.

Lenin hi va posar el mateix aire que quan Ràdek insistia a comprar-li roba nova: no suportava aquella idea, però no podia negar que tenia lògica.

—Li entregarem una quantitat de diners similar un cop al mes —va dir Walter— mentre continuï, és clar, fent campanya efectiva a favor de la pau.

Es va fer un llarg silenci.

—Ha dit que el triomf de la revolució és l’única mesura del que està bé i del que està malament —va continuar Walter—. Si és així, hauria d’acceptar els diners.

A l’andana va sonar un xiulet.

Walter es va aixecar.

—Me n’he d’anar. A reveure i sort.

Lenin va clavar la vista en la maleta de terra i no va respondre.

Walter va sortir del compartiment i va baixar del tren.

Es va girar per mirar la finestra on havia deixat Lenin. Quasi esperava veure com s’obria i en sortia volant una maleta.

Es va sentir un altre xiulet. Els vagons van sotraguejar amb el moviment i el tren va sortir a poc a poc de l’estació, amb Lenin, els altres exiliats russos i els diners a bord.

Walter va agafar el mocador que duia a la butxaca de dalt de l’abric i es va eixugar el front. Feia fred, però ell suava.





V


Walter se’n va anar tot passejant des de l’estació, vorejant la costa, fins al Gran Hotel. Era fosc i bufava un vent fred de l’est que venia de la mar Bàltica. Hauria d’haver estat content: havia subornat Lenin! En canvi, sentia una mena de decepció. Estava més deprimit del que hauria estat només pensant en el silenci de Maud. Hi havia un grapat de raons que podien explicar per què no li havia enviat una carta. Tampoc no havia de donar per feta la pitjor. És clar que havia estat a punt d’enamorar-se de Monika; per què no li podia haver passat, a Maud? No podia estar-se de pensar que ella l’havia oblidat.

Va decidir que aquell vespre s’emborratxaria.

Al taulell de recepció li van donar una nota mecanografiada: «Faci el favor de passar per la suite 201, algú té un missatge per a vostè». Es va imaginar que havia de ser un funcionari d’Afers Estrangers. Potser havien canviat de parer quant al suport a Lenin. Si era allò, havien fet tard.

Va pujar l’escala i va tustar a la porta 201. De dins estant, una veu apagada li va dir en alemany:

—Sí?

—Walter von Ulrich.

—Endavant, és obert.

Va entrar i va tancar la porta. La suite estava il·luminada amb espelmes.

—Algú té un missatge per a mi? —va preguntar, forçant la vista en la penombra. Una figura es va alçar d’una butaca. Era femenina, estava d’esquena a ell, però alguna cosa que hi va veure el va fer estremir. Ella es va girar cap a Walter.

Era Maud.

Ell va quedar bocabadat, de pedra.

—Hola, Walter —va dir ella.

L’autocontrol de Maud va cedir i se li va llançar als braços.

El perfum familiar de Maud el va impregnar. Li va besar els cabells, li va acariciar l’esquena. No podia parlar per por que se li escapessin les llàgrimes. Va estrènyer aquell cos contra el seu sense poder-se acabar de creure que fos ella, que abraçava i tocava Maud, una cosa que desitjava amb tanta ànsia feia quasi tres anys. Maud se’l va mirar amb els ulls negats i ell va clavar la mirada en el seu rostre, absorbint-ne fins a l’últim porus. Era la mateixa i alhora una altra: estava més prima i li veia unes finíssimes línies a sota dels ulls on abans tot era llis, però continuava amb aquella mirada penetrant i intel·ligent que ell coneixia tant.

—Se m’ha quedat mirant com si m’hagués de dibuixar la cara —va dir en anglès.

Ell va somriure.

—No som Hamlet i Ofèlia. Si us plau, no te’n vagis a un convent.

—Déu meu, com t’he enyorat!

—I jo a tu. Esperava una carta… Però això…! Com t’ho has fet?

—Vaig explicar als responsables de passaports que tenia intenció d’entrevistar polítics escandinaus sobre els vots per a la dona. Després vaig coincidir amb el ministre de l’Interior en una festa i li vaig parlar a cau d’orella.

—Com hi has arribat, fins aquí?

—Encara hi ha vaixells de passatgers.

—Però és molt perillós… Els nostres submarins ho enfonsen tot.

—Ja ho sé. He corregut el risc. Estava desesperada. —Es va posar a plorar altre cop.

—Vine a seure. —Sense deixar-la anar, la va portar cap al sofà.

—No —va respondre ella quan estava a punt d’asseure’s—. Vam esperar massa, abans de la guerra. —El va agafar de la mà i el va portar fins a una porta interior que donava a un dormitori. La llenya crepitava a la llar—. No perdem més temps. Vine al llit.





VI


Grigori i Konstantin formaven part de la delegació del soviet de Petrograd que va anar a l’estació de Finlàndia a última hora del vespre del dilluns 16 d’abril a donar la benvinguda a Lenin al seu país.

La majoria no havia vist mai Lenin, que s’havia passat els últims disset anys, a excepció d’uns quants mesos, a l’exili. Grigori tenia onze anys quan Lenin se n’havia anat. De tota manera, estava al corrent de la seva fama, igual que, pel que semblava, els milers de persones que s’havien aplegat a l’estació a rebre’l. «Per què hi ha tanta gent?», es preguntava Grigori. Potser eren persones que, com ell, estaven descontentes amb el govern provisional, sospitaven dels ministres de classe mitjana i s’havien atipat d’aquella guerra.

L’estació de Finlàndia era al districte de Viborg, a prop de les fàbriques tèxtils i de les casernes del Primer Regiment d’Artilleria. A la plaça del davant, s’hi havia congregat una multitud. Grigori no esperava que es produís cap acte de traïdoria, però havia dit a Isaak que hi anés amb un parell de seccions i uns quants vehicles blindats per fer guàrdia per si de cas. A la teulada de l’estació, hi havia un reflector que algú dirigia per damunt de la massa que s’esperava en la foscor.

L’interior de l’estació era ple de treballadors i soldats, tothom amb banderes vermelles i pancartes. Tocava una banda militar. Quan faltaven vint minuts per a les dotze de la nit, dues unitats de Marina van formar a l’andana com a guàrdia d’honor. La delegació del soviet romancejava per la luxosa sala d’espera que abans estava reservada al tsar i a la família reial, però Grigori va sortir a l’andana amb la gentada.

Era quasi mitjanit quan Konstantin va assenyalar la línia i Grigori, seguint el seu dit, va veure els llums distants d’un tren. Una remor d’expectació va recórrer els congregats. El tren va entrar a l’estació, deixant anar fum i xiulant, i finalment es va aturar. Portava el número 293 pintat al davant.

Després d’una pausa, va sortir del tren un home baixet i cepat amb un abric de llana creuat i un barret de feltre. Grigori va pensar que aquell home no podia ser Lenin. Com podia ser que portés la mateixa roba que els de la classe dirigent? Una jove se li va acostar i li va donar un ram, que ell va acceptar corrugant el front. Doncs sí que era Lenin.

Darrere seu hi havia Lev Kàmenev, a qui el comitè central bolxevic havia enviat a rebre Lenin a la frontera per si hi havia problemes, encara que en realitat el dirigent havia entrat sense entrebancs. Kàmenev indicava aleshores amb un gest que passessin a la sala d’espera reial.

Lenin es va girar d’esquena a ell amb certa brusquedat i es va dirigir als mariners:

—Camarades! —va exclamar—. Us han decebut! Heu fet una revolució… I els traïdors del govern provisional us n’han robat els fruits!

Kàmenev va quedar ben blanc. Gairebé tota l’esquerra seguia la política de donar suport al govern provisional, si més no temporalment.

Per la seva banda, Grigori estava emocionadíssim. Ell no creia en la democràcia burgesa. El Parlament que havia permès el tsar el 1905 havia estat una trampa, s’havia quedat sense poder quan s’havien acabat els aldarulls i tothom havia tornat a la feina. Aquell govern provisional anava pel mateix camí.

Finalment, hi havia algú que tenia valor per dir-ho.

Grigori i Konstantin van seguir Lenin i Kàmenev cap a la sala d’espera. La gentada també s’hi va anar entaforant fins que allò va quedar ple com un ou. El president del soviet de Petrograd, Nikolai Txkheidze, va fer un pas endavant. Va encaixar amb Lenin, bo i dient:

—En nom del soviet de Petrograd i la revolució et donem la benvinguda a Rússia. Però…

Grigori va alçar les celles bo i mirant-se Konstantin. Aquell «però» semblava fora de lloc pronunciat tan aviat en un discurs de benvinguda. Konstantin va arronsar aquelles espatlles tan ossades.

—Però considerem que ara mateix la principal tasca de la democràcia revolucionària és defensar la nostra revolució contra tota mena d’atacs… —Txkheidze va fer una pausa i després va afegir amb èmfasi—: Ja siguin interns o externs.

—Això no és una benvinguda, és un avís —va murmurar Konstantin.

—Pensem que per aconseguir-ho no cal desunió sinó unió per part de tots els revolucionaris. Esperem que, d’acord amb això, tots perseguiu aquests objectius.

Hi va haver un aplaudiment cortès per part d’alguns membres de la delegació.

Lenin es va esperar una mica abans de respondre. Es va mirar les cares dels que tenia al voltant i aquell sostre tan esplèndidament decorat. Tot seguit, amb un gest que semblava més aviat un afront deliberat, es va girar d’esquena a Txkheidze i es va dirigir als reunits.

—Camarades, soldats, mariners i obrers! —va dir, deixant de banda a posta els parlamentaris de classe mitjana—. Us saludo com a avantguarda de l’exèrcit proletari del món. Avui, o potser demà, es pot esfondrar tot l’imperialisme europeu. La revolució que heu fet ha encetat una nova època. Visca la revolució socialista mundial!

El van victorejar. Grigori estava sorprès. Tot just havien aconseguit una revolució a Petrograd, i els resultats continuaven sent dubtosos. Com podien pensar en una revolució mundial?

Així i tot, la idea l’entusiasmava. Lenin tenia raó: tot el poble havia d’atacar els dirigents que havien enviat tants homes a morir en aquella guerra absurda.

Lenin es va apartar de la delegació i va sortir a la plaça.

Els crits van retrunyir entre la multitud que s’esperava. Els soldats d’Isaak van situar Lenin damunt del capó reforçat d’un blindat. Van dirigir el reflector cap a ell. Es va treure el barret.

La veu de Lenin era un rugit monòton, però les seves paraules electritzaven.

—El govern provisional ha traït la revolució! —va cridar.

La gernació va aplaudir. Grigori va quedar sorprès: no s’havia fixat quanta gent pensava com ell.

—Aquesta guerra és una guerra imperialista i depredadora. Nosaltres no volem participar en aquesta vergonyosa matança dels imperialistes. Amb l’enderrocament del capital podem firmar una pau democràtica!

El brogit es va intensificar.

—No volem les mentides ni les estafes d’un parlament burgès! Només hi ha una forma de govern: un soviet de delegats dels obrers. Cal apoderar-se de tots els bancs i posar-los sota el control del soviet. S’han de confiscar totes les terres. I tots els oficials de l’exèrcit han de ser elegits!

Era exactament el que pensava Grigori, i va aclamar i aplaudir com la resta de la multitud.

—Visca la revolució!

La gentada estava boja d’alegria.

Lenin va saltar del capó, es va ficar a dins del vehicle blindat, el va engegar i va començar a sortir d’allà molt a poc a poc. Els reunits el van envoltar i després el van seguir fent onejar banderes roges. La banda militar s’hi va afegir tocant una marxa.

—Aquest home sí que em convenç! —va dir Grigori.

—I a mi —va respondre Konstantin.

Tots dos es van unir al seguici.





25


Maig i juny de 1917





I


El club Monte Carlo de Buffalo era horrorós, vist a la llum del dia, però a Lev Peixkov li agradava igualment. La fusta estava ratllada, la pintura escrostonada, la tapisseria tacada i hi havia cremades de cigarret per tota la moqueta. Tot i així, Lev considerava que era un paradís. Quan va entrar, va fer un petó a la noia del guarda-roba, va donar un cigar al porter i va dir al cambrer que anés amb compte amb la caixa que aixecava.

La feina de director de club era ideal per a ell. La seva principal responsabilitat era vigilar que ningú no robés. Ell havia estat un lladre i sabia com fer-ho. Fora d’això només havia de procurar que hi hagués prou begudes al bar i una bona orquestra a l’escenari. A més del sou, tenia tabac de franc i tot l’alcohol que es pogués prendre sense caure. Sempre vestia d’esmòquing i això el feia sentir com un príncep. Josif Viàlov li deixava dirigir el local. Mentre continués generant beneficis, el seu sogre no mostrava cap interès pel club i a tot estirar s’hi presentava de tant en tant amb els seus amics a veure l’espectacle.

Lev només tenia un problema: la seva dona.

Olga havia canviat. Durant unes setmanes, l’estiu de 1915, havia estat una companya sexual sempre afamada del seu cos. Però ara Lev sabia que ja no era el seu caràcter habitual. Des del casament, tot el que feia la disgustava. Volia que es banyés cada dia, que es raspallés les dents i que deixés de tirar-se pets. No li agradava ballar ni beure, i li demanava que no fumés. No anava mai al club, dormien en llits separats i li deia que era de classe baixa.

—Sóc de classe baixa —havia dit ell un dia—. Per això era el xofer.

Ella va continuar molesta amb tot.

Per això Lev havia contractat Marga.

En aquell moment, la seva antiga xicota era a l’escenari, assajant un número nou amb l’orquestra mentre dues noies de color amb mocadors al cap netejaven les taules i escombraven el terra. Marga duia un vestit ajustat i els llavis pintats de vermell. Lev, que no sabia que fos tan bona, li havia donat una feina de ballarina. Però va descobrir que no només era bona, sinó que era una estrella. Ara cantava amb tota l’ànima una peça suggeridora sobre una dona que espera tota la nit que arribi el seu home.


Per més que sigui frustrant

aquesta espera

fa més intensa la relació

quan ell arriba



Lev sabia perfectament a què es referia.

La va mirar fins que va acabar. Marga va baixar de l’escenari i li va fer un petó a la galta. Lev va agafar dues cerveses i la va seguir al camerino.

—És una peça estupenda —va dir.

—Gràcies. —La noia es va acostar l’ampolla a la boca, va aixecar el cap i va beure. Lev li va mirar els llavis vermells al coll de l’ampolla. La noia va fer un bon glop. El va enxampar mirant-la i va somriure—. Et recorda res?

—Ja ho crec que sí. —La va abraçar i li va repassar el cos amb les mans.

Al cap d’uns minuts ella estava agenollada, li havia descordat els pantalons i se l’havia posat a la boca. Ho feia bé, era la millor que Lev havia conegut. O bé li agradava de veritat o era la millor actriu del país. El noi va tancar els ulls i va sospirar de plaer.

En aquell moment la porta es va obrir i va entrar Viàlov.

—O sigui que és veritat! —va dir, furiós.

Dos dels seus pinxos, Ilià i Theo, van entrar darrere seu.

Lev va témer el pitjor. Va intentar cordar-se els pantalons a corre-cuita mentre es disculpava.

Marga es va posar dreta ràpidament i es va eixugar la boca.

—Això és el meu camerino! —va protestar.

—I això és el meu club —va dir Viàlov—. I no per gaire temps. Estàs despatxada. —Després, dirigint-se a Lev, va dir—: Quan s’està casat amb la meva filla, no t’has de tirar el servei!

—No ho estava fent, Viàlov, que no ho ha vist? —va dir Marga amb un posat desafiant.

Viàlov li va donar un cop de puny a la boca. La noia va cridar i va caure enrere, amb els llavis plens de sang.

—T’he despatxat —va dir—. Fot el camp.

Ella va recollir la seva bossa i va marxar.

Viàlov va mirar Lev.

—Desgraciat —va bramar—. No he fet prou coses per tu?

—Ho sento, pare —va dir Lev. Tenia terror al seu sogre. Viàlov era capaç de tot: les persones que el feien enfadar podien ser assotades, torturades, mutilades o assassinades. No tenia compassió i no tenia cap respecte per la llei. A la seva manera era tan poderós com el tsar.

—I ara no em diguis que és la primera vegada —va dir Viàlov—. He sentit rumors d’aquests des que et vaig fer director del club.

Lev no va dir res. Els rumors eren certs. Hi havia hagut altres dones, encara que no n’hi hagués hagut cap més des que havia contractat Marga.

—Et trasllado —va dir Viàlov.

—Què vol dir?

—Et trec del club. Aquí hi ha massa dones.

A Lev li va caure l’ànima als peus. Li encantava el Monte Carlo.

—Però, què vol que faci?

—Tinc una foneria al port. No hi ha dones treballant-hi. El director s’ha posat malalt i és a l’hospital. Te n’encarregaràs tu.

—Una foneria? —Lev no s’ho podia creure—. Jo?

—Vas treballar a la fàbrica Putílov.

—Als estables!

—I en una mina de carbó.

—També als estables.

—Però coneixes l’ambient.

—I no el suporto!

—T’he preguntat què t’agradava? Per l’amor de Déu, t’acabo d’enxampar amb els pantalons abaixats. Tens sort de no acabar pitjor.

Lev va callar.

—Surt i vés a buscar el cotxe, collons —va dir Viàlov.

Lev va sortir del camerino i va travessar el club, amb Viàlov al darrere. No es podia creure que se n’anés per sempre. El cambrer i la noia del guarda-roba el van mirar, pressentint que passava alguna cosa.

—Aquesta nit t’encarregues tu de tot —va dir Viàlov al cambrer.

—Sí, senyor.

El Packard Twin Six de Viàlov estava aparcat al davant. El nou xofer, un noi de Kíev, estava dret al costat del cotxe, tot cofoi. El porter uniformat va córrer a obrir la porta de darrere per a Lev. «Almenys encara pujo darrere», va pensar ell.

Vivia com un noble rus, si no millor, es va recordar per consolar-se. Ell i Olga ocupaven l’ala dels nens de l’espaiosa casa de la praderia. Els americans rics no tenien tant servei com els russos, però les seves cases estaven més netes i més radiants que els palaus de Petrograd. Tenien cambres de bany modernes, neveres i aspiradors, i calefacció. El menjar era bo. Viàlov no compartia la dèria de l’aristocràcia russa pel xampany, però al bufet sempre hi havia whisky. I Lev tenia sis vestits.

Sempre que se sentia oprimit pel seu intimidant sogre, recordava els vells temps a Petrograd: la petita cambra que compartia amb Grigori, la vodka barata, el pa negre immenjable i l’estofat de naps. Recordava com pensava que devia ser tot un luxe poder anar amb cotxe en comptes d’anar caminant a tot arreu. Tot estirant les cames a la limusina de Viàlov, va mirar-se els mitjons de seda i les sabates negres enllustrades i es va dir que havia d’estar agraït.

Viàlov va pujar darrere seu i van anar en direcció als molls. La foneria de Viàlov era una versió reduïda de la fàbrica Putílov: les mateixes construccions atrotinades amb finestres trencades, les mateixes xemeneies altes i el mateix fum negre; els mateixos treballadors apagats i amb la cara bruta. A Lev se li va encongir el cor.

—Es diu Metal·lúrgia Buffalo, però només fa una cosa —va dir Viàlov—: ventiladors. —El cotxe va entrar per una porta estreta—. Abans de la guerra perdia diners. La vaig comprar i vaig abaixar el sou als treballadors perquè pogués continuar funcionant. Últimament el negoci ha remuntat i tenim una llarga llista de comandes d’hèlixs per a avions i vaixells i ventiladors per a motors de tancs. Ara els treballadors volen que els apugi el sou, però necessito recuperar part del que vaig invertir abans de començar a regalar diners.

A Lev la idea de treballar allà l’horroritzava, però la por que li feia Viàlov era més gran i no li volia fallar. Va decidir que no seria ell qui apujaria el sou als treballadors.

Viàlov li va ensenyar la fàbrica. Lev hauria volgut no portar esmòquing. Tot i això, per dins, la metal·lúrgia no era com la fàbrica Putílov. Era molt més neta. No hi havia canalla corrent amunt i avall. Fora dels forns, tota la resta funcionava amb electricitat. On els russos tindrien dotze homes estirant una corda per aixecar una caldera de locomotora, allà una potent hèlix de vaixell s’aixecava amb una grua elèctrica.

Viàlov va senyalar un home calb que anava amb camisa i corbata sota la granota.

—Aquell és el teu enemic —va dir—. Brian Hall, secretari del sindicat local del ram.

Lev va observar Hall. L’home ajustava una pesant màquina d’estampació tot girant un caragol amb una clau mecànica de mànec llarg. Tenia un aspecte bel·ligerant i, quan va aixecar el cap i va veure Lev i Viàlov, els va mirar amb expressió desafiant, com si estigués a punt de preguntar-los si volien brega.

Viàlov va cridar per fer-se sentir per sobre la fressa d’un molinet proper.

—Vine, Hall.

L’home s’ho va prendre amb calma, i primer va deixar la clau mecànica en una caixa d’eines i tot seguit es va eixugar les mans amb un drap.

—Aquest és el teu nou cap, Lev Peixkov —va dir Viàlov.

—Com està? —va dir Hall a Lev, abans de dirigir-se a Viàlov—. Aquest matí Peter Fisher s’ha fet un tall molt lleig a la cara amb una estella d’acer. L’han hagut de portar a l’hospital.

—Sí que em sap greu —va dir Viàlov—. La indústria del metall és perillosa, però no obliguem ningú a treballar aquí.

—Ha estat a punt de perdre un ull —va dir Hall, indignat—. Hauríem de tenir ulleres protectores.

—Amb mi ningú no ha perdut cap ull.

Hall es va enfilar de seguida.

—Hem d’esperar que algú es quedi cec perquè ens donin ulleres?

—Si no, com vols que sàpiga que les necessiteu?

—Encara que no t’hagin robat mai, poses un pany a la porta de casa.

—Però te’l pagues tu.

Hall va bellugar el cap com si no s’esperés una altra cosa, i amb expressió fatigada va tornar a la seva màquina.

—Sempre demanen coses —va dir Viàlov a Lev.

Lev va deduir que Viàlov volia que fos inflexible. Això ho sabia fer. Era com es dirigien totes les fàbriques a Petrograd.

Van sortir de la fàbrica i van anar a l’avinguda Delaware. Lev es va imaginar que anaven a casa a sopar. A Viàlov no se li acudiria mai preguntar a Lev si li anava bé. Viàlov prenia decisions per tothom.

Un cop a casa, Lev es va treure les sabates, que eren brutes de la foneria, i es va posar unes sabatilles brodades que li havia regalat Olga per Nadal. Després va anar a l’habitació de la seva filla. Hi va trobar Lena, la mare d’Olga, amb Daisy.

—Mira, Daisy, el teu pare! —va dir Lena.

La filla de Lev tenia catorze mesos i començava a caminar. Somrient, va fer tentines per l’habitació cap a ell, però va caure i es va posar a plorar. Ell la va agafar i la va omplir de petons. Abans Lev no havia sentit mai gens d’interès ni pels nadons ni pels nens, però Daisy li havia robat el cor. Quan estava irritable i no volia anar a dormir, i ningú no podia calmar-la, ell la bressolava, murmurant-li paraules afectuoses i cantant-li fragments de cançons populars russes fins que tancava els ulls, el cos se li afluixava de mica en mica i se li relaxava adormida a la falda.

—És tan bonica com el seu pare! —va dir Lena.

Lev pensava que semblava una nena i prou, però no va contradir la seva sogra. Lena l’adorava. Flirtejava amb ell, el tocava molt i li feia petons a la més petita oportunitat. N’estava enamorada, per més que segurament es pensés que només li demostrava l’afecte habitual de sogra a gendre.

A l’altre extrem de l’habitació hi havia una noieta russa que es deia Polina. Era la mainadera, però no tenia precisament massa feina: Olga i Lena passaven pràcticament tot el temps amb Daisy. Lev va donar la nena a Polina i la noia el va mirar directament als ulls. Era una bellesa russa clàssica, amb els cabells rossos i els pòmuls alts. A Lev li va passar pel cap que potser podria tenir una aventura amb ella sense que l’enxampessin. La noia tenia un petit dormitori per a ella sola. S’hi podria escapolir sense que el descobrissin? Potser valia la pena córrer el risc: aquella mirada delatava fogositat.

Va entrar Olga i el va fer sentir culpable.

—Quina sorpresa! —va dir quan el va veure—. No t’esperava fins a les tres.

—El teu pare m’ha traslladat —va dir Lev amb amargor—. Ara dirigiré la foneria.

—Però, per què? Em pensava que te’n sorties bé al club.

—No sé per què —va mentir Lev.

—Potser pel reclutament —va dir Olga. El president Wilson havia declarat la guerra a Alemanya i estava a punt d’imposar l’allistament obligatori—. La foneria serà classificada com una indústria de guerra essencial. El pare no vol que hagis d’anar a la guerra.

Lev sabia pels diaris que l’allistament el gestionarien juntes locals. Viàlov tindria almenys un amic a la junta que li arreglaria tot el que volgués. Així era com funcionava aquella ciutat. Lev, però, no va contradir Olga. Necessitava una versió plausible per no embolicar-hi Marga, i Olga n’hi havia proporcionat una.

—Segurament —va dir—. Deu ser això.

—Papa! —va dir Daisy.

—Quina nena més eixerida —va dir Polina.

—Segur que dirigiràs molt bé la foneria —va dir Olga.

Lev va fer el seu millor somriure americà de falsa modèstia.

—Faré el que pugui —va dir.





II


Gus Dewar tenia la sensació que la missió europea que li havia encarregat el president havia estat un fracàs.

—Un fracàs? —va dir Woodrow Wilson—. I ara, què dius? No! Has aconseguit que els alemanys fessin una oferta de pau. No és culpa teva que els britànics i els francesos els hagin engegat. Pots portar un cavall a l’aigua, però no el pots obligar a beure.

Sigui com sigui, la veritat era que Gus no havia aconseguit que els dos bàndols es trobessin per entaular converses preliminars.

Per això encara estava més ansiós per complir la següent tasca important que Wilson li havia encarregat.

—La Metal·lúrgia Buffalo és tancada per causa d’una vaga —va dir el president—. Tenim vaixells, avions i vehicles militars aturats a les cadenes de producció esperant que es fabriquin les hèlixs i els ventiladors. Tu ets d’allà, o sigui que vés-hi i fes que tornin a treballar.

La primera nit que va passar a la seva ciutat natal, Gus va anar a sopar a casa de Chuck Dixon, que durant un temps havia rivalitzat amb ell per l’afecte d’Olga Viàlov. Chuck i Doris, la seva flamant esposa, tenien una mansió victoriana a l’avinguda Elmowood, que corria paral·lela a Delaware. Chuck agafava el tren del cinturó de ronda per anar a treballar al banc del seu pare.

Doris era una noia bonica que s’assemblava una mica a Olga, i mirant la parella acabada de casar, Gus va pensar que li agradaria tenir aquesta vida tan casolana. Un temps havia somniat despertar-se cada matí al costat d’Olga, però d’allò feia ja dos anys, i ara que l’encís de la noia s’havia esvaït, pensava que s’estimava més el seu pis de solter del carrer 16 a Washington.

Quan van seure a menjar els bistecs amb puré de patates, Doris va dir:

—Què se n’ha fet, de la promesa del president Wilson de mantenir-nos al marge de la guerra?

—Heu de tenir una mica de fe —va dir Gus amb calma—. Fa tres anys que el president fa campanya per la pau. El problema és que no l’escolten.

—Això no significa que hàgim d’entrar en guerra.

—Reina, els alemanys estan enfonsant vaixells americans! —va interrompre Chuck amb impaciència.

—Aleshores diguem als vaixells americans que no s’acostin a la zona de guerra!

Doris semblava enfadada i Gus es va imaginar que la parella ja havia tingut abans aquesta discussió. Sens dubte la por que allistessin el seu marit atiava la indignació de la noia.

Per a Gus, aquells temes estaven massa matisats per les apassionades declaracions del que estava bé i el que estava malament.

—Sí —va dir amablement—, és una alternativa, i el president la té en compte. Però significa acceptar que Alemanya té el poder de dir-nos per on poden passar els vaixells americans.

—No podem deixar que els alemanys ni ningú ens diguin el que hem de fer —va dir Chuck, indignat.

Doris va ser categòrica.

—Si amb això se salven vides, per què no?

—La majoria dels nord-americans sembla que pensa com Chuck —va dir Gus.

—Això no vol dir que estigui bé.

—Wilson creu que un president ha d’afrontar l’opinió pública com un veler afronta el vent, utilitzant-lo però no posant-s’hi mai directament en contra.

—Aleshores, per què s’ha d’imposar el reclutament? Això fa esclaus els homes americans.

Chuck va tornar a intervenir:

—No et sembla bé que tots siguem responsables de defensar el nostre país?

—Tenim un exèrcit professional. Si més no aquests homes es van allistar voluntàriament.

—Tenim un exèrcit de cent trenta mil homes —va dir Gus—. Això no és res en aquesta guerra. En necessitarem un milió, pel cap baix.

—Molts més homes que moriran —va dir Doris.

—Al banc estem molt contents amb la idea, ja t’ho dic —va dir Chuck—. Hem concedit molts préstecs a empreses americanes que subministren material als aliats. Si guanyen els alemanys, i els britànics i els francesos no poden pagar els seus deutes, estarem ben entrampats.

Doris s’ho va rumiar.

—No ho sabia.

Chuck li va acariciar la mà.

—No t’hi amoïnis, reina. No passarà. Els aliats guanyaran, sobretot si l’exèrcit dels Estats Units els ajuda.

—Hi ha una altra raó per la qual combatem —va dir Gus—. Quan la guerra s’acabi, els Estats Units podran participar en posició d’igualtat en els acords de postguerra. Pot no semblar important, però el somni de Wilson és crear una societat de nacions perquè puguem resoldre futurs conflictes sense matar-nos. —Va mirar Doris—. Suposo que hi estàs a favor.

—I tant.

Aleshores Chuck va canviar de tema.

—Què t’ha fet venir, Gus? A més del desig d’explicar les decisions del president als ciutadans corrents com nosaltres.

Gus els va parlar de la vaga tranquil·lament, com si fos una anècdota, però en el fons estava amoïnat. La Metal·lúrgia Buffalo era vital per al curs de la guerra, i no estava segur de poder trobar la manera de fer tornar els homes a treballar. Poc abans de la reelecció, Wilson havia resolt una vaga del ferrocarril d’abast nacional i semblava que creia que intervenir en els conflictes de les indústries era un element natural de la vida política. En canvi, a Gus li semblava una responsabilitat imponent.

—Saps a qui pertany la fàbrica, oi? —va dir Chuck.

—A Viàlov —va dir Gus, que ho havia investigat.

—I saps qui hi ha posat de director?

—No.

—El seu gendre, Lev Peixkov.

—Oh —va dir Gus—. Això no ho sabia.





III


Lev estava furiós amb la vaga. El sindicat intentava aprofitar-se de la seva falta d’experiència. Estava convençut que Brian Hall i els treballadors havien decidit que era un director dèbil i s’havia proposat demostrar-los que s’equivocaven.

Havia intentat ser raonable.

—El senyor V necessita recuperar part dels diners que va perdre durant els mals anys que hem viscut —havia dit a Hall.

—I els homes necessiten recuperar part del que van perdre amb la reducció del sou! —havia contestat Hall.

—No és el mateix.

—No, no ho és —havia acceptat Hall—. Vostès són rics i ells, pobres. Per a ells és molt més difícil.

L’home era exasperantment perspicaç.

Lev estava desesperat per quedar bé amb el seu sogre. Era perillós que un home com Josif Viàlov estigués disgustat amb algú molt de temps. El problema era que l’únic valor que tenia Lev era el seu encant, i no feia cap efecte a Viàlov.

Tot i això, el seu sogre li va donar suport amb els problemes de la foneria.

—De vegades se’ls ha de deixar fer vaga —havia dit—. Això no vol dir que t’hagis de rendir. Tu aguanta. Es tornen més raonables quan comencen a passar gana.

Però Lev sabia que el seu sogre podia canviar d’idea molt fàcilment.

Sigui com sigui, Lev tenia un pla per accelerar la fi de la vaga. Pensava utilitzar el poder de la premsa.

Lev era membre del Club Marítim de Buffalo gràcies al seu sogre, que l’hi havia fet entrar. Hi pertanyien pràcticament tots els homes de negocis destacats de la ciutat, com ara Peter Hoyle, director del Buffalo Advertiser. Una tarda Lev va anar a parlar amb Hoyle a la seu del club, situat en un extrem de l’avinguda Porter.

L’Advertiser era un diari conservador que sempre feia crides a l’estabilitat i responsabilitzava de tots els problemes els estrangers, els negres i els socialistes busca-raons. Hoyle, un home imponent amb un bigoti negre, tenia bones relacions amb Viàlov.

—Hola, jovenet —va dir. Tenia una veu forta i aspra, com si estigués acostumat a cridar amb el soroll de fons de la impremta—. He sentit a dir que el president havia enviat el fill de Cam Dewar per resoldre la teva vaga.

—Això m’han dit, però encara no n’he sabut res.

—El conec. És un ingenu. No t’has de preocupar per res.

Lev hi estava d’acord. El 1914, a Petrograd, havia pres un dòlar a Gus Dewar, i l’any anterior li havia pres la promesa amb la mateixa facilitat.

—Volia parlar amb vostè de la vaga —va dir, seient en una butaca davant de Hoyle.

—L’Advertiser ja ha acusat els vaguistes de socialistes i revolucionaris antiamericans —va dir Hoyle—. Què més podem fer?

—Acusar-los d’agents enemics —va dir Lev—. Estan retenint la producció de vehicles que els nostres homes necessitaran quan vagin a Europa, i en canvi els treballadors estan exempts d’allistar-se!

—És un punt de vista. —Hoyle va arrugar el front—. Però encara no sabem com es farà l’allistament.

—Segur que exclourà les indústries relacionades amb la guerra.

—Això és cert.

—En canvi, ells demanen més diners. Molta gent s’estimaria més una feina més mal pagada que els evités allistar-se a l’exèrcit.

Hoyle va agafar un quadern de la butxaca de l’americana i es va posar a escriure.

—Guanyar menys diners per una feina exempta de reclutament —va murmurar.

—Potser els podria preguntar: de part de qui estan?

—Sona a titular.

Lev estava sorprès i complagut. Havia estat fàcil.

Hoyle va alçar el cap.

—Dono per fet que el senyor V sap que estem tenint aquesta conversa.

Lev no s’esperava aquesta pregunta. Va somriure per dissimular el seu desconcert. Si deia que no, era evident que Hoyle ho deixaria córrer allà mateix.

—Sí, i tant —va mentir—. De fet, va ser idea seva.





IV


Viàlov va demanar a Gus que es veiessin al Club Marítim. Brian Hall va proposar una reunió a les oficines de Buffalo del sindicat. Cadascú volia celebrar la reunió al seu propi terreny, un lloc on se sentís segur i en un pla de superioritat. Per tant, Gus va llogar una sala de reunions a l’hotel Statler.

Lev Peixkov havia atacat els vaguistes acusant-los de voler esquivar el reclutament, i l’Advertiser havia publicat els seus comentaris a la primera plana, amb el títol: «DE PART DE QUI ESTAN?». Quan Gus va veure el diari li va caure l’ànima als peus: aquell to agressiu no faria sinó agreujar el conflicte. Tanmateix, les maniobres de Lev se li havien girat en contra. Els diaris del matí es feien ressò d’una tempesta de protestes de treballadors d’altres indústries relacionades amb la guerra indignats amb la insinuació que haguessin de rebre sous baixos a canvi de la seva situació privilegiada, i furiosos per l’acusació de voler esquivar el reclutament. La falta d’habilitat de Lev va animar Gus, però també sabia que l’enemic real era Viàlov, i això el posava nerviós.

Gus es va endur tots els documents a l’Statler i els va deixar en una tauleta auxiliar de la sala de reunions. En una posició destacada va deixar un diari popular amb el titular: «I TU, LEV, T’ALLISTARÀS?».

Gus va demanar a Brian Hall que hi anés un quart abans que Viàlov. El sindicalista es va presentar a la cita puntualment. El polític es va fixar que duia un vestit elegant i un barret gris de feltre. Era una bona tàctica. Hauria estat un error semblar inferior, encara que representés els treballadors. A la seva manera, Hall era tan imponent com Viàlov.

Hall va veure els diaris i va somriure.

—El jove Lev ha ficat la pota —va dir amb satisfacció—. Ell solet ha caigut en un parany.

—Manipular la premsa és un joc perillós —va dir Gus, i després va anar per feina—. Vostès demanen un augment d’un dòlar al dia.

—Només són deu centaus més del que cobraven els homes abans que Viàlov comprés la fàbrica i…

—Això tant se val —va interrompre Gus, mostrant més fermesa de la que sentia—. Si els puc aconseguir cinquanta centaus, acceptaran?

Hall semblava dubtós.

—Ho hauria de consultar amb els homes…

—No —va dir Gus—. S’ha de decidir ara. —Va pregar perquè no se li notés el nerviosisme.

Hall es va trair a si mateix.

—Viàlov hi està d’acord?

—A Viàlov, deixi-me’l a mi. Cinquanta centaus, sí o no. —Gus es va reprimir les ganes d’eixugar-se el front.

Hall va observar Gus especulativament. Darrere l’expressió bel·ligerant, Gus sospitava que hi havia un cervell sagaç. Finalment, Hall va dir:

—L’acceptaríem…, de moment.

—Gràcies. —Gus va aconseguir no deixar anar l’aire en un sospir d’alleujament—. Li ve de gust un cafè?

—Ja ho crec.

Gus es va girar, content de poder amagar la cara, i va tocar el timbre per cridar el cambrer.

Van entrar Josif Viàlov i Lev Peixkov. Gus no els va donar la mà.

—Seguin —va dir secament.

Els ulls de Viàlov es van fixar en els diaris de la tauleta, i una expressió de ràbia li va creuar el rostre. Gus es va imaginar que Lev ja havia rebut una esbroncada per aquells titulars.

Va procurar no mirar Lev. Era el xofer que havia seduït la seva promesa…, però no podia permetre que això li enterbolís el criteri. Li hauria agradat clavar-li un cop de puny a la cara. Tot i així, si aquella reunió sortia com havia pensat, el resultat seria molt més humiliant per a Lev que un cop de puny, i molt més satisfactori per a Gus.

Va aparèixer un cambrer i Gus va dir:

—Porti cafè per a tots, si us plau, i una safata de sandvitxos de pernil.

No els havia demanat què volien expressament. Havia vist Wilson actuar així quan volia intimidar algú.

Va seure i va obrir una carpeta que contenia un full de paper. Va fer veure que el llegia.

Lev va seure i tot seguit va dir:

—O sigui, Gus, que el president l’ha enviat a negociar amb nosaltres.

Llavors Gus es va permetre mirar Lev directament. El va observar un moment sense dir res. D’atractiu, sí que n’era, va pensar, però també irresponsable i dèbil. Quan Lev va començar a semblar incòmode, Gus finalment va parlar.

—S’ha begut l’enteniment o què?

Lev es va quedar tan parat que va enretirar la cadira com si volgués evitar un cop.

—Què vol…?

La veu de Gus es va tornar aspra.

—Els Estats Units estan en guerra —va dir—. El president no té intenció de negociar amb vostè. —Va mirar Brian Hall—. Ni amb vostè —va dir, tot i que havia fet un tracte amb Hall feia deu minuts. Per acabar, va mirar Viàlov—. Ni tan sols amb vostè —va dir.

Viàlov li va tornar la mirada amb fermesa. Ell no es deixava intimidar com el seu gendre, però sí que havia perdut l’expressió despectiva amb què havia arribat a la reunió. Després d’un llarg silenci, va preguntar:

—Per què som aquí, doncs?

—Sóc aquí per dir-los el que passarà —va dir Gus amb la mateixa veu—. I quan acabi, ho acceptaran.

—Eh! —va exclamar Lev.

—Calla, Lev. Continuï, Dewar —va dir Viàlov.

—Vostès oferiran als seus empleats un augment de cinquanta centaus al dia —va dir Gus. Va mirar Hall—. I vostès acceptaran aquesta oferta.

Hall va mantenir una expressió neutral i va dir:

—Ah, sí?

—I vull els seus homes treballant avui al migdia.

—I per què carai hauríem de fer el que ens diu? —va dir Viàlov.

—Perquè no els agradarà l’alternativa.

—Quina és?

—El president enviarà un batalló de l’exèrcit per ocupar la foneria. Se’n faran càrrec, lliuraran els productes acabats als clients i continuaran fent-la funcionar sota la gestió d’enginyers de l’exèrcit. Després de la guerra, els tornarà la fàbrica. —Va mirar Hall—. I potser llavors els seus homes podran recuperar els seus llocs de treball. —Gus hauria volgut discutir aquesta tàctica amb Woodrow Wilson, però ja era massa tard.

—Té dret a fer una cosa així? —va exclamar Lev esmaperdut.

—Amb la legislació de guerra, sí —va dir Gus.

—Si vostè ho diu —va dir Viàlov, escèptic.

—Porti’ns als tribunals —va dir Gus—. Creu que trobarà un jutge al país que li faci costat…, és a dir, que faci costat als enemics del nostre país? —Se’ls va quedar mirant amb una arrogància que no sentia. Funcionaria? Se’l creurien? O s’ho prendrien com un bluf, se’n riurien i marxarien?

Hi va haver un llarg silenci. La cara de Hall era inexpressiva. Viàlov estava pensarós. Lev semblava marejat.

Finalment, Viàlov es va dirigir a Hall:

—Estan disposats a acceptar els cinquanta centaus?

—Sí —va dir Hall.

Viàlov va mirar Gus.

—Aleshores nosaltres també acceptarem.

—Gràcies, senyors. —Gus va tancar la carpeta, intentant que no li tremolessin les mans—. Ho comunicaré al president.





V


Dissabte feia sol i calor. Lev va dir a Olga que havia d’anar a la foneria i se’n va anar a casa de Marga, que tenia una habitació a Lovejoy. Es van abraçar, però quan Lev li va començar a descordar la brusa, la noia va dir:

—Anem a Humboldt Park.

—M’estimo més cardar.

—Després. Porta’m al parc, i quan tornem t’ensenyaré una cosa especial. Una cosa que no hem fet mai.

A Lev se li va assecar la gola.

—Per què he d’esperar?

—Perquè fa un dia preciós.

—I si ens veu algú?

—Hi haurà milions de persones.

—Tot i així…

—Veig que et fa por, el teu sogre.

—No, carai —va dir Lev—. Sóc el pare de la seva néta, entens? Què vols que em faci? Matar-me?

—Vaig a canviar-me.

—T’espero al cotxe. Si veig com et despulles no sé si em podré dominar.

Lev tenia un Cadillac cupè nou de tres places, que no era el cotxe més ostentós de la ciutat però que no estava malament per començar. Es va asseure al volant i va encendre un cigarret. I tant que li feia por el seu sogre. Però Lev s’havia passat mitja vida corrent riscos. Ell no era com Grigori. I de moment les coses li havien anat prou bé, pensava, assegut en aquell cotxe, amb un vestit blau d’estiu, a punt d’endur-se una noia bonica al parc. La vida li somreia.

Abans que s’acabés el cigarret, Marga va sortir de la casa i va pujar al cotxe. Duia un vestit atrevit sense mànigues i els cabells recollits sobre les orelles com dictava l’última moda.

Lev es va dirigir a Humboldt Park, al districte oriental. Es van asseure en unes cadires de llistons de fusta del parc, fruint del sol i observant la canalla que jugava a l’estany. Lev no podia parar de tocar els braços nus de Marga. Li encantaven les mirades envejoses que li dirigien els altres homes. «És la noia més maca del parc», va pensar, «i va amb mi». No estava malament.

—Em sap greu el cop de puny —va dir.

El llavi inferior de la noia encara estava inflat pel cop de Viàlov. Li donava un aire sensual.

—No va ser culpa teva —va dir Marga—. El teu sogre és un porc.

—Ja tens raó, ja.

—De seguida em van oferir feina al Hot Spot. Començaré tan bon punt pugui tornar a cantar.

—Com ho tens?

La noia va provar d’entonar uns compassos.


Em passo els dits pels cabells.

Faig un solitari

esperant que el meu milionari

arribi



Es va tocar cautelosament la boca.

—Encara em fa mal —va dir.

Lev es va inclinar cap a ella.

—Deixa’m que et faci un petó.

Ella va girar la cara i Lev la va besar suaument, amb prou feines fregant-la.

—Pots fer-ho una mica més fort —va dir Marga.

Lev va somriure.

—Entesos, què et sembla així?

Li va fer un altre petó i aquesta vegada li va acariciar l’interior dels llavis amb la punta de la llengua.

Al cap d’un minut, rient, ella va dir:

—Això tampoc m’ha fet mal.

—Llavors… —Aquesta vegada li va ficar tota la llengua a la boca. Ella va reaccionar amb entusiasme, com sempre. Les llengües es van trobar i la noia li va acariciar el clatell.

Lev va sentir que algú deia: «Quin fàstic!». Es va preguntar si la gent que passava podia veure la seva erecció.

Somrient a Marga, Lev va dir:

—Estem escandalitzant els ciutadans.

Va aixecar el cap per veure si algú els observava i es va trobar de cara amb la seva dona.

Olga el mirava estupefacta, amb la boca oberta en forma d’«O».

Darrere seu hi havia el seu pare, amb un vestit amb armilla i barret de palla. Duia Daisy al coll. La filla de Lev duia una còfia blanca per protegir-li la cara del sol. Darrere seu hi anava Polina, la mainadera.

—Lev! Què… Qui és aquesta? —va exclamar Olga.

Lev va pensar que, si Viàlov no hi fos, podria haver sortit airós d’aquella situació.

Es va aixecar.

—Olga…, no sé què dir.

—No diguis res de res —va dir Viàlov severament.

Olga es va posar a plorar.

Viàlov va deixar Daisy a la mainadera.

—Porta la meva néta al cotxe ara mateix.

—Sí, senyor Viàlov.

Viàlov va agafar Olga del braç i la va apartar.

—Vés amb Polina, filla.

Olga es va tapar els ulls amb la mà per dissimular les llàgrimes i va seguir la mainadera.

—Merdós insignificant —va dir Viàlov a Lev.

Lev va tancar els punys. Si Viàlov li pegava es defensaria. Viàlov era gros com un toro, però era vint anys més gran. Lev era més alt i havia après a lluitar als barris baixos de Petrograd. No es deixaria apallissar.

Viàlov li va llegir el pensament.

—No penso barallar-me amb tu —va dir—. És més greu que tot això.

Lev tenia ganes de dir: «Què penses fer, doncs?». Però va mantenir la boca tancada.

Marga va recollir la bossa, la va obrir, va ficar-hi la mà i la va deixar a dins.

—Si se m’acosta un sol pas, que Déu m’ajudi, però li penso disparar a la panxa, pagerol rus fastigós.

Lev va admirar la seva presència d’ànim. Poques persones tenien el valor d’amenaçar Josif Viàlov.

La cara de Viàlov es va enfosquir de ràbia, però es va girar d’esquena a Marga i es va dirigir a Lev.

—Saps què faré?

Lev no va dir res.

—Te n’aniràs amb l’exèrcit, maleït sia —va dir Viàlov.

Lev es va quedar glaçat.

—No ho deu dir de debò.

—Quan va ser l’última vegada que em vas sentir dir alguna cosa que no anés de debò?

—No penso allistar-me. No m’hi pot obligar.

—O et presentes voluntari o et reclutaran per força.

Marga va esclatar:

—No ho pot fer!

—Sí que pot —va dir Lev amb desolació—. Pot fer el que vulgui en aquesta ciutat.

—I saps què? —va afegir Viàlov—. Encara que siguis el meu gendre, per Déu que espero que et matin.





VI


Al final de juny Chuck i Doris Dixon van celebrar una festa al jardí. Gus hi va anar amb els seus pares. Tots els homes duien vestit i corbata, i les dones, vestits d’estiu i barrets extravagants; el conjunt era molt acolorit. Hi havia sandvitxos i cervesa, llimonada i pastissos. Un pallasso repartia caramels i una mestra amb pantalons curts organitzava els nens per fer curses: la cursa de sacs, la cursa de la cullera amb l’ou, la cursa de les cames lligades.

Doris volia tornar a parlar amb Chuck de la guerra.

—Hi ha rumors d’amotinament a l’exèrcit francès —va dir.

Gus sabia que la veritat era pitjor que els rumors: hi havia hagut motins en cinquanta-quatre divisions franceses i vint mil homes havien desertat.

—Suposo que per això deuen haver canviat de tàctica, d’ofensiva a defensiva —va dir amb un to ben neutral.

—Es diu que els oficials francesos tracten malament els soldats. —Doris estava encantada amb les males notícies relacionades amb la guerra perquè li donaven arguments per oposar-s’hi—. I l’ofensiva Nivelle ha estat un desastre.

—L’arribada de les tropes americanes els donarà ànims.

Els primers americans acabaven d’embarcar rumb a França.

—Però de moment hem enviat unes tropes insignificants. Espero que això vulgui dir que només tindrem un petit paper en el combat.

—No, no vol dir això. Hem de reclutar, instruir i armar almenys un milió d’homes. No es pot fer d’un dia per l’altre. Però l’any que ve els enviarem centenars de milers de soldats.

Doris va mirar per sobre de l’espatlla de Gus i va dir:

—Vaja, aquí tenim un dels nostres nous reclutes.

Gus es va girar i va veure la família Viàlov: Josif i Lena amb Olga, Lev i una nena. Lev duia l’uniforme. Estava enlluernador, però la seva cara atractiva tenia un punt de mal humor.

Gus se sentia incòmode, però el seu pare, fent el paper de senador, va donar la mà cordialment a Josif i li va dir alguna cosa que el va fer riure. La seva mare va parlar educadament amb Lena i va fer festes a la nena. Gus va veure que els seus pares ja havien previst la trobada i havien decidit comportar-se com si haguessin oblidat que ell i Olga havien estat promesos.

Va enxampar Olga mirant-lo i li va fer un cop de cap cortès. Ella es va posar vermella.

Lev va ser tan impetuós com sempre.

—I què, Gus, el president va estar content amb la seva resolució de la vaga?

Els altres van sentir la pregunta i van callar, esperant la resposta de Gus.

—Està content amb vostès per haver estat raonables —va dir Gus amb prudència—. Veig que s’ha allistat.

—M’he presentat voluntari —va dir Lev—. Estic fent la instrucció per ser oficial.

—Què li sembla, de moment?

De sobte, Gus es va adonar que ell i Lev tenien un públic que els envoltava formant rotllana: els Viàlov, els Dewar i els Dixon. Des que es va trencar el prometatge, no s’havia vist junts els dos homes en públic i tothom sentia curiositat.

—M’acostumaré a l’exèrcit —va dir Lev—. I vostè?

—Jo què?

—Es presentarà voluntari? Al capdavall, vostè i el seu president ens han fet entrar en guerra.

Gus no va dir res, però es va sentir avergonyit. Lev tenia raó.

—Sempre pot esperar a veure si el recluten —va dir Lev, burxant més en la ferida—. No se sap mai, potser tindrà sort. En fi, si torna a Washington, suposo que el president el podria eximir. —Va riure.

Gus va sacsejar el cap.

—No —va dir—. Hi he estat rumiant. Té raó. Formo part del govern que ha imposat el reclutament. No me’n puc pas escapolir.

Va veure que el seu pare feia un cop de cap com si ja s’ho hagués imaginat, però la seva mare va dir:

—Però, Gus, treballes per al president! Quina feina millor podries fer per contribuir a la guerra?

—Trobo que el faria semblar covard —va dir Lev.

—Exactament —va dir Gus—. Per això no tornaré a Washington. Aquesta part de la meva vida s’ha acabat, de moment.

Va sentir la seva mare que exclamava:

—No, Gus!

—Ja he parlat amb el general Clarence de la Divisió de Buffalo —va dir—. M’allistaré a l’exèrcit nacional.

La seva mare es va posar a plorar.





26


Mitjan juny de 1917





I


Ethel no havia pensat mai en els drets de les dones fins que va entrar a la biblioteca de Ty Gwyn, soltera i embarassada, i Solman, l’advocat llefiscós, li havia explicat com eren les coses a la vida. Es passaria els millors anys de la seva escarrassant-se per alimentar i cuidar el fill de Fitz, però el pare no tenia cap obligació. La injustícia li va fer venir ganes de matar Solman.

La seva ràbia es va atiar encara més quan es va posar a buscar feina a Londres. Només en podria trobar una que no volgués cap home, i a més només li oferien la meitat del sou que un home guanyava, o fins i tot menys.

El seu rabiós feminisme, però, s’havia solidificat com el ciment els anys que va viure a prop de les dones treballadores pobres i endurides de l’East End de Londres. Als homes els agradava explicar un conte de fades segons el qual a les famílies hi havia divisió del treball: l’home sortia a guanyar diners i la dona s’ocupava de la casa i els fills. La realitat era ben diferent. La majoria de les dones que Ethel coneixia treballaven dotze hores al dia i també s’ocupaven de la casa i els fills. Desnodrides, esgotades, vivint en cases miserables i vestides amb parracs, encara cantaven cançons i reien i estimaven els seus fills. En opinió d’Ethel, qualsevol d’aquelles dones tenia més dret a votar que deu homes junts.

Feia tant de temps que defensava aquesta idea, que es va sentir estranya quan el vot per a la dona va començar a ser una possibilitat real a mitjan any 1917. De petita preguntava: «Com deu ser el Paradís?», i no havia rebut mai una resposta satisfactòria.

El Parlament va acceptar debatre el tema a mitjan juny.

—És el resultat de dos compromisos —va dir Ethel animadament a Bernie quan va llegir la informació al The Times—. La Conferència del President, que va convocar Asquith per esquivar el tema, hauria fet el que fos per evitar aldarulls.

Bernie estava donant l’esmorzar a Lloyd, una torrada sucada en te amb sucre.

—M’imagino que el govern té por que les dones comencin a encadenar-se una altra vegada a les tanques.

Ethel va fer que sí.

—I si els polítics es veuen atrapats en un esvalot d’aquests, la gent dirà que no es concentra a guanyar la guerra. Per això la comissió va recomanar donar el vot a les dones de més de trenta anys que siguin cap de família o dones d’un cap de família. Això vol dir que sóc massa jove.

—Aquest era el primer compromís —va dir Bernie—. I el segon?

—Segons Maud, el gabinet està dividit. —El gabinet de guerra estava format per quatre homes més el primer ministre, Lloyd George—. Curzon hi està en contra, evidentment. —El comte Curzon, líder de la Cambra dels Lords, era un misogin orgullós de ser-ho. Era president de la Lliga d’Oposició al Sufragi de les Dones—. Igual que Milner. Però Henderson ens dóna suport. —Arthur Henderson era el cap del Partit Laborista, els membres del Parlament del qual donaven suport a les dones, tot i que molts homes del partit no ho fessin—. Bonar Law ens fa costat, ni que sigui amb poc entusiasme.

—Dos a favor, dos en contra, i Lloyd George, com sempre, mirant de tenir tothom content.

—El compromís és que el vot serà lliure.

Això volia dir que el govern no ordenaria als seus simpatitzants que votessin en un sentit o un altre.

—Així, passi el que passi, no serà culpa del govern.

—No es pot dir precisament que Lloyd George sigui ingenu.

—Però us ha donat una oportunitat.

—Només és això, una oportunitat. Ja cal que fem campanya.

—Em sembla que veuràs que les actituds han canviat —va dir Bernie amb optimisme—. Al govern li interessa molt que les dones substitueixin a les fàbriques els homes que ha enviat a França, i per això ha fet tanta propaganda en el sentit que les dones són estupendes conductores d’autobús i fabricants de munició. Això fa que a la gent li costi més dir que les dones són inferiors.

—Espero que tinguis raó —va dir Ethel amb fervor.

Feia quatre mesos que eren casats i Ethel no se’n penedia. Bernie era intel·ligent, interessant i bona persona. Creien en les mateixes coses i treballaven plegats per aconseguir-les. Segurament Bernie seria el candidat laborista per Aldgate a les següents eleccions generals, que qui sap quan se celebrarien; com tantes altres coses, s’hauria d’esperar a la fi de la guerra. Bernie seria un bon membre del Parlament, treballador i intel·ligent. Tot i això, Ethel no tenia clar que els laboristes guanyessin a Aldgate. Els membres del Parlament actual eren liberals, però des de les últimes eleccions de 1910 havien canviat moltes coses. Encara que no s’aprovés la clàusula referent al vot per a les dones, les altres propostes de la Conferència del President donarien el vot a molts més homes de classe treballadora.

Bernie era un bon home, però per més vergonya que li fes, de tant en tant Ethel encara pensava amb enyorament en Fitz, que no era tan llest, ni interessant, ni bona persona, i els ideals que tenia eren contraris als seus. Quan li venien aquests pensaments, sentia que no era millor que els homes que es morien de desig per les noies que ballaven el can-can. A aquells homes els queia la bava amb les mitges, els enagos i les calces de puntes; ella estava captivada per les mans fines de Fitz, pel seu accent retallat i l’olor neta i lleugerament perfumada que desprenia.

Però ara era Eth Leckwith. Tothom parlava d’Eth i Bernie, de la mateixa manera que deien cavall i carro, o pa i suc.

Va posar les sabates a Lloyd i el va portar a casa de la dona que el cuidava. Després es va dirigir caminant a l’oficina de The Soldier’s Wife. Feia bo i se sentia plena d’esperança. «Podem canviar el món», va pensar. «No es fàcil, però es pot fer». El diari de Maud fomentaria el suport al projecte de llei entre les dones treballadores, i garantiria que tots els ulls estiguessin posats en els membres del Parlament quan votessin.

Maud ja era a la diminuta oficina. Segurament hi havia anat d’hora perquè s’havia assabentat de la notícia. Estava asseguda en una taula vella i tacada, amb un vestit d’estiu de color violeta i un barret en forma de quilla amb una ploma espectacularment llarga al capdamunt. Gairebé tota la seva roba era d’abans de la guerra, però encara vestia amb elegància. Se la veia massa aristòcrata per a aquell cau, com un cavall de curses en un corral.

—Hem de treure una edició especial —va dir Maud, fent gargots en un quadern—. Estic escrivint la pàgina quatre.

Ethel va sentir un rampell d’excitació. Això era el que li agradava: l’acció. Va seure a l’altre cantó de la taula i va dir:

—M’ocuparé que les altres pàgines estiguin a punt. Què et sembla una columna sobre com poden col·laborar les lectores?

—Sí. Veniu a la nostra assemblea, doneu suport al vostre membre del Parlament, escriviu una carta al diari, coses d’aquestes.

—Faré un esborrany. —Va agafar un llapis i un quadern d’un calaix.

—Hem de mobilitzar les dones en contra del projecte de llei —va dir Maud.

Ethel, amb el llapis a la mà, es va quedar gelada.

—Què? —va dir—. Has dit en contra?

—I tant. El govern farà veure que dóna el vot a les dones, però a la majoria ens continuarà marginant.

Ethel va mirar per sobre la taula i va veure el titular que havia escrit Maud: «VOTEU CONTRA AQUESTA ARGÚCIA!».

—Para un moment. —Ella no ho considerava cap argúcia—. Potser no és tot el que volíem, però és millor que res.

Maud la va mirar enfadada.

—És pitjor que res. Aquest projecte de llei només fa veure que donarà la igualtat a les dones.

Maud estava sent massa teòrica. Per descomptat no estava bé discriminar per principi les dones més joves. Però en aquell moment allò no era el més important. Es tractava de fer política pràctica.

—Mira, de vegades les reformes s’han de fer pas a pas —va dir—. El vot dels homes es va estendre molt esglaonadament. Fins i tot ara només la meitat dels homes pot votar…

Maud la va interrompre autoritàriament.

—T’has parat a pensar qui són les dones que en queden al marge?

Era un defecte de Maud ser una mica arrogant de tant en tant. Ethel va intentar no ofendre’s. Amb tranquil·litat, va dir:

—Dona, jo en sóc una.

Maud no es va estovar.

—La majoria de les dones que treballen en fàbriques de munició, una part tan essencial per a la guerra, seran massa joves per votar. Com ho seran gairebé totes les infermeres que han arriscat la vida ocupant-se dels soldats ferits a França. Les vídues de guerra no podran votar, malgrat el terrible sacrifici que han fet, si viuen a dispesa. Que no veus que l’objectiu d’aquest projecte és convertir les dones en una minoria?

—I vols fer campanya en contra del projecte?

—Ja ho crec!

—Això és una bogeria. —Ethel estava sorpresa i angoixada de trobar-se tan violentament en desacord amb aquella dona que havia estat la seva amiga i col·lega tant de temps—. Ho sento, però no veig com podem demanar als membres del Parlament que votin en contra d’una cosa que fa tants anys que exigim.

—Això no és el que fem! —La ira de Maud es va anar enfilant—. Hem estat fent campanya per la igualtat, i això no ho és. Si caiem en aquest parany, estarem una altra generació sense poder participar.

—La qüestió no és caure en un parany —va dir Ethel, irascible—. A mi no m’enganya ningú. Entenc el que vols dir, tampoc no és massa subtil. Però t’equivoques.

—Ah, sí? —va dir Maud amb fermesa, i de cop Ethel va veure com s’assemblava a Fitz: germà i germana sostenien opinions oposades amb la mateixa obstinació.

—Pensa en la propaganda que farà l’altre bàndol! —va dir Ethel—. «Ja dèiem que les dones no sabien el que volien», diran. «Per això no poden votar». Es burlaran de nosaltres despietadament.

—La nostra propaganda haurà de ser millor que la seva —va dir Maud amb frivolitat—. Només cal que expliquem la situació molt clarament a tothom.

Ethel va sacsejar el cap.

—T’equivoques. Aquestes coses són massa emocionals. Fa anys que fem campanya contra la norma que impedeix a les dones votar. Aquesta és la barrera. Ara que l’hem enderrocat, la gent pensarà que les concessions de més a més són tecnicismes. Serà relativament fàcil aconseguir que abaixin l’edat per votar i es redueixin les altres restriccions. Ho has de veure per força.

—No, no ho veig —va dir Maud amb un to gèlid. No li agradava que li diguessin que havia de veure alguna cosa per força—. Aquest projecte de llei és un pas endarrere. Els que hi donin suport són uns traïdors.

Ethel va mirar Maud, profundament ofesa.

—No ho dius seriosament —va dir.

—T’agrairia que no em diguessis el que dic o no dic.

—Fa dos anys que treballem i fem campanya juntes —va dir Ethel amb llàgrimes als ulls—. De debò creus que perquè no estic d’acord amb tu sóc deslleial a la causa del sufragi de les dones?

Maud va ser implacable.

—I tant que sí.

—Molt bé —va dir Ethel, i com que no sabia què més podia fer, va marxar.





II


Fitz havia encarregat al seu sastre que li fes sis vestits nous. Des que s’havia aprimat, tots els vells li penjaven i el feien semblar més gran. Es va posar el frac nou: negre, amb armilla blanca i coll doblegat amb llaç blanc. Es va mirar al mirall oscil·lant del vestidor i va pensar: «Molt millor».

Va baixar a la sala. Per dins de casa es movia sense bastó. Maud li va servir una copa de Madeira i la tia Herm li va dir:

—Com et trobes?

—El metge diu que la cama està millor, però és un procés lent.

Fitz havia tornat a les trinxeres a començament d’any, però el fred i la humitat havien estat massa per a ell, i tornava a ser a la llista de convalescents i treballant per als Serveis Secrets.

—Sé que t’estimaries més ser al front, però no ens sap greu que t’hagis estalviat els combats d’aquesta primavera —va dir Maud.

Fitz va fer que sí. L’ofensiva Nivelle havia estat un fracàs, i al general francès Nivelle l’havien desterrat. Els soldats francesos s’amotinaven: defensaven les seves trinxeres, però es negaven a avançar quan els ho ordenaven. De moment havia estat un altre mal any per als aliats.

Però Maud s’equivocava pensant que Fitz s’estimaria més ser al front. La tasca que desenvolupava a la Sala 40 segurament era més important que combatre a França. Molta gent temia que els submarins alemanys escanyessin les vies de subministrament angleses. Però la Sala 40 havia pogut descobrir on eren els submarins i advertir els vaixells. Aquesta informació, sumada a la tàctica d’enviar vaixells en comboi escortats per destructors, havia fet menys eficaç la feina dels submarins. Era un triomf, encara que ben poca gent n’estigués al corrent.

Ara el perill era a Rússia. El tsar havia estat deposat, i podia passar qualsevol cosa. De moment, els moderats tenien el control, però quant podia durar? No era només la família de Bea i l’herència de Boy el que corrien perill. Si els extremistes assumien el govern a Rússia, podien signar la pau i alliberar centenars de milers de soldats alemanys que aleshores lluitarien contra França.

—Almenys no hem perdut Rússia —va comentar Fitz.

—De moment —va dir Maud—. Tothom sap que els alemanys tenen l’esperança que els bolxevics triomfin.

Mentre deia això, va entrar la princesa Bea amb un vestit platejat de seda molt escotat i un conjunt de joies de diamants. Fitz i Bea anaven a un sopar i després hi hauria un ball: era la temporada de Londres. Bea va sentir el comentari de Maud i no es va poder estar de dir:

—No subestimis la família reial russa. Hi podria haver una contrarevolució. Què hi ha guanyat, el poble rus, al capdavall? Els treballadors continuen morint de gana, els soldats continuen morint i els alemanys continuen avançant.

Grout va entrar amb una ampolla de xampany, la va obrir silenciosament i en va servir una copa a Bea. Com sempre, la princesa va fer un glop i la va deixar.

—El príncep Lvov ha anunciat que les dones podran votar a les eleccions de l’Assemblea Constituent —va puntualitzar Maud.

—Si s’arriben a fer —va dir Fitz—. El govern provisional no para de fer declaracions, però qui se l’escolta? Que jo sàpiga, cada poble ha muntat el seu soviet i autogestiona els seus propis afers.

—T’ho pots imaginar? —va exclamar Bea—. Aquells pagesos supersticiosos i analfabets fent veure que governen!

—És molt perillós —va dir Fitz enfadat—. La gent no és conscient de la facilitat amb què pot caure en l’anarquia i la barbàrie. —Aquell tema el treia de polleguera.

—Fa riure que Rússia sigui més democràtica que la Gran Bretanya —va comentar Maud.

—El Parlament està a punt de debatre el vot per a les dones —va dir Fitz.

—Només per a dones de més de trenta anys que siguin cap de família, o les esposes dels caps de família.

—Tot i això, deus estar contenta d’haver fet algun progrés. L’altre dia vaig llegir en un diari un article de la teva companya Ethel sobre això. —Fitz s’havia quedat de pedra en llegir el New Statement a la saleta del club, quan va adonar-se que aquell article l’havia escrit la seva antiga majordoma. Se li va acudir la inquietant idea que ell mai no seria capaç d’escriure un article tan clar i ben argumentat—. La seva tesi és que les dones ho han d’acceptar perquè això és millor que res.

—Em temo que no hi estic d’acord —va dir Maud, gèlidament—. No esperaré a tenir trenta anys per ser considerada un membre de la raça humana.

—Que us heu barallat?

—Hem decidit continuar cada una pel seu cantó.

Fitz va veure que Maud estava furiosa. Per airejar l’ambient, va preguntar a la tia Herm:

—Tia, si el Parlament britànic concedeix el vot a les dones, per qui votaràs?

—No estic segura d’haver de votar per ningú —va dir la tia Herm—. No és una mica vulgar?

Maud semblava empipada, però Fitz va somriure.

—Si les dones de bona família pensen així, les úniques votants seran de classe treballadora i faran pujar els socialistes —va dir.

—Ai, Senyor —va exclamar la tia Herm—. Llavors potser valdrà més que voti.

—Donaràs suport a Lloyd George?

—Un candidat gal·lès? De cap manera.

—Potser a Bonar Law, el líder conservador.

—Suposo que sí.

—Però és canadenc.

—Verge Santa!

—Aquest és el problema de tenir un imperi: que xusma de tot el món es pensi que en forma part.

Va entrar la mainadera amb Boy. Tenia dos anys i mig, era grassonet i tenia els cabells clars i abundants de la seva mare. Va córrer cap a Bea, que se’l va posar a la falda.

—He menjat farinetes i a la mainadera li ha caigut el sucre! —va dir, i va riure. Aquell havia estat el moment àlgid del dia a l’habitació dels nens.

Fitz va pensar que Bea es revifava quan estava amb el seu fill. Se li estovava l’expressió i es tornava afectuosa. No parava de fer-li festes i petons. Al cap de poc va fer baixar el nen de la falda i el va enviar cap a Fitz.

—Com està, el meu soldadet? —va dir Fitz—. Creixeràs molt i mataràs alemanys?

—Bang! Bang! —va dir Boy.

Fitz va veure que li queien els mocs.

—Que està refredat, Jones? —va preguntar bruscament.

La mainadera es va quedar aterrida. Era una noieta d’Aberowen, però havia estat adoctrinada en la feina.

—No, senyor, segur que no…, som al juny!

—Hi ha refredats d’estiu.

—Ha estat perfectament bé tot el dia. Només són mocs.

—Això segur. —Fitz va treure un mocador de fil de la butxaca del pit del frac i va mocar Boy—. Que ha estat jugant amb nens del carrer?

—No, senyor, i ara.

—Al parc tampoc?

—Als llocs del parc on anem només hi ha nens de bona família. Vaig molt amb compte.

—Espero que sí. Aquest nen és hereu del títol dels Fitzherbert, i podria arribar a ser un príncep rus. —Fitz va deixar Boy a terra i el nen va tornar corrent amb la mainadera.

Va tornar a entrar Grout, amb un sobre en una safata de plata.

—Un telegrama, senyor —va dir—. Dirigit a la princesa.

Fitz va fer un gest indicant que donés el telegrama a Bea. Ella va arrugar el front amb ànsia —eren temps de guerra i els telegrames posaven nerviós a tothom— i el va obrir. Va llegir el full de paper i va fer un crit d’angoixa.

Fitz va córrer cap a ella.

—Què ha passat?

—El meu germà!

—És viu?

—Sí…, malferit. —Es va posar a plorar—. Li han amputat un braç, però s’està recuperant. Oh, pobre Andrei!

Fitz va agafar el telegrama i el va llegir. L’única informació que es donava era que el príncep Andrei havia estat traslladat a la casa de Bulovnir, la seva finca a la província de Tambov, al sud-est de Moscou. Fitz esperava que fos veritat que Andrei es recuperava. Molts homes morien per ferides infectades, i una amputació no sempre impedia la propagació de la gangrena.

—Estimada, no et pots imaginar quin greu em sap —va dir Fitz. Maud i lady Herm es van acostar a Bea per mirar de consolar-la—. Diu que envien una carta, però vés a saber quant trigarà a arribar.

—He de saber com està! —va dir Bea entre sanglots.

—Demanaré a l’ambaixador britànic que faci unes discretes indagacions —va dir Fitz. Un comte tenia els seus privilegis, fins i tot en aquella època democràtica.

—Pugem a l’habitació, Bea —va dir Maud.

Bea hi va consentir i es va aixecar.

—Jo val més que vagi al sopar de lord Silverman, hi haurà Bonar Law —va dir Fitz.

Fitz volia arribar a ser ministre d’un govern conservador, i volia aprofitar l’ocasió de parlar amb el líder del partit.

—Però quan comenci el ball tornaré a casa de seguida.

Bea va fer que sí i va deixar que l’acompanyessin a dalt.

Va entrar Grout.

—El cotxe està a punt, senyor.

Durant el breu trajecte fins a Belgrave Square, Fitz va rumiar sobre el que acabaven de saber. El príncep Andrei no havia estat mai un bon administrador de les terres de la família. Segurament faria servir d’excusa la seva discapacitat per ocupar-se’n encara menys. La propietat encara es deterioraria més. Fitz, però, no hi podia fer res, a mil quilòmetres de distància. Se sentia frustrat i estava preocupat. L’anarquia sempre assetjava, i la deixadesa dels nobles com Andrei era el que havia donat una oportunitat als revolucionaris.

Quan Fitz va arribar a la residència de Silverman, ja hi va trobar Bonar Law, i també Perceval Jones, el membre del Parlament d’Aberowen i president de Celtic Minerals. Jones era un taujà en el millor dels casos, i aquesta nit, parlant amb lord Silverman amb les mans a les butxaques i una gruixuda cadena d’or al davant de l’ampla armilla, se’l veia ple d’orgull de gaudir d’una companyia tan distingida.

Fitz no se n’hauria d’haver sorprès tant. Era un sopar de polítics i Jones estava pujant al Partit Conservador; segur que ell també tenia esperances de ser ministre si Bonar Law era elegit primer ministre. Fos com fos, era una mica com trobar-te amb el cap de criats al Ball de Caça, i Fitz tenia la inquietant sensació que el bolxevisme es podia estar acostant a Londres, no amb una revolució sinó de manera furtiva.

A la taula, Jones va deixar Fitz esmaperdut quan va dir que estava a favor de donar el vot a les dones.

—I es pot saber per què? —va preguntar Fitz.

—Hem fet una enquesta entre presidents i agents de la circumscripció —va contestar Jones, i Fitz va veure que Bonar Law assentia amb el cap—. Estan dos a un a favor de la proposta.

—Els conservadors? —va exclamar Fitz amb incredulitat.

—Sí, senyor.

—Però, per què?

—El projecte de llei donarà el vot només a les dones de més de trenta anys que siguin cap de família o esposes de caps de família. Bona part de les treballadores de les fàbriques en queden excloses, perquè solen ser més joves. I totes aquelles terribles intel·lectuals són dones solteres que viuen rellogades.

Fitz estava aclaparat. Per a ell era una qüestió de principis. Però els principis no eren importants per als homes de negocis presumptuosos com Jones. Fitz no havia pensat mai en les conseqüències electorals.

—Encara no veig…

—La majoria de les noves votants seran mares de família madures i de classe mitjana. —Jones es va picar el costat del nas en un gest vulgar—. Lord Fitzherbert, són el grup més conservador del país. Aquest projecte de llei donarà al nostre partit sis milions de vots nous.

—O sigui que donarà suport al sufragi femení?

—Ho hem de fer! Necessitem les dones conservadores. A les pròximes eleccions hi haurà tres milions de nous votants masculins de classe treballadora, molts dels quals tornaran de l’exèrcit, i la majoria no ens farà costat. Però les nostres noves dones els superaran en nombre.

—Però, i els principis! —va protestar Fitz tot i saber que havia perdut la batalla.

—Principis? —va dir Jones—. Això és política pràctica. —Va fer un somriure condescendent que va enfurismar Fitz—. Però és clar, si m’ho permet, sempre ha estat un idealista, senyor.

—Tots som idealistes —va dir lord Silverman, aplacant el conflicte com un bon amfitrió—. Per això ens dediquem a la política. A la gent sense ideals tant li fa. Però també hem de tenir en compte la realitat de les eleccions i les opinions públiques.

Fitz no volia que l’etiquetessin de somniador poc pràctic, així que va dir de seguida:

—Evidentment que sí. Tanmateix, el tema del lloc de la dona afecta el nucli de la vida familiar, aspecte que creia molt important per als conservadors.

—Aquest tema encara no és tancat —va dir Bonar Law—. Els membres del Parlament tenen llibertat de vot. Votaran a consciència.

Fitz va fer que sí submisament, i Silverman es va posar a parlar dels motins a l’exèrcit francès.

Fitz va estar callat la resta del sopar. Trobava de mal averany que aquell projecte de llei tingués alhora el suport d’Ethel Leckwith i Perceval Jones. Era possible que s’aprovés. Ell creia que els conservadors havien de defensar els valors tradicionals, i no deixar-se arrossegar per consideracions de guanys a curt termini. Però havia vist perfectament que Bonar Law no pensava el mateix, i Fitz no havia volgut posar-se’l en contra. El resultat era que se sentia avergonyit de no haver estat del tot sincer, una sensació que detestava.

Va sortir de casa de lord Silverman immediatament després que marxés Bonar Law. Va tornar a casa i va pujar a dalt de seguida. Es va treure la jaqueta del frac, es va posar una bata de seda i va anar a l’habitació de Bea.

La va trobar al llit prenent una tassa de te. Va veure que havia plorat, però s’havia posat pólvores a la cara i portava una camisa de dormir florejada i una manteleta de punt amb les mànigues bufades. Li va preguntar com es trobava.

—Estic destrossada —va dir ella—. Andrei és l’única família que em queda.

—Ja ho sé. —Els pares de Bea eren morts i no tenia més família pròxima—. És preocupant, però ja veuràs com se’n sortirà.

Bea va deixar la tassa i el plat.

—He estat pensant molt, Fitz.

Era inaudit que ella digués una cosa així.

—Agafa’m la mà, si us plau —va afegir.

Fitz li va agafar la mà esquerra entre les seves. Estava preciosa i, malgrat la tristesa de la conversa, va sentir una fiblada de desig. Podia palpar els seus anells, un anell de diamants de prometatge i una aliança d’or, i va sentir unes ganes boges d’acostar-se la mà de la seva dona a la boca i mossegar-li la part carnosa de sota del polze.

—Vull que em portis a Rússia —va dir.

Fitz es va sobresaltar tant que li va deixar anar la mà.

—Què?

—No t’hi neguis encara, rumia-t’ho —va dir Bea—. Diràs que és perillós, ja ho sé. Però pensa que ara mateix hi ha centenars de britànics vivint a Rússia: diplomàtics a l’ambaixada, comerciants, oficials de l’exèrcit i soldats a les nostres missions militars, periodistes i altres.

—I Boy?

—No m’agrada haver-lo de deixar, però Jones és excel·lent. Hermia l’adora i es pot confiar en Maud per prendre una decisió assenyada si passés res.

—Necessitaríem visats…

—Podries parlar amb persones influents. Senyor, si véns de sopar amb almenys un membre del gabinet!

Tenia raó.

—El Ministeri d’Afers Estrangers probablement em demanaria que escrivís un informe sobre el viatge, sobretot si anem a l’interior, on els diplomàtics s’aventuren molt poques vegades.

Ella li va agafar la mà.

—El meu únic parent està greument ferit i podria morir. L’he de veure. T’ho prego, Fitz. T’ho suplico.

La veritat era que Fitz no era tan reticent a la idea com ella suposava. La seva percepció del que era perillós havia canviat a les trinxeres. Fet i fet, la majoria de la gent sobrevivia a un pas de l’artilleria.

—Comprenc el teu desig —va dir—. Deixa’m fer unes quantes indagacions.

Ella s’ho va prendre com un sí.

—Oh, gràcies! —va dir.

—Encara no me les donis. Deixa’m veure si és factible.

—D’acord —va dir ella, però era evident que ja ho donava per fet.

Fitz es va aixecar.

—M’he de preparar per ficar-me al llit —va dir, i va anar cap a la porta.

—Quan t’hagis canviat…, torna, si us plau. M’agradaria que m’abracessis.

Fitz va somriure.

—Amb molt de gust —va dir.





III


El dia que el Parlament va debatre el vot a les dones, Ethel va organitzar una assemblea en una sala propera al palau de Westminster.

Ara treballava al Sindicat de Treballadors del Tèxtil, que havia estat molt disposat a contractar una activista tan coneguda. La seva tasca principal era reclutar dones a les fàbriques de l’East End, però el sindicat creia que calia lluitar pels seus afiliats en la política d’àmbit nacional tant com al lloc de treball.

Ethel estava trista per la manera com havia acabat la seva relació amb Maud. Potser sempre hi havia hagut alguna cosa artificial en una amistat entre la germana d’un comte i la seva antiga majordoma, però Ethel havia esperat que haguessin pogut transcendir la separació de classes. En canvi, en el fons, Maud havia cregut —potser sense ser-ne conscient— que havia nascut per manar i Ethel per obeir.

Ethel esperava que la votació al Parlament tingués lloc abans que s’acabés l’assemblea, per així poder anunciar el resultat, però el debat es va allargar fins tard, i la reunió s’havia d’acabar a les deu. Ethel i Bernie van anar a un pub de Whitehall freqüentat per membres laboristes del Parlament i van esperar el resultat.

Eren les onze tocades i el pub ja tancava quan van entrar corrent dos membres del Parlament. Un d’ells va veure Ethel.

—Hem guanyat! —va cridar—. Vull dir que heu guanyat! Les dones!

Ethel no s’ho podia creure.

—Han aprovat la clàusula?

—Per majoria aclaparadora: 387 a 57!

—Hem guanyat! —Ethel va fer un petó a Bernie—. Hem guanyat!

—Ben fet —va dir ell—. Celebra la victòria. T’ho mereixes.

No van poder prendre una copa per celebrar-ho. Les noves regles que s’havien imposat per als temps de guerra obligaven els pubs a deixar de servir a certes hores. Se suposava que havien de fomentar la productivitat de la classe treballadora. Ethel i Bernie van anar a Whitehall a agafar l’autobús per tornar a casa.

Mentre esperaven a la parada, Ethel estava eufòrica.

—No ho acabo de pair. Després de tants anys…, les dones poden votar!

Un transeünt la va sentir; era un home vestit amb un frac que caminava amb un bastó.

Ethel va reconèixer Fitz.

—No n’estiguis tan segura —va dir—. Us tombarem a la Cambra dels Lords.





27


De juny a setembre de 1917





I


Walter von Ulrich va sortir de la trinxera i, jugant-s’hi la vida, va començar a caminar per terra de ningú.

En els esvorancs dels obusos naixien nous brots d’herba i flors silvestres. Era un capvespre d’estiu temperat en una regió que en una altra època havia estat polonesa, després russa i en aquells moments estava ocupada en part per les tropes alemanyes. Walter portava un abric ordinari a sobre de l’uniforme de caporal. S’havia embrutat la cara i les mans per dissimular més bé. També s’havia posat una gorra blanca, com si fos una bandera de treva, i traginava una caixa de cartró a l’espatlla.

S’anava repetint que no havia d’estar espantat per res.

Les posicions russes eren poc visibles en la llum crepuscular. Feia setmanes que s’havia aturat el foc i Walter pensava que aquell acostament despertaria més curiositat que no pas sospita.

Si s’equivocava, era home mort.

Els russos preparaven una ofensiva. Els avions i les patrulles de reconeixement alemanys havien informat que es desplegaven nous efectius a les línies del front i que es descarregaven camions de munició. Tot allò ho havien confirmat uns soldats russos famolencs que havien travessat les línies per rendir-se, amb l’esperança que els alemanys que els capturessin els donessin menjar.

Les proves de la nova ofensiva havien desmoralitzat Walter profundament. Ell s’esperava que el nou govern rus fos incapaç de continuar la lluita. A Petrograd, Lenin i els bolxevics demanaven la pau a crits i publicaven un devessall de diaris i pamflets, tot pagat amb diners alemanys.

El poble rus no volia la guerra. L’anunci fet per Pàvel Miliukov, el ministre d’Afers Estrangers, l’home del monocle segons el qual Rússia continuava aspirant a la «victòria decisiva», havia tornat a fer sortir al carrer treballadors i soldats enfurismats. L’histriònic jove ministre de la Guerra, Kérenski, responsable de l’ofensiva tan esperada, havia restablert el maltractament físic a l’exèrcit i també l’autoritat dels oficials. Però, lluitarien els soldats russos? Allò era el que havien de saber els alemanys, i Walter es jugava la vida per descobrir-ho.

Hi havia senyals de tota mena. En alguna secció del front, els soldats russos havien hissat banderes blanques i havien declarat unilateralment un armistici. Però també hi havia seccions que semblaven tranquil·les i disciplinades. La que Walter havia decidit visitar era una zona d’aquestes.

A la fi se n’havia anat de Berlín. Probablement Monika von der Helbard havia dit sense embuts als seus pares que no hi hauria casament. Fos com fos, Walter tornava a ser al front aplegant informació.

Es va passar la caixa de cartró a l’altra espatlla. En aquells moments veia sis o set caps que despuntaven dalt d’una trinxera. Duien gorres: els soldats russos no tenien cascos. Se’l miraven fixament, però no l’apuntaven, de moment.

Se sentia fatalista envers la mort. Pensava que podia morir feliç després d’aquella nit plaent a Estocolm amb Maud. Evidentment, s’hauria estimat més viure. Volia crear una llar amb Maud i tenir fills. I esperava fer-ho en una Alemanya pròspera i democràtica. Però allò comportava guanyar la guerra, cosa que, per la seva banda, significava posar en perill la seva vida, de manera que no tenia cap més opció.

Així i tot, en anar-se acostant a l’abast dels fusells, va notar una mena de feblesa a l’estómac. Era tan fàcil que un soldat apuntés i premés el gallet… Al capdavall, per això eren allí.

Ell no portava fusell i esperava que els altres ho veiessin. Sí que portava una Luger de 9 mil·límetres enfonsada al cinturó, a l’esquena, però això, no ho podia saber. El que observaven era la caixa que traginava. Esperava que la consideressin inofensiva.

Agraïa cada pas que feia sense ensurts, tot i ser conscient que cadascun l’acostava al perill. «Ara tot es qüestió de segons», pensava, filosòfic. Es preguntava si algú sentiria el tret que el mataria. El que més temia era que el ferissin i s’anés dessagnant lentament fins a morir, o que pogués agafar una infecció en un fastigós hospital de campanya.

Ja veia les cares dels russos i llegia en les seves expressions diversió, sorpresa i una clara fascinació. Se’ls mirava, nerviós, per si detectava en aquells homes algun senyal de por: aquell era el perill més gran. Un soldat espantat podia disparar simplement per alliberar la tensió.

Li quedaven deu metres, després nou, vuit… Va arribar al límit de la trinxera.

—Hola, companys —va dir en rus. Va deixar anar la caixa.

Va allargar la mà al soldat que tenia més a prop, que l’hi va agafar de seguida per ajudar-lo a saltar a dins de la trinxera. Un grupet es va aplegar al seu voltant.

—He vingut a fer-vos una pregunta —va dir.

Els russos amb més formació parlaven una mica l’alemany, però els soldats eren camperols i en general no sabien cap més idioma que el seu. Walter, de petit, havia après rus com a part de la seva preparació, imposada estrictament pel seu pare, per a una carrera a l’exèrcit i al Ministeri d’Afers Estrangers. Mai no havia utilitzat gaire aquell idioma, però pensava que el recordaria prou per tirar endavant aquella missió.

—Primer un trago —va dir. Va entrar la caixa a la trinxera, la va obrir i en va treure una ampolla de schnapps. La va destapar, va fer un glop, es va eixugar la boca i va passar l’ampolla al soldat que tenia més a prop, un caporal alt d’uns divuit o dinou anys. El jove va fer una rialleta, un trago i després va passar el licor a un altre.

Walter inspeccionava dissimuladament els voltants. Era una trinxera força mal construïda. Les parets s’inclinaven i no estaven apuntalades amb fustes. El terra era irregular, sense taulons, de manera que a l’estiu i tot s’omplia de fang. Ni tan sols seguia una línia recta, encara que potser allò era un avantatge, perquè no hi havia barreres de protecció per retenir l’explosió d’un impacte d’artilleria. Hi feia una pudor considerable: es veia que aquells homes no sempre es molestaven a sortir a les latrines. Quin problema tenien els russos? Tot ho feien barroerament, sense organització i deixant-ho tot a mitges.

Mentre s’anaven passant l’ampolla, va comparèixer un sergent.

—Què passa, Fiódor Igórovitx? —va dir dirigint-se a aquell caporal tan alt—. Què feu aquí parlant amb un cony de cap quadrat? —Fiódor era jove, però portava un bigoti exuberant i refistolat i també, cosa curiosa, una gorra marinera decantada amb un aire tot desimbolt. Aquella seguretat que traspuava arribava a fregar l’arrogància.

—Faci un trago, sergent Gàvrik.

Ho va fer, com la resta, però no pas amb el tarannà despreocupat dels seus homes. Va dirigir una mirada de desconfiança a Walter.

—Què collons hi fa, aquí?

Walter ja havia rumiat què li diria.

—He vingut a preguntar, en nom dels treballadors, els soldats i els camperols alemanys, per què lluiten contra nosaltres.

Després d’un moment de silenci, fruit de la sorpresa, Fiódor va dir:

—Per què lluiten, vostès?

Walter tenia la resposta a punt.

—No tenim cap altra opció. El nostre país continua governat pel kàiser… Encara no hem fet la revolució. Però vostès sí. El tsar és fora i ara és el poble qui governa Rússia. Per això he vingut a preguntar al poble per què lluita contra nosaltres.

Fiódor es va mirar Gàvrik i va dir:

—Una pregunta que nosaltres també ens fem.

Gàvrik es va arronsar d’espatlles. Walter va pensar que era un tradicionalista que es guardava les opinions per a ell.

Més soldats es van unir al grup. Walter va obrir una altra ampolla. Es va mirar el cercle que tenia al voltant, aquells homes esparracats i bruts que s’estaven emborratxant.

—Què volen, els russos?

Van respondre alguns:

—Terra.

—Pau.

—Llibertat.

—Més mam!

Walter va agafar una altra ampolla de la caixa. En realitat, el que els calia, va pensar, era sabó, bons aliments i botes noves.

—Jo me’n vull tornar al poble —va dir Fiódor—. Divideixen les terres del príncep i haig d’assegurar que la meva família en tingui la part que li toca.

—Estan a favor d’algun partit polític? —va preguntar Walter.

—Dels bolxevics! —va dir un soldat. Els altres ho van corroborar.

Walter estava satisfet.

—Hi estan afiliats?

Tots van fer que no.

—Jo anava a favor dels Socialistes Revolucionaris —va dir Fiódor—, però ens han abandonat. —Uns quants van fer que sí—. Kérenski ha tornat a imposar els assots —va afegir Fiódor.

—I ha ordenat una ofensiva d’estiu —va dir Walter. Davant seu veia una pila de caixes de munició, però no va voler parlar-ne, per por de no fer-los pensar en la possibilitat que fos un espia—. Ho veiem des de la nostra aviació —va afegir.

Fiódor va dir a Gàvrik:

—I per què hem d’atacar? Ja podríem establir la pau ara mateix! —Hi va haver un murmuri d’aprovació.

—I què faran si els donen l’ordre d’avançar? —va preguntar Walter.

—S’haurà d’organitzar una reunió del comitè de soldats per parlar-ne —va dir Fiódor.

—No digui collonades —va respondre Gàvrik—. Els comitès de soldats ja no poden discutir ordres.

Es van sentir murmuris queixosos i algú de l’extrem del cercle va remugar:

—Això ja ho veurem, company sergent.

El grup es va anar fent més nombrós. Potser els russos sentien l’olor del xarel·lo de lluny estant. Walter en va agafar dues ampolles més. A tall d’explicació per als qui acabaven d’arribar va dir:

—El poble alemany vol la pau igual que vosaltres. Si no ens ataqueu, no us atacarem.

—Brindo per això! —va dir un dels nous, i alguns van aplaudir.

Walter tenia por que el soroll no cridés l’atenció d’algun oficial i pensava com podia fer que aquells russos abaixessin la veu tot i l’schnapps; però ja era tard. Va sentir una veu fonda i autoritària que deia:

—Què passa aquí? Quina una en prepareu? —El grup es va obrir per deixar passar un home alt i gros amb uniforme de comandant, que es va mirar Walter i va dir—: I vostè qui carai és?

A Walter li va caure l’ànima als peus. Sens dubte era responsabilitat de l’oficial fer-lo presoner. Els Serveis Secrets alemanys sabien com tractaven els seus presoners de guerra, els russos. Qui capturaven s’enfrontava a una sentència de mort lenta per gana i fred.

Va fer un somriure forçat i li va oferir l’última ampolla que quedava per obrir.

—Begui, comandant.

L’oficial no li va fer cas i es va girar cap a Gàvrik.

—Què et proposes?

Gàvrik no es deixava intimidar.

—Avui els homes no han dinat, comandant, de manera que no els podia pas obligar a rebutjar un trago.

—L’hauria d’haver fet presoner!

—No el podem pas fer presoner ara que ens li hem begut tot el mam —va dir Fiódor, arrossegant una mica les paraules—. Seria una injustícia! —va concloure, i els altres van assentir sorollosament.

El comandant va dir a Walter:

—Vostè és un espia i li faré saltar aquest cony de cap que duu a sobre les espatlles. —Es va tocar l’arma que duia enfundada a la cintura.

Els soldats protestaven a crits. El comandant va mantenir aquell aire adust, però no va dir res més, demostrant clarament que no li interessava enfrontar-se amb els seus homes.

—Valdrà més que me’n vagi. No he caigut gaire bé al vostre comandant —els va dir Walter—. A més, tenim un bordell darrere de la nostra línia, on hi ha una rossa amb uns melons de campionat que deu estar ben soleta…

Tots es van posar a riure i a fer gresca. No era pas del tot mentida: sí que hi havia un bordell, però Walter no hi havia entrat mai.

—Recordeu-ho —va dir—. Nosaltres no lluitarem si no ho feu vosaltres!

Va saltar a fora. Aquell era el moment més perillós. Es va posar dret, va fer uns quants passos, es va acomiadar amb la mà i va avançar. Havien satisfet la seva curiositat i liquidat tot l’schnapps. Només els quedava ficar-se al cap que havien de complir el seu deure i disparar contra l’enemic. Tenia la sensació que portava una diana dibuixada a l’esquena de l’abric.

Es feia fosc. Aviat el perdrien de vista. Li quedaven pocs metres per estar a recer. Va haver de fer un esforç de voluntat per no arrencar a córrer, però pensava que allò podria desencadenar un tret. Serrant les dents, va avançar amb passos llargs i regulars enmig del desgavell d’obusos que no havien explotat.

Va girar el cap. No veia la trinxera. Allò significava que ells tampoc no el veien. Estava salvat.

Va començar a respirar amb més tranquil·litat i va continuar endavant. Havia valgut la pena córrer aquell perill. Havia après molt. Encara que aquella secció no mostrés bandera blanca, els russos ho tenien molt malament per lluitar. Es veia que els homes estaven descontents, en actitud rebel, i que als oficials els costava de mantenir la disciplina. El sergent havia anat amb molt de compte de no contrariar-los i el comandant no havia gosat fer-lo presoner. En aquell estat d’ànim era impossible que els soldats presentessin batalla.

Va albirar les línies alemanyes. Va cridar el seu nom i la contrasenya que havien acordat abans. Va saltar a la trinxera. Un tinent el va saludar.

—Ha estat un èxit la missió?

—Sí, gràcies —va respondre Walter—. Un gran èxit.





II


Katerina estava ajaguda al llit de l’antiga habitació de Grigori; només portava uns enagos finets. Tenia la finestra oberta, que deixava passar el càlid aire del juliol i el brogit dels trens que circulaven a uns passos d’allí. Estava embarassada de sis mesos.

Grigori li resseguia amb un dit el perfil del cos: de l’espatlla, passant pel pit inflat, cap a les costelles i, per sobre del turonet que li formava la panxa, fins a la cuixa. Abans de conèixer Katerina, mai no havia viscut un plaer tan senzill. Les relacions que de jove havia tingut amb les dones havien estat una cosa ràpida, efímera. Per a ell era una experiència nova i emocionant quedar-se estirat al costat d’una dona després d’haver-hi tingut relacions sexuals, tocant-li el cos amb suavitat i tendresa, sense urgència ni desig. Pensava que potser el matrimoni era allò.

—Embarassada encara ets més bonica —li va dir en un xiuxiueig per no despertar Vlad.

Durant dos anys i mig havia fet de pare del fill del seu germà, però ara tindria un fill seu. Li hauria agradat posar-li el nom de Lenin, però ja tenien un Vladímir. L’embaràs de Katerina l’havia fet més radical en política. Havia de pensar en el país on creixeria el seu fill i volia que aquest fos lliure. (Per una raó o altra s’imaginava que tindria un nen). Havia de garantir que fos el poble qui governés Rússia i no el tsar o un parlament de classe mitjana o una coalició d’empresaris i generals que ressuscitessin el sistema d’abans amb una altra disfressa.

En realitat, no li agradava Lenin. Era un home que vivia perpètuament enfurismat. Sempre escridassava tothom. Qui no estava d’acord amb ell era un porc, un malparit o un pallús. Això sí, treballava més que ningú, reflexionava molt les coses i prenia les decisions que calia. En el passat, les «revolucions» russes només havien portat indecisió. Grigori sabia que Lenin no permetria que tornés a passar.

I allò també ho havia copsat el govern provisional, i ja es veia que el tenien com a blanc. La premsa de dretes l’havia acusat de fer d’espia d’Alemanya. Una acusació ridícula. De tota manera era cert que Lenin tenia una font de finançament secreta. Grigori, que havia estat bolxevic des d’abans de la guerra, formava part d’aquest nucli i sabia que els diners venien d’Alemanya. Si allò transcendia, aixecaria sospites.

S’havia endormiscat quan va sentir passos al passadís i tot seguit uns trucs forts i insistents a la porta. Es va posar els pantalons i va cridar:

—Qui és?

Vlad es va despertar i es va posar a plorar.

—Grigori Peixkov? —va fer una veu d’home.

—Sí. —Grigori va obrir la porta i hi va trobar Isaak al davant—. Què ha passat?

—Han dictat ordres de detenció de Lenin, Zinòviev i Kàmenev.

Grigori va quedar glaçat.

—Els hem d’avisar!

—Tinc un cotxe de l’exèrcit a fora.

—Un moment, que em poso les botes.

Isaak va sortir. Katerina va agafar Vlad i el va consolar. Grigori es va acabar de vestir a corre-cuita, els va fer un petó i va baixar de pressa.

Es va ficar al cotxe al costat d’Isaak i li va dir:

—Lenin és el més important. —El govern no s’havia equivocat de tenir-lo en el punt de mira. Zinòviev i Kàmenev eren revolucionaris sòlids, però Lenin era el motor del moviment.

—L’hem d’avisar primer a ell. Anem cap a casa de la seva germana. Tan de pressa com puguis.

Isaak va prémer l’accelerador.

Grigori es va agafar fort en sentir els xerrics del cotxe quan agafava el revolt. Quan ja va enfilar la recta, va continuar:

—Com ho has sabut?

—Per un bolxevic del Ministeri de Justícia.

—Quan s’han signat les ordres?

—Aquest matí.

—Tant de bo hi siguem a temps.

Grigori estava espantat de pensar que potser ja havien detingut Lenin. Ningú més no tenia la seva determinació inflexible. Podia ser un perdonavides, però havia convertit els bolxevics en el partit dirigent. Sense ell, la revolució podia caure altre cop en el desconcert i en el compromís.

Isaak va arribar al carrer de Xirokaia i va aparcar davant d’un bloc de pisos de gent de classe mitjana. Grigori va sortir del cotxe, va entrar-hi corrent i va trucar al pis dels Jelizàrov. Li va obrir la porta Anna Jelizàrova, la germana gran de Lenin. Era una dona de més de cinquanta anys, amb els cabells grisencs, pentinats amb clenxa al mig. Grigori ja la coneixia: treballava al Pravda.

—És aquí? —va dir Grigori.

—Sí, per què? Què ha passat?

Grigori es va tranquil·litzar. Encara no era massa tard. Es va ficar a dins.

—El detindran.

Anna va tancar la porta de cop.

—Volòdia! —va cridar ella, utilitzant la forma familiar del nom de Lenin—. Vine, ràpid!

Va comparèixer Lenin, amb l’aire de sempre, amb un vestit gastat, negre, amb coll fort i corbata. Grigori li va explicar en un moment la situació.

—Me’n vaig ara mateix —va dir Lenin.

—No vols agafar una maleta amb quatre coses…? —li va suggerir Anna.

—Massa exposat. Ja m’ho faràs arribar en un altre moment. Et faré saber on sóc. —Es va mirar Grigori—. Gràcies per haver-me avisat, Grigori Peixkov. Has vingut amb cotxe?

—Sí.

Sense dir més, Lenin se’n va anar cap al vestíbul.

Grigori el va seguir fins al carrer i es va afanyar a obrir la porta del vehicle.

—També han ordenat la detenció de Zinòviev i Kàmenev —va dir Grigori quan Lenin entrava.

—Torna-te’n al pis a trucar —va dir Lenin—. Mark té telèfon i sap on són. —Va clavar un cop de porta. Es va inclinar endavant i va dir alguna cosa a Isaak que Grigori no va sentir. L’home va arrencar.

Lenin sempre es comportava així. Donava ordres a tothom a crits i la gent les complia perquè tenien lògica.

Grigori va tenir la sensació que li treien un gran pes de sobre. Va mirar amunt i avall del carrer. Una colla d’homes sortien d’un edifici de l’altre costat. N’hi havia que portaven vestit; altres, uniforme de l’exèrcit. Grigori va quedar parat de reconèixer entre ells Mikhaïl Pinski. En teoria, la policia secreta s’havia dissolt, però pel que semblava hi havia homes com Pinski que continuaven treballant a l’exèrcit.

Aquells homes devien haver anat a buscar Lenin, i l’havien perdut perquè s’havien equivocat d’edifici.

Grigori va tornar corrent cap dins. La porta dels Jelizàrov continuava oberta. A dins hi havia Anna, el seu marit, Mark, el fill que tenien acollit, Gora, i la minyona de la família, una noia de poble que es deia Anniuska, tothom amb cara de desconcert.

—Ja se n’ha anat i és fora de perill —va dir—. Però la policia és aquí al carrer. He de telefonar a Zinòviev i a Kàmenev de seguida.

—El telèfon és allí, a la tauleta —va dir Mark.

Grigori va vacil·lar.

—Com funciona? —Mai no havia fet servir un telèfon.

—Ai, perdó —va dir Mark. Va agafar l’aparell i es va acostar una de les peces a l’orella i l’altra a la boca—. Per a nosaltres és una gran novetat, però el fem servir tant que ja ens hi hem avesat. —Impacient, va anar accionant l’interruptor de l’aparell—. Sí, si us plau, operador —va dir, i va donar un número.

Es va sentir que trucaven a la porta.

Grigori es va acostar un dit als llavis per avisar els altres que callessin.

Anna va agafar Anniuska i la criatura i se’ls va endur cap al fons del pis.

Mark parlava de pressa per telèfon. Grigori s’esperava a la porta.

—Obrin o tiro la porta a terra! Porto una ordre! —va dir una veu.

—Un minut… Que em poso els pantalons —va respondre Grigori. La policia anava sovint als edificis on havia viscut ell tota la vida i sabia totes les excuses possibles per fer-los esperar.

Mark va tornar a accionar l’interruptor de l’aparell i va demanar un altre número.

—Qui hi ha? Qui truca a la porta? —va cridar Grigori.

—La policia! Obri ara mateix!

—Un segon… —Haig de tancar el gos a la cuina.

—Afanyi’s!

Grigori va sentir que Mark deia:

—Digues-li que s’amagui. Ara mateix tinc la policia a la porta. —Va tornar a posar l’auricular al ganxo i va fer un gest d’assentiment a Grigori.

Aquest va obrir la porta i es va apartar.

Va entrar Pinski.

—On és Lenin? —va dir.

El van seguir uns quants oficials de l’exèrcit.

—No hi viu ningú que es digui així, aquí —va dir Grigori.

Pinski se’l va mirar de fit a fit.

—Què hi fas, aquí? —li va preguntar—. Sempre he cregut que eres un busca-raons.

Mark s’hi va acostar i va dir, impertorbable:

—Farà el favor d’ensenyar-me l’ordre?

A contracor, Pinski li va passar un paper.

Mark el va examinar un moment i després va dir:

—Alta traïció? Això és ridícul!

—Lenin és un agent alemany —va respondre Pinski. Després va clavar una mala mirada a Mark—. Vostè és el seu cunyat, oi?

Mark li va tornar el paper.

—L’home que busquen no és aquí —va dir.

Pinski va intuir que deia la veritat i hi va posar mala cara.

—Com que no —va dir—, si viu aquí!

—Lenin no és aquí —va repetir Mark.

Pinski va envermellir de ràbia.

—Algú l’ha avisat? —va agafar Grigori per la guerrera—. I tu, què hi fas, aquí?

—Sóc delegat del soviet de Petrograd, representant del Primer Regiment de Metralladores, i fora que no vulgui que el regiment faci una visita al seu quarter, li aconsellaria que apartés aquestes mans que semblen botifarres del meu uniforme.

Pinski el va deixar anar.

—De totes maneres, donarem un cop d’ull per aquí —va dir.

Al costat de la taula del telèfon, hi havia una llibreria. Pinski va agafar uns quants llibres d’un prestatge i els va escampar per terra.

—Regireu-ho tot —va dir.





III


Walter va entrar en un poble que era en territori que havien guanyat als russos, i va fer feliç a un pagès amb una moneda d’or que li va donar a canvi de tota la roba que duia: un llardós abric de pell de xai, una brusa de fil, uns pantalons balders de tela tosca i unes espardenyes fetes d’escorça de faig trenada. Encara sort que no li va haver de comprar la roba interior, perquè aquell home no en duia.

Walter es va tallar els cabells amb unes tisores de cuina i es va deixar barba.

En un petit mercat, va comprar un sac de cebes i hi va ficar una bossa de cuiro amb deu mil rubles en monedes i bitllets al fons.

Una nit, es va ben embrutar mans i cara amb fang, es va posar la roba del pagès i, amb el sac de cebes a l’esquena, va travessar la terra de ningú, es va esmunyir a través de les línies russes, va arribar a una estació de tren i hi va comprar un bitllet de tercera.

Va adoptar una actitud agressiva, va començar a remugar a tothom que li dirigia la paraula, com si tingués por que li volguessin robar les cebes, intenció que molt probablement tenien alguns. Portava un ganivet gros, rovellat, però punxegut, ben visible al cinturó; a sota d’aquell abric pudent, hi amagava un revòlver Mosin-Nagant que havia pres a un oficial rus capturat. En dues ocasions en què un policia se li va dirigir, va deixar anar una rialleta estúpida i li va oferir una ceba, un suborn de tan mal gust que en totes dues ocasions les autoritats van girar cua fent un bufec de menyspreu. Si algun policia hagués insistit a fer-li ensenyar el sac, Walter estava disposat a matar-lo, però no li va caldre. Va anar comprant bitllets per fer viatges curts, de tres o quatre parades cada cop, perquè un pagès no podia pas fer centenars de quilòmetres per vendre cebes.

Estava nerviós i es malfiava de tothom. La disfressa no era gran cosa. Qualsevol que hi hagués parlat més d’uns quants segons hauria vist que no era rus. Allò que feia es castigava amb la mort.

Al principi estava espantat, però va passar el temps, s’hi va acostumar i el segon dia ja s’avorria i tot. No tenia res per distreure’s. No podia llegir, per descomptat. I no tan sols això; tampoc no es podia mirar els horaris que hi havia clavats a les estacions, ni entretenir-se davant d’una propaganda, ja que la majoria dels camperols eren analfabets. Mentre aquells trens tan lents que havia agafat trontollaven i sotraguejaven enmig dels interminables boscos russos, Walter va iniciar una elaborada fantasia sobre el pis on viuria amb Maud quan s’acabés la guerra. Estaria decorat a l’estil modern, amb fusta clara i colors neutres, com la casa de Von der Helbard, i no tindria aquell aire carregat i fosc de casa els seus pares. Tot seria fàcil de netejar i mantenir, sobretot la cuina i el safareig, així no haurien de menester gaire servei. Hi tindrien un piano dels millors, un Steinway de cua, perquè a tots dos els agradava tocar-lo. Comprarien un parell de pintures vistoses i modernes, potser d’algun expressionista austríac, per sorprendre la generació anterior i definir-se com a parella progressista. Tindrien un dormitori lluminós, airejat, i es passarien hores despullats en un llit confortable, besant-se, parlant, fent l’amor.

D’aquesta manera va arribar a Petrograd.

L’acord a què havien arribat a través d’un socialista revolucionari de l’ambaixada sueca estipulava que un bolxevic s’esperaria cada dia a les sis, durant una hora, a l’estació de Varsòvia de Petrograd per recollir els diners que portava Walter. Hi va arribar al migdia i va aprofitar per donar un cop d’ull a la ciutat, amb l’objectiu de valorar la capacitat del poble rus de continuar lluitant.

El que va veure el va deixar parat.

Tot just va haver sortit de l’estació, el van escometre un adult i una criatura que es dedicaven a la prostitució. Va travessar el pont d’un canal i va fer tres quilòmetres a peu en direcció nord, cap al centre de la ciutat. La majoria de les botigues eren tancades, moltes estaven tapades amb taulons, algunes es veien simplement abandonades, amb els vidres de les finestres trencats i escampats pel carrer. Va veure molts borratxos i un parell de baralles a cops de puny. De tant en tant li passava per davant un cotxe o un carruatge estirat per cavalls, que feien apartar els vianants, on s’amagaven els passatgers darrere de les cortines corregudes. La gent que veia era prima i anava malgirbada i descalça. La situació era molt pitjor que a Berlín.

Va veure molts soldats, d’un en un i en grups, i semblava que gairebé tots havien abandonat la disciplina: no seguien el pas en la marxa, feien el dropo als seus llocs, duien els uniformes descordats, xerraven amb els civils i s’hauria dit que feien el que els venia de gust. Va confirmar la impressió que s’havia endut al front, a la visita a les línies russes: aquells homes no estaven disposats a lluitar.

Va pensar que allò era positiu per a ells.

Ningú no se li va acostar i la policia tampoc no li va fer gens de cas. Era una silueta més entre tantes de desmanegades que anaven a la seva en una ciutat que s’esfondrava.

Més animat, va tornar a l’estació a les sis, i de seguida va localitzar el seu contacte, un sergent amb un mocador vermell lligat al canó del fusell. Abans de donar-se a conèixer, Walter va escodrinyar aquell home. Tenia una planta impressionant, no era excessivament alt però les espatlles eren amples, i el cos, robust. Li faltava l’orella dreta, una dent del davant i portava un anell a la mà esquerra. Esperava amb la paciència d’un soldat veterà, però aquells ulls blaus, amatents, semblava que no es perdien detall. Tot i que Walter intentava mirar-se’l dissimuladament, el soldat es va fixar en ell, va fer un gest d’assentiment i va girar cua. Tal com estava previst, Walter el va seguir. Van entrar en una gran sala plena de taules i cadires i s’hi van asseure.

—El sergent Grigori Peixkov? —va preguntar Walter.

Grigori va fer que sí.

—Ja sé qui és. Segui.

Walter va mirar a un costat i a l’altre. En un racó, hi havia un samovar que xiulava i una dona gran amb un xal que venia peix fumat i escabetxat. En aquelles taules hi devia haver una vintena de persones. Ningú no es va mirar dos cops el soldat i el pagès que segur que pretenia vendre un sac de cebes. Els va seguir un jove amb la bata blava de treballador de fàbrica. Walter li va llançar una mirada fugaç i va veure que s’asseia, encenia un cigarret i obria el Pravda.

—Puc demanar res per menjar? —va preguntar Walter—. Estic afamat, però suposo que un camperol no es pot permetre els preus que tenen aquí.

Grigori va anar a buscar un plat de pa negre i arengades i dos gots de te ensucrat. Walter va atacar el menjar. Després d’observar-lo durant un minut, Grigori es va posar a riure.

—Em faig creus que hagi passat per camperol —li va dir—. Jo l’hauria detectat com el burgès que és.

—Com?

—Porta les mans brutes, però menja amb petites queixalades i s’eixuga els llavis amb un drap com si fos un tovalló de fil. Un pagès de debò engoleix el menjar i xarrupa el te.

Walter estava irritat per aquell aire de superioritat. «Al cap i a la fi», pensava, «me n’he sortit durant tres dies en aquell maleït tren. Ja m’agradaria veure’t a tu fer-ho a Alemanya». Era el moment de recordar a Peixkov que s’havia de guanyar els diners.

—Expliqui’m com els van les coses, als bolxevics —li va dir.

—Tan bé que perillem i tot —va dir Grigori—. En aquests últims mesos, milers de russos s’han afiliat al partit. Lev Trotski ha anunciat a la fi que ens dóna suport. L’hauria de sentir. Molts vespres omple de gom a gom el Cirque Moderne. —Walter va veure que Grigori era un entusiasta de Trotski. Fins els alemanys sabien que Trotski tenia un discurs que enganxava. Els bolxevics n’havien fitxat un de bo—. Al febrer teníem deu mil afiliats, i avui dos-cents mil —va acabar Grigori, cofoi.

—Està molt bé tot plegat, però tenen capacitat de canviar les coses? —va preguntar Walter.

—Hi ha moltes possibilitats que guanyem les eleccions per a l’Assemblea Constituent.

—Quan se celebraran?

—S’han anat ajornant…

—Per què?

Grigori va deixar anar un sospir.

—El primer govern provisional va reunir un consell de representants que, al cap de dos mesos, va acordar finalment que un segon consell de seixanta membres faria un esborrany de llei electoral…

—Per què? Per què un procés tan complicat?

Grigori semblava que estigués irat.

—Deien que les eleccions havien de ser absolutament inqüestionables, però l’autèntica raó és que els partits conservadors allarguen el procés perquè saben que perdran.

Només era un sergent, pensava Walter, però feia unes anàlisis prou elaborades.

—I així, quan seran les eleccions?

—Al setembre.

—I per què diu que guanyaran els bolxevics?

—Continuem sent l’únic grup que s’ha compromès fermament amb la pau. I tothom ho sap…, gràcies als diaris i pamflets que publiquem.

—Per què diu que els va tan bé que perillen i tot?

—Perquè ens hem convertit en l’objectiu principal del govern. Hi ha ordre de detenir Lenin. S’ha hagut d’amagar. Però continua dirigint el partit.

Walter també n’estava convençut. Si Lenin havia estat capaç de controlar el partit des de l’exili de Zuric, també ho podria fer des de qualsevol amagatall de Rússia.

Ja havia fet el lliurament i aconseguit la informació necessària. Havia acomplert la missió. Una sensació de satisfacció es va apoderar d’ell. Ara només havia de tornar-se’n.

Amb el peu, va acostar a Grigori el sac amb els deu mil rubles que tenia a terra.

Es va acabar el te i es va aixecar.

—Que li facin profit les cebes —va dir, i se’n va anar cap a la porta.

De reüll, va veure que l’home de la bata blava plegava el Pravda i s’alçava.

Walter va comprar un bitllet per Luga i va pujar al tren. Va entrar a un compartiment de tercera. Es va obrir pas com va poder entre un grup de soldats que fumaven i bevien vodka, una família de jueus amb totes les seves pertinences recollides en farcells lligats amb cordills i uns quants pagesos amb caixes buides, que probablement venien de vendre aviram. A l’extrem del vagó, es va aturar per mirar enrere.

El de la bata blava entrava al vagó.

Walter el va observar com anava passant entre els viatgers, clavant cops de colze sense mirament per avançar. Allò només ho podia fer un policia.

Walter va saltar del tren i a més córrer va sortir de l’estació. Va recordar la passejada d’exploració d’aquella tarda i va enfilar cap al canal amb pas accelerat. Era la temporada de les nits d’estiu curtes, de manera que la claror durava. Comptava que s’havia desfet del qui el seguia, però es va girar dissimuladament i va veure la bata blava. Era probable que hagués seguit Peixkov i després hagués decidit investigar el venedor de cebes amic de Grigori.

L’home va apressar el pas fins que va començar a córrer.

Walter veia que, si l’enganxava, el podia matar d’un tret per espia. No tenia alternativa.

Eren en un barri pobre. Tot Petrograd ho semblava, però en aquell districte només s’hi veien els hotels de mala mort i els bars lúgubres que solien trobar-se al voltant de les estacions d’arreu. Walter va arrencar a córrer i l’altre va haver de fer un esforç per seguir-ne el ritme.

Walter va arribar a una bòbila de prop del canal. Hi va veure una paret alta i un portal amb barrots de ferro, i al costat, en un solar sense tanca, hi havia un magatzem abandonat. Walter va deixar el carrer, va travessar corrent el magatzem fins a la riba i després es va enfilar pel mur i va saltar a dins de la bòbila.

En algun lloc hi havia d’haver un vigilant, però no en veia cap. Va buscar un lloc per amagar-se. Llàstima que encara fos tan clar. Aquell lloc tenia el seu propi moll amb un petit embarcador de fusta. Al seu voltant veia piles de rajols de l’alçada d’una persona, però el que ell volia era tenir visió sense que el veiessin. Es va amagar darrere d’una pila que no estava sencera —devien haver venut els rajols que faltaven— i la va refer com va poder per amagar-s’hi, deixant-hi una escletxa per mirar. Es va treure el Mosin-Nagant de la cintura i en va muntar el percussor.

Al cap d’uns moments va veure que el de la bata blava saltava la paret.

Aquell home era d’estatura mitjana, prim, amb un bigotet. Semblava espantat: ja havia vist que allò no era simplement seguir un sospitós. S’havia embrancat en la persecució d’un home, però no sabia si ell era el caçador o la presa.

Es va treure una arma.

Walter va apuntar amb la seva, a través de l’escletxa entre els rajols, cap a la bata blava, però no la tenia prou a prop per assegurar el blanc.

L’home es va quedar un moment immòbil, mirant amunt i avall, sense acabar de decidir què podia fer. Després es va girar i, amb pas vacil·lant, se’n va anar cap a l’aigua.

Walter el va seguir. Se li havia girat la truita.

L’home anava esquivant piles, observant-ho tot. Walter feia el mateix, mirava de posar-se a cobert quan l’home s’aturava, i se li anava acostant cada cop més. El que no volia era un tiroteig, que podia cridar l’atenció d’algun altre policia. Havia de tombar l’enemic amb un parell de trets i fugir de pressa.

Quan l’home va arribar a la vora del canal, tots dos estaven a uns deu metres de distància. L’home va inspeccionar el canal, com si es pensés que Walter havia pogut sortir d’allí fent un bot.

Walter va sortir de l’amagatall i va apuntar al bell mig de l’esquena de l’home.

Aquest es va girar tot d’una i se’l va mirar directament.

Després va deixar anar un crit.

Va ser un xisclet de sorpresa i terror, estrident, femení. En aquell instant, Walter va entendre que mai més no oblidaria aquell crit.

Va prémer el gallet, va sonar el tret i el crit va quedar tallat a l’acte.

Només li va caldre disparar un cop. El policia camuflat va caure com un parrac.

Walter s’hi va acostar. Els ulls sense vida miraven amunt. No hi va trobar batec del cor, ni respiració.

Va arrossegar el cos cap a la vora del canal. Va posar rajols a les butxaques dels pantalons i de la bata de l’home perquè pesés més. El va fer lliscar per sobre del petit mur i el va llançar a l’aigua.

Es va anar enfonsant i Walter se’n va anar.





IV


Grigori era en plena sessió del soviet de Petrograd quan va començar la contrarevolució.

Estava preocupat, però no pas sorprès. A mesura que els bolxevics es feien més populars, la reacció s’anava fent més implacable. El partit se’n sortia bé a les eleccions locals, guanyava poder en els soviets provincials i havia aconseguit un trenta-tres per cent dels vots del consell municipal de Petrograd. El govern —dirigit en aquells moments per Kérenski—, com a resposta, va detenir Trotski i va tornar a ajornar les eleccions nacionals per a l’Assemblea Constituent que feia tant temps que esperaven. Els bolxevics sempre havien dit que el govern provisional mai no convocaria unes eleccions nacionals, i aquella nova demora els va acabar de donar credibilitat.

Després, l’exèrcit va moure fitxa.

El general Kornílov era un cosac de cap rapat que, segons la famosa frase del general Alexéiev, tenia cor de lleó i cervell de xai. El 9 de setembre, Kornílov va ordenar que les seves tropes marxessin sobre Petrograd.

El soviet va respondre immediatament. Els delegats van decidir tot seguit l’organització del comitè de lluita per fer front a la contrarevolució.

Un comitè no era res, pensava Grigori, impacient. Es va posar dret, contenint la ràbia i la por. Com a delegat del Primer Regiment d’Artilleria, l’escoltaven amb respecte, sobretot en qüestions militars.

—No val la pena crear un comitè si els membres només han de servir per fer discursos —va dir amb vehemència—. Si són certs els informes que hem rebut, ara mateix ja hi ha part dels soldats de Kornílov a prop dels límits de Petrograd. Només se’ls pot aturar amb la força. —Sempre portava l’uniforme de sergent, amb fusell i pistola—. El comitè no servirà per a res si no mobilitzem els obrers i els soldats de Petrograd contra la revolta de l’exèrcit.

Grigori sabia que només el partit bolxevic podia mobilitzar el poble. I també ho sabien tots els altres delegats, fossin del partit que fossin. A la fi es va acordar que al comitè hi hauria tres menxevics, tres socialistes revolucionaris i tres bolxevics, entre els quals, Grigori; ningú no dubtava, però, que els únics que comptaven eren els bolxevics.

Quan es va haver decidit, el comitè de lluita va abandonar el debat. Grigori feia sis mesos que s’havia ficat en política i havia après com funcionava el sistema. Va deixar de banda la comissió formal del comitè i hi va convidar una colla de persones útils, com ara Konstantin, de Maquinària Putílov, i Isaak, del Primer Regiment d’Artilleria.

El soviet s’havia traslladat del palau de Tàurida a l’institut Smolni, una antiga escola de noies, i el comitè es va reunir en una aula envoltada de labors emmarcades i d’aquarel·les femenines.

—Tenim una moció per debatre? —va dir el president.

A Grigori li va semblar que tot plegat era una bestiesa, però feia prou temps que era delegat per saber com donar-hi la volta. Es va dedicar immediatament a controlar la reunió i a aconseguir que el comitè se centrés en l’acció i no en les paraules.

—Sí, company president; si se’m permet —va dir—, proposaré cinc coses que hem de fer necessàriament. —Una llista sempre era una bona idea: tothom s’havia d’esperar fins al final—. Primer: mobilitzar els soldats de Petrograd contra la revolta del general Kornílov. I com ho farem? Plantejo que el caporal Isaak Ivànovitx faci una llista dels principals quarters i dels dirigents revolucionaris de confiança que hi hagi en cadascun. Un cop identificats els aliats, els hauríem de fer arribar un escrit amb instruccions perquè es posin sota les ordres del comitè i es preparin per repel·lir els revoltats. Si Isaak s’hi posa ara mateix, d’aquí a només uns minuts podem tenir aquí, al comitè, la llista i l’escrit per a la seva aprovació.

Grigori va fer una pausa breu perquè tothom pogués assentir i, sent ell mateix el primer a fer-ho, va continuar:

—Gràcies. Endavant, camarada Isaak. Segon: hem d’enviar un missatge a Kronstadt. —La base naval de Kronstadt, una illa situada a uns quaranta quilòmetres de la costa, era coneguda pel tracte brutal que hi rebien els mariners, sobretot els reclutes. Sis mesos enrere, els mariners s’havien enfrontat als seus maltractadors i havien torturat i mort la majoria d’oficials. El lloc era en aquells moments un baluard per als més radicals—. Els mariners s’han d’armar, s’han de desplegar per Petrograd i posar-se a les nostres ordres. —Es va dirigir a un delegat bolxevic que tenia bones relacions amb els mariners—. Et faràs càrrec de la tasca, company Gleb, amb l’aprovació del comitè?

Gleb va assentir.

—Si se’m permet, redactaré una carta perquè la signi el nostre president i jo mateix la portaré a Kronstadt.

—Endavant.

Els membres del comitè semblava que estaven una mica desconcertats. Les coses anaven més de pressa del que era habitual. Els únics que no estaven sorpresos eren els bolxevics.

—Tercer: hem d’organitzar els treballadors de les fàbriques en grups de defensa i armar-los. Podem aconseguir les armes dels arsenals de l’exèrcit i de les fàbriques d’armament. Bona part dels treballadors necessitarà instrucció en el maneig d’armes de foc i certa disciplina militar. Suggereixo que se n’encarreguin conjuntament els sindicats i la Guàrdia Roja. —Formaven part de la Guàrdia Roja els soldats i obrers revolucionaris que duien armes. No tots eren bolxevics, però, en general, obeïen ordres dels comitès bolxevics—. Proposo que es posin sota el comandament del company Konstantin, el delegat de Maquinària Putílov. Ell determinarà quin és el sindicat que predomina en cadascuna de les principals fàbriques.

Grigori era conscient que estava convertint la població de Petrograd en un exèrcit revolucionari, igual que ho sabien la resta de bolxevics del comitè; però, s’ho podia imaginar, la resta? Al final del procés, suposant que es pogués derrotar la contrarevolució, els moderats tindrien feina per desarmar la força creada i restablir l’autoritat del govern provisional. Si ho veien amb perspectiva, probablement intentarien moderar o capgirar la proposta de Grigori. De moment, però, estaven centrats a evitar el cop militar. Com sempre, els únics que tenien una estratègia eren els bolxevics.

—Doncs sí, faré una llista —va dir Konstantin. Per descomptat, s’inclinaria pels dirigents sindicals bolxevics, encara que de totes maneres fossin la força més efectiva.

Va tornar a prendre la paraula Grigori:

—Quart: el sindicat de ferroviaris ha de fer tot el que pugui per impedir l’avanç de l’exèrcit de Kornílov. —Els bolxevics havien treballat de valent per controlar aquell sindicat, i en aquells moments tenien com a mínim un simpatitzant a cada taller de locomotores. Els sindicalistes bolxevics sempre es presentaven voluntaris per a les tasques de tresoreria, secretaria o presidència—. Encara que molts soldats vénen per carretera, el gruix d’homes i de subministrament arribarà amb tren. El sindicat ha de garantir-ne la retenció i uns desviaments de llarga distància. Podem comptar amb tu per a aquesta tasca, company Víktor?

Víktor, delegat dels ferroviaris, va assentir.

—Muntaré un comitè especial dins del sindicat per tirar per terra l’avanç dels revoltats.

—Finalment, hauríem d’animar altres ciutats perquè organitzin comitès com aquest —va dir Grigori—. Cal defensar la revolució arreu. Potser altres membres d’aquest comitè ens podrien suggerir amb quines ciutats ens hauríem de posar en contacte.

Havia estat una maniobra de distracció deliberada, però hi van caure de quatre grapes. Contents de tenir alguna cosa per fer, els membres del comitè van començar a dir noms de ciutats que podien organitzar comitès de lluita. D’aquella manera s’assegurava que no es qüestionarien les propostes més importants de Grigori, que deixarien que tiressin endavant sense impediment; en cap moment, doncs, no es van plantejar les conseqüències a llarg termini d’armar els ciutadans.

Isaak i Gleb van redactar les cartes i el president les va firmar sense més dilació. Konstantin va fer la llista dels dirigents de les fàbriques i els va començar a enviar missatges. Víktor se’n va anar a organitzar els ferroviaris.

Els dels comitè van començar a discutir sobre la redacció d’una missiva per enviar a les ciutats de la rodalia. Grigori se’n va desentendre. Era el que esperava. La defensa de Petrograd, i la de la revolució, estava en marxa. I amb els bolxevics al capdavant.

El que li calia en aquells moments era informació fiable sobre on era l’exèrcit contrarevolucionari. Era cert que els soldats quasi havien arribat a tocar dels barris meridionals de Petrograd? Si era així, calia abordar-ho amb més celeritat de la que podia aconseguir el comitè de lluita.

Va sortir de l’institut Smolni, va travessar el pont i va fer a peu la curta distància que el separava de la caserna. Un cop allí va trobar que els soldats ja es preparaven per enfrontar-se als revoltats de Kornílov. Va agafar un cotxe blindat, un xofer i tres soldats revolucionaris de confiança, i van anar cap al sud de la ciutat.

En aquella fosca tarda de tardor van recórrer en ziga-zaga els barris meridionals buscant l’exèrcit invasor. Després d’un parell d’hores infructuoses, Grigori va decidir que podia molt ben ser que els informes de l’avanç de Kornílov s’haguessin exagerat. En qualsevol cas, tot el que podien trobar era una avançada. Així i tot, era important frenar-la, per això va insistir a continuar buscant.

A la fi van trobar una brigada d’infanteria que acampava en una escola.

Va pensar a tornar al quarter i enviar-hi el Primer Regiment d’Artilleria a atacar-la, però se li va acudir una idea millor. Era més arriscat, però si funcionava, estalviarien un important vessament de sang.

Volia intentar convèncer-los amb la paraula.

Van passar per davant d’un apàtic sentinella apostat al pati i Grigori va baixar del cotxe. Per si de cas, va col·locar la baioneta a l’extrem del fusell en posició d’atac. Després es va penjar el fusell a l’espatlla. Com que se sentia desprotegit, es va haver d’esforçar per semblar tranquil.

Se li van acostar uns quants militars, i un coronel li va dir:

—Què hi fa, per aquí, sergent?

Grigori no li va fer cas i es va dirigir a un caporal.

—He de parlar amb el dirigent del comitè de soldats, camarada —va dir.

—En aquesta brigada no hi ha comitès de soldats…, camarada —va respondre el coronel—. Torni-se’n cap al cotxe i foti el camp.

Però després va intervenir el caporal, nerviós per aquest gest de rebel·lia:

—Jo era el dirigent del comitè de la meva secció, sergent…, abans no dissolguessin els comitès, és clar.

El rostre del coronel es va enfosquir de ràbia.

Allò era la revolució a petita escala, va pensar Grigori. Qui s’imposaria, el coronel o el caporal?

S’hi van anar acostant més soldats.

—Doncs, digue’m una cosa —va fer Grigori adreçant-se al caporal—: com és que ataques la revolució?

—No, no —va respondre el caporal—. Som aquí per defensar-la.

—Algú t’ha enganyat. —Grigori es va girar i va alçar la veu perquè el sentissin els que s’hi havien acostat—. El primer ministre, el camarada Kérenski, ha fet fora el general Kornílov, però Kornílov no se’n vol anar, i justament per això us ha enviat a atacar Petrograd.

Hi va haver un murmuri de reprovació.

El coronel semblava incòmode: sabia que Grigori tenia raó.

—Prou mentides! —va saltar—. I fora d’aquí, sergent, o li engego un tret.

—No toqui l’arma, coronel —va respondre Grigori—. Els seus homes tenen dret a saber la veritat. —Es va mirar els que s’hi havien anat aplegant—. O no?

—Sí —van dir uns quants.

—A mi no m’agrada pas tot el que ha fet Kérenski —va dir Grigori—. Ha tornat a imposar la pena de mort i els assots. Però és el nostre dirigent revolucionari, mentre que el vostre general Kornílov vol posar fi a la revolució.

—Mentides! —va replicar el coronel, enfurismat—. No ho entenen? Aquest sergent és bolxevic. I tothom sap que els paga Alemanya!

—Com podem saber a qui hem de creure? —va dir el caporal—. Vostè diu una cosa, sergent, però el coronel en diu una altra.

—Doncs no te’n creguis cap —va respondre Grigori—. Vosaltres mateixos ho podeu anar a comprovar. —Va tornar a alçar la veu perquè tothom el sentís—. No cal que us amagueu en aquesta escola. Aneu a la primera fàbrica que trobeu i pregunteu-ho a qualsevol treballador. Parleu amb els soldats que trobeu pels carrers. Aviat sabreu la veritat.

El caporal va assentir.

—Bona idea.

—No faran res d’això —va intervenir el coronel, furiós—. Els ordeno que no es moguin d’aquí.

Allò era un gran error, va pensar Grigori.

—El coronel no vol que investigueu pel vostre compte —els va dir—. I això no demostra que ha de ser ell qui menteix?

Amb la mà a la pistola, el coronel va replicar:

—Això són paraules de rebel·lia, sergent.

Els homes es van mirar primer el coronel i després Grigori. Era el moment més difícil; Grigori no havia vist mai de tan a prop la mort.

De sobte, es va adonar que estava en desavantatge. S’havia submergit tant en la polèmica que no havia planificat què podia fer quan s’acabés. Duia el fusell a l’espatlla, però amb el fiador posat. Li calien uns segons per abaixar-lo de l’espatlla, fer girar el mecanisme que obria el dispositiu i col·locar l’arma en posició de disparar. El coronel podia agafar la pistola i obrir foc contra ell molt més de pressa. La por es va apoderar de Grigori: va haver de frenar l’impuls de girar cua i arrencar a córrer.

—Rebel·lia? —va fer, mirant de guanyar temps, procurant que la por no afeblís el to autoritari que hi volia posar—. Quan un general expulsat organitza una marxa sobre una capital però els seus soldats es neguen a atacar el seu govern legítim, qui és el que està en rebel·lia? Jo diria que és el general i els oficials que volen seguir les seves deslleials ordres.

El coronel es va treure la pistola.

—Fora d’aquí, sergent. —Es va girar cap als altres—: Vostès, entrin a l’escola i reuneixin-se al vestíbul. Recordin que, a l’exèrcit, la desobediència és delicte…, i que s’ha restablert la pena de mort. Dispararé contra el que s’hi negui.

Va apuntar l’arma contra el caporal.

Grigori es va adonar que aquells homes estaven a punt d’obeir l’oficial armat, autoritari i segur de si mateix. Va veure, desesperat, que només tenia una sortida. Havia de matar el coronel.

I veia com ho podia fer. Havia de ser rapidíssim, però comptava que se’n podia sortir.

Si errava, era home mort.

Es va deixar anar el fusell de l’espatlla esquerra i, sense aturar-se a passar-lo a la mà dreta, el va clavar amb totes les seves forces al flanc del coronel. L’esmolada punta de la llarga baioneta va esquinçar la roba de l’uniforme i Grigori va tenir la impressió que la fulla s’enfonsava a la part tova del ventre de l’oficial. Aquest va deixar anar un crit de dolor, però no va caure. Ferit i tot, es va girar i va descriure un arc amb la mà que subjectava la pistola. Va prémer el gallet.

El tret va sortir descontrolat.

Grigori va tornar a enfonsar el fusell i, tirant cap a ell la baioneta, va buscar el cor d’aquell home. El rostre del coronel es va crispar de dolor, va obrir la boca, però no en va sortir ni un so, i finalment va caure a terra, aferrant encara la pistola.

Grigori li va treure la baioneta d’una estrebada.

Al coronel li va caure la pistola de la mà.

Tothom tenia la vista clavada en l’oficial, que es caragolava en un turment silenciós damunt de l’herba resseca del pati. Grigori va destravar el fiador del fusell, va apuntar al cor del coronel i li va disparar dues vegades a boca de canó. L’home va quedar immòbil.

—Vostè mateix ho ha dit, coronel —va fer Grigori—: la pena de mort.





V


Fitz i Bea van agafar un tren a Moscou acompanyats tan sols per Nina, la cambrera russa de Bea, i l’ajudant de cambra de Fitz, Jenkins, un excampió de boxa que havien rebutjat a l’exèrcit perquè no hi veia res a més de deu metres.

Van baixar a Bulovnir, la minúscula estació que arribava fins a la propietat del príncep Andrei. Els experts de Fitz havien suggerit que Andrei construís allí un poblet amb magatzems per a fusta i cereals, i un molí, però no s’havia fet res d’allò i els pagesos continuaven portant la producció amb carros estirats per cavalls a l’antic mercat, situat a més de trenta quilòmetres.

Andrei havia enviat un carruatge obert a buscar-los, amb un xofer sorrut que no deixava de mirar com Jenkins carregava l’equipatge a la part del darrere del vehicle. Mentre circulaven pel camí de terra que travessava les propietats de la família, Fitz va recordar la primera visita que hi havia fet, acabats de casar, quan la gent d’aquells pobles els havia esperat a la vora del camí per aclamar-los. En aquells moments, l’ambient era molt diferent. Els jornalers dels camps amb prou feines aixecaven el cap quan passava el carruatge, i als pobles i viles els habitants es giraven deliberadament d’esquena a ells.

Aquella actitud irritava Fitz i el feia posar de mal humor, però es va tranquil·litzar en veure aquelles pedres plenes de pàtina de l’antiga casa, que agafaven un to groc mantegós amb el sol baix de la tarda. Un grupet de servents vestits impecablement va sortir de la porta del davant, com un estol d’ànecs a l’hora de menjar, i va començar a feinejar al voltant del carruatge, obrint portes i traginant equipatge. L’administrador d’Andrei, Gueorgui, va besar la mà de Fitz i va recitar una frase en anglès que probablement s’havia après de memòria:

—Benvingut de nou a la seva casa russa, comte Fitzherbert.

Les mansions russes en general eren imponents, però força desmanegades, i Bulovnir no era cap excepció. Al vestíbul de doble alçada li calia una mà de pintura, la valuosa aranya feia molt que no es netejava i un gos havia orinat damunt del terra de marbre. El príncep Andrei i la princesa Valèria s’esperaven a sota d’un gran retrat de l’avi de Bea, que se’ls mirava corrugant el front amb duresa.

Bea es va llançar als braços d’Andrei.

Valèria era una bellesa clàssica, amb trets regulars i cabells foscos pentinats amb gran mirament. Va encaixar amb Fitz i li va dir en francès:

—Gràcies per haver vingut. Ens fa molt contents tenir-vos aquí.

Quan Bea es va deixar anar d’Andrei, eixugant-se les llàgrimes, Fitz va oferir la mà al seu cunyat, qui li va donar l’esquerra: la màniga dreta li penjava de la jaqueta, buida. Estava pàl·lid i prim, com si patís una malaltia que l’estigués consumint, i si bé només tenia trenta-tres anys, ja se li veien clapes grisenques a la fosca barba.

—No saps fins a quin punt em tranquil·litza veure’t —li va dir.

—Que passa res? —va preguntar Fitz. Parlaven en francès, llengua que dominaven tots dos.

—Anem a la biblioteca. Valèria acompanyarà Bea a dalt.

Van deixar les dones i es van ficar en una habitació empolsegada, plena de llibres enquadernats en pell que semblava que ningú no toqués gaire sovint.

—He demanat que ens serveixin te. Em sap greu, no tenim xerès.

—Ja va bé. —Fitz es va acomodar en una butaca. Després d’aquell llarg viatge, li feia mal la cama ferida—. Què passa?

—Vas armat?

—Doncs justament sí. Porto el revòlver militar a l’equipatge. —Fitz tenia un Webley Mark V que li havien fabricat especialment el 1914.

—Doncs tingues-lo sempre a mà. Jo hi tinc sempre el meu. —Es va obrir la jaqueta i li va ensenyar el cinturó amb la funda.

—M’hauràs de dir per què.

—Els camperols han creat un comitè de la terra. Han vingut socialistes revolucionaris a parlar amb ells i els han ficat idees estúpides al cap. Exigeixen el dret de quedar-se amb totes les terres que no conreo i repartir-se-les.

—T’havia passat mai?

—A l’època del meu avi. Van penjar tres pagesos i van pensar que s’havia acabat. Però aquestes idees malèfiques devien continuar en estat letàrgic i ara tornen a brollar.

—I aquesta vegada què has fet?

—Els he donat una lliçó: els vaig ensenyar que havia perdut un braç defensant-los contra els alemanys i van callar…, fins fa uns quants dies, que en va tornar un grapat d’aquesta zona que eren a l’exèrcit. Deien que els havien donat de baixa, però jo estic segur que havien desertat. És impossible de comprovar, per desgràcia.

Fitz va assentir. L’ofensiva Kérenski havia estat un fracàs, i els alemanys i els austríacs havien contraatacat. Els russos van ser anihilats i en aquells moments els alemanys ja es dirigien a Petrograd. Milers de soldats russos havien abandonat el camp de batalla i havien tornat als seus pobles.

—Han vingut amb els fusells, i amb pistoles que deuen haver robat als oficials, o pres als presoners alemanys. En fi, estan armats fins a les dents, i al cap només hi tenen idees subversives. Hi ha un caporal, Fiódor Igórovitx, que sembla que és el capitost. Va dir a Gueorgui que no entenia com podia reclamar jo cap terra, i no parlem ja de les de guaret.

—No sé què passa als homes quan són a l’exèrcit —va fer Fitz, exasperat—. Sembla que hi haurien d’aprendre els valors de l’autoritat i la disciplina, però es veu que és ben a l’inrevés.

—I les coses han arribat a un punt crític aquest matí —va continuar Andrei—. El germà petit del caporal Fiódor, Ivan Igórovitx, ha portat el bestiar a pasturar als meus prats. En Gueorgui ho ha vist i tots dos ens n’hem anat a discutir amb Ivan. Començàvem a reconduir el bestiar cap al camí quan ha intentat tancar el portal per impedir-ho. Jo anava amb l’escopeta i li he clavat un cop al cap amb la culata. Aquest carat de pagesos solen tenir un cap com una bala de canó, però es veu que aquest no, perquè el desgraciat ha caigut mort a terra. Els socialistes s’ho han agafat com a excusa per agitar la resta.

Fitz va dissimular educadament l’aversió que li havien produït aquells fets. No estava d’acord amb la pràctica dels russos de maltractar físicament els seus inferiors i no li sorprenia que tot plegat portés a aquella mena de malestar.

—N’has parlat amb algú?

—He enviat un missatge a ciutat per informar sobre la mort i demanar un destacament de policia o soldats per mantenir l’ordre, però el missatger encara no ha tornat.

—O sigui que de moment estem sols.

—Sí. I si la cosa empitjora, em fa l’efecte que haurem d’enviar les dones fora d’aquí.

Fitz estava aclaparat. Allò era molt pitjor del que havia imaginat. Els podien matar a tots. Havia estat una terrible equivocació anar-hi. N’havia de treure Bea de seguida.

Es va aixecar. Conscient que els anglesos solien presumir de la seva fredor davant dels estrangers en un moment de crisi, va dir:

—Valdrà més que em vagi a canviar per sopar.

Andrei el va acompanyar a l’habitació. Jenkins li havia endreçat la roba i planxat la que s’havia de posar al vespre. Fitz es va començar a canviar. Se sentia ridícul. S’havia posat en perill a ell mateix i també a Bea. Havia aconseguit informació útil sobre com estaven les coses a Rússia, però l’informe no recollia ni de bon tros el perill que hi corria. S’havia deixat convèncer per la seva esposa i allò sempre era un error. Va decidir que agafarien el primer tren del matí.

Tenia el revòlver al tocador, juntament amb els botons de puny. En va comprovar el mecanisme i després el va obrir i el va carregar amb bales Webley 455. En un vestit d’etiqueta no hi havia manera de dissimular-lo. Finalment, se’l va ficar a la butxaca dels pantalons, on feia un bony molt poc estètic.

Va ordenar a Jenkins que li tingués preparada la roba de viatge i se’n va anar a l’habitació de Bea. La va trobar davant del mirall, en roba interior, emprovant-se uns collarets. Li va semblar més voluptuosa que mai, els pits i els malucs més exuberants, i tot d’una li va venir al cap que estava embarassada. Va recordar que aquell matí, a Moscou, havia tingut nàusees quan anaven amb cotxe fins a l’estació. Allò li va fer pensar en el primer embaràs de la seva esposa i el va transportar a una època que aleshores li semblava daurada: quan tenia Ethel i Bea, i no hi havia guerra.

Estava a punt de dir-li que se n’anirien l’endemà quan va donar un cop d’ull a la finestra i va callar en sec.

L’habitació era a la part del davant de la casa i tenia vistes al parc i als camps de més enllà, fins al poble següent. El que havia vist Fitz era un grup de gent. Tenia un mal pressentiment, i es va acostar més als vidres per mirar enfora.

Va veure un centenar de camperols que s’acostaven a la casa travessant el parc. Tot i que encara era clar, molts anaven amb torxes enceses. Alguns, va comprovar, portaven fusells.

—Maleït sigui! —va exclamar.

Bea va quedar escandalitzada.

—Fitz! Que has oblidat que sóc aquí?

—Mira això —li va dir.

Bea va deixar anar un crit d’ofec.

—Valga’m Déu!

—Jenkins! Jenkins, és aquí? —va cridar Fitz. Va obrir la porta de comunicació i va veure l’ajudant de cambra, espantat, que col·locava la roba de viatge en un penjador—. Correm perill —li va dir—. Hem de sortir d’aquí a cinc minuts. Vagi-se’n corrent cap als estables, prepari els cavalls, enganxi’ls al carruatge i porti’l tan de pressa com pugui davant la porta de la cuina.

Jenkins va deixar anar la roba a terra i va sortir com un llamp.

Fitz es va girar cap a Bea.

—Posa’t un abric a sobre, qualsevol, agafa un parell de sabates còmodes de caminar, baixa l’escala del fons fins a la cuina i espera-m’hi.

Val a dir que ella no va fer cap escena d’histerisme: es va limitar a fer el que li deia.

Fitz va sortir de l’habitació i se’n va anar, ranquejant tan de pressa com va poder, a l’habitació d’Andrei. No hi va trobar ni el seu cunyat ni Valèria.

Se’n va anar a baix. Gueorgui i alguns criats eren al vestíbul; se’ls veia espantats. Fitz també tenia por, però tenia l’esperança que no se li notés.

Va trobar el príncep i la princesa a la sala d’estar. Hi havia una ampolla de xampany amb gel i dues copes servides, però no les havien tocat. Andrei era davant de la llar de foc i Valèria, a prop de la finestra, observant com s’acostava aquella gent. Fitz se li va apropar. Els camperols ja quasi havien arribat a la porta. Uns quants portaven armes de foc; la majoria, navalles, martells i dalles.

—Gueorgui intentarà que entrin en raó, i si no ho aconsegueix, hi hauré de parlar jo mateix —va dir Andrei.

—Què dius ara, Andrei! Ja no hi ha temps per parlar, per l’amor de Déu! Ens n’hem d’anar ara mateix —va dir Fitz.

Andrei no va tenir temps de respondre que van sentir crits al vestíbul.

Fitz se’n va anar fins a la porta i la va obrir un dit. Va veure que Gueorgui parlava amb un jove camperol alt, amb un bigoti espès que li anava de galta a galta: Fiódor Igórovitx, va suposar. Estaven envoltats d’homes, i d’alguna dona; n’hi havia que duien torxes enceses a la mà. Alguns ja empenyien per entrar. Costava entendre aquell accent de la zona, però va sentir que repetien més d’un cop una frase: «Parlarem amb el príncep!».

Andrei també ho va sentir, i va traspassar la porta per anar-se’n cap al vestíbul.

—No… —li va dir Fitz, però ja era tard.

La multitud el va començar a escridassar i a xiular quan el va veure vestit d’etiqueta. Andrei, alçant la veu, va dir:

—Si tots se’n van ara mateix tranquil·lament, potser s’estalviaran problemes més greus.

—Qui té problemes és vostè… Ha mort el meu germà! —va saltar Fiódor.

Fitz va sentir que Valèria deia, fluixet:

—El meu lloc és al costat del meu marit.

No va tenir temps d’aturar-la que ja era al vestíbul.

—No tenia cap intenció de matar Ivan, però penseu que si no hagués transgredit la llei i desobeït el seu príncep, ara seria viu! —va dir Andrei.

Amb un moviment ràpid i sobtat, Fiódor va fer girar el fusell i li va clavar un cop a la cara amb la culata.

Andrei se’n va anar de tort, tocant-se la galta amb la mà.

Els camperols es van animar.

—Això és el que ha fet a Ivan!

Fitz va anar a agafar el revòlver.

Fiódor va alçar el fusell per damunt del cap. Durant un moment, el llarg Mosin-Nagant va quedar sostingut en l’aire com la destral d’un botxí. Després va abaixar l’arma i, amb un cop solemne, va tocar el cap d’Andrei. Li va fer un bon trau i Andrei va caure.

Valèria va deixar anar un xisclet.

Fitz, dret al pas de la porta, que mantenia mig oberta, va alliberar amb el polze el mecanisme de la part esquerra del canó del revòlver i va apuntar cap a Fiódor, però els camperols ja s’estaven apinyant al voltant del seu objectiu. Clavaven cops i coces a Andrei, que continuava estirat a terra, inconscient. Valèria s’hi volia acostar per ajudar-lo, però la massa l’hi impedia.

Un camperol va clavar un cop de dalla al retrat de l’avi tan seriós de Bea i en va estripar la tela. Un dels homes va disparar contra l’aranya, que es va desintegrar enmig d’una dringadissa de petits bocins. Tot d’una es van abrandar uns cortinatges: algú hi havia acostat una torxa.

Fitz, que havia estat al camp de batalla, havia après que calia combinar el valor amb el càlcul fred. Veia que ell tot sol no podia salvar Andrei del populatxo. Però potser sí que podria rescatar Valèria.

Es va posar l’arma a la butxaca.

Se’n va anar cap al vestíbul. Tota l’atenció estava centrada en el príncep, que continuava ajagut a terra. Valèria s’estava plantada a l’extrem de la pinya de pagesos, clavant cops inútils a les espatlles del que tenia al davant. Fitz la va agafar per la cintura, se la va carregar a coll i se la va endur cap a la sala d’estar. La cama dolenta li feia molt de mal amb el pes, però serrant les dents va aconseguir arribar-hi.

—Deixa’m anar! —cridava ella—. Haig d’ajudar el meu marit!

—Ja no el podem ajudar! —va respondre Fitz. La va canviar de posició i se la va carregar a l’espatlla per alleujar el pes de la cama. En aquell moment li va passar una bala xiulant a prop. Va girar el cap i va veure un soldat amb uniforme que apuntava amb una pistola amb aire burleta.

Va sentir un altre tret i va notar un impacte. Durant un moment va pensar que l’havien tocat, però com que no li feia mal res es va afanyar a arribar a la porta que donava al menjador.

Va sentir que un soldat cridava:

—L’estranger s’escapa!

Fitz va traspassar la porta de pressa mentre una altra bala impactava contra a la fusta treballada. Els soldats rasos no estaven preparats per fer servir pistoles i de vegades no veien que eren armes molt menys precises que els fusells. Corrent tant com l’hi permetia la cama, va passar per davant de la taula esplèndidament parada, amb la plata i el cristall, a punt perquè hi sopessin quatre aristòcrates que vivien en l’opulència. Va notar que uns quants el perseguien. La porta del fons donava a la cuina. Es va ficar en un corredor estret i d’allí es va plantar a la cuina. La cuinera i unes quantes minyones havien deixat la feina i s’estaven allí dretes amb aire espantat.

Fitz va veure que tenia molt a prop els que el perseguien. Tan bon punt tinguessin el camp lliure, el matarien. Havia de fer alguna cosa per frenar-los.

Va deixar Valèria a terra. La dona no s’aguantava dreta i ell va veure que tenia sang al vestit. Una bala l’havia ferida, però estava viva i conscient. La va asseure en una cadira i se’n va anar cap al passadís. El soldat de la rialleta li corria al darrere, disparant a tort i a dret, seguit per uns quants més que, en aquell espai tan reduït, havien d’anar en fila índia. Més enllà, al menjador i a la sala, Fitz va veure foc.

Es va treure el Webley. Era una arma de doble acció, de manera que no calia muntar-la. Recolzant-se del tot a la cama bona, va apuntar amb cura a la panxa del soldat que se li acostava corrent. Va prémer el gallet, va disparar i l’home va caure davant seu damunt de les lloses. Fitz va sentir que les dones de la cuina cridaven, horroritzades.

Tot seguit va disparar contra el següent, que també va caure a terra. I també ho va fer amb el tercer, amb el mateix resultat. El quart es va escapolir cap al menjador.

Fitz va tancar de cop la porta de la cuina. Els faria dubtar, haurien de rumiar si els estava esperant, cosa que li donava el marge que li calia.

Va tornar a agafar Valèria. Li va semblar que estava perdent la consciència. Mai no havia estat a la cuina d’aquella casa, però va continuar endavant fins al fons. Un altre corredor el va portar al rebost i els safareigs. Finalment, va obrir una porta que donava a l’exterior.

En sortir, bufant, amb la cama ferida que li feia molt de mal, va veure el carruatge que l’esperava, amb Jenkins al seient del davant i Bea a dins amb Nina, feta un mar de llàgrimes. Un vailet esporuguit aguantava els cavalls.

Va ficar Valèria a pes de braços al carruatge, hi va entrar ell tot seguit i va cridar Jenkins:

—Vinga! Vinga!

Jenkins va fuetejar els cavalls, el vailet dels estables es va apartar d’un salt, i el carruatge va tirar endavant.

—Estàs bé? —va dir Fitz a Bea.

—No, però estic viva i no he pres mal. I tu…?

—No m’han pas ferit. Però temo per la vida del teu germà. —En realitat, estava quasi segur que en aquells moments Andrei ja era mort, però no l’hi volia dir.

Bea es va mirar la princesa.

—Què li ha passat?

—Deu tenir una ferida de bala. —Fitz se la va mirar de més a prop. Li va veure la cara ben blanca i immòbil—. Valga’m Déu —va dir.

—És morta, oi? —va preguntar Bea.

—Has de ser valenta.

—Seré valenta. —Bea va agafar la mà inert de la seva cunyada—. Pobra Valèria.

El carruatge va baixar rabent l’avinguda i va passar per davant de la caseta on havia viscut la mare de Bea després de la mort del seu pare. Fitz va clavar un últim cop d’ull a la mansió. A la porta de la cuina, n’hi havia uns quants que havien corregut darrere seu en va. Un apuntava amb un fusell, i Fitz va fer acotar el cap a Bea. Ell també es va inclinar.

Quan va tornar a mirar ja eren fora de perill. De totes les portes de la casa sortien pagesos i personal del servei. Les finestres desprenien una llum curiosa: va comprendre que tota la casa cremava. Mentre ho observava, el fum va començar a sortir de la porta del davant i una flama ataronjada es va escapar d’una finestra oberta i va calar foc a l’heura que cobria la paret.

El carruatge va superar un puig, després va agafar la baixada sotraguejant i l’antiga mansió va desaparèixer de la seva vista.





28


Octubre i novembre de 1917





I


—L’almirall Von Holtzendorff ens va prometre que els britànics es moririen de fam en cinc mesos. I d’això ja en fa nou —va dir Walter enfurismat.

—Un error —va respondre el seu pare.

Walter es va guardar una rèplica carregada de menyspreu.

Era al despatx d’Otto de l’oficina d’Afers Estrangers de Berlín. Otto era assegut en una butaca de fusta molt treballada, davant d’un gran escriptori. Darrere seu, a la paret, penjava un retrat del kàiser Guillem I, avi del monarca d’aleshores, de quan el van proclamar emperador alemany a la Galeria dels Miralls de Versalles.

Walter estava enrabiat amb les excuses inútils del seu pare.

—L’almirall va donar paraula d’oficial que cap nord-americà no arribaria a Europa —va dir—. Tenim informació que al juny en van aterrar catorze mil a França. Déu n’hi do, la paraula d’oficial!

Allò va picar Otto.

—Va fer el que va considerar millor per al seu país —va respondre, encès—. Què més es pot demanar a un home?

Walter va alçar la veu:

—Que què més es pot demanar a un home? Pot evitar de fer falses promeses. Quan no té informació prou verídica de les coses, pot estar-se de dir que ho sap tot del cert. Pot dir la veritat o mantenir la seva estúpida boca tancada.

—Von Holtzendorff va donar el millor consell que va poder.

La feblesa d’aquells arguments treia Walter de polleguera.

—Aquesta humilitat hauria resultat adequada abans de tots aquests esdeveniments. Però llavors no la vam veure per enlloc. Tu hi eres, saps què va passar al castell de Pless. Von Holtzendorff va donar la seva paraula. Va enganyar el kàiser. Va fer entrar els americans en guerra contra nosaltres. No sé si es pot servir pitjor un monarca!

—Suposo que voldries que dimitís; però, digues: qui posaries al seu lloc?

—Dimitir? —Walter estava fora de si—. El que vull és que s’apunti el revòlver a la boca i premi el gallet.

Otto hi va posar un aire seriós.

—Quantes barbaritats dius!

—La seva mort no compensarà ni de bon tros tots els morts que ha provocat la seva petulant insensatesa.

—Vosaltres, els joves, no teniu sentit comú.

—I goses parlar de sentit comú? Tu i la teva generació heu portat Alemanya a una guerra que ens ha traumatitzat a tots, que ha segat milions de vides, una guerra que, després de tres anys, encara no hem estat capaços guanyar.

Otto va girar la vista. No podia negar que Alemanya encara no havia guanyat la guerra. Els dos bàndols enfrontats havien quedat en un punt mort a França. La guerra per mar sense límits no havia aconseguit escapçar el subministrament dels aliats. Però, mentrestant, el bloqueig naval britànic a poc a poc matava de gana el poble alemany.

—Hem d’esperar a veure què passa a Petrograd —va dir Otto—. Si Rússia abandona la guerra, l’equilibri canviarà.

—Exactament —va respondre Walter—. Ara tot depèn dels bolxevics.





II


A principi d’octubre, Grigori i Katerina van anar a veure la llevadora.

Grigori passava últimament moltes nits a l’habitació de prop de la Maquinària Putílov. Ja no feien l’amor: a ella li era massa incòmode. Tenia una panxa enorme. La pell li havia quedat tesa com una pilota de futbol i el melic li sobresortia en comptes de quedar-li enfonsat. Grigori mai no havia intimat amb una dona embarassada i era una cosa que l’espantava i alhora l’emocionava. Sabia que tot era normal, però també li feia por pensar que el cap de la criatura havia d’eixamplar amb crueltat aquella estreta via tan preciosa per a ell.

Se’n van anar a veure Magda, la llevadora, la dona de Konstantin. Grigori portava Vladímir a les espatlles. El nen ja tenia quasi tres anys, però Grigori encara el portava sense esforç. La personalitat del petit començava a despuntar: a la seva manera infantil, es veia intel·ligent i assenyat, més semblant a Grigori que no pas a Lev, el seu encantador i capritxós pare. «Un fill és com una petita revolució», pensava Grigori, «és qüestió de començar, però no pots controlar com sortirà».

La contrarevolució del general Kornílov havia quedat esclafada abans de començar. El sindicat de ferroviaris havia aconseguit que els soldats de Kornílov quedessin encallats en vies mortes a quilòmetres de Petrograd. Els que havien pogut acostar-se a la ciutat havien topat amb els bolxevics, que els havien desarmat simplement explicant-los la veritat, com havia fet Grigori al pati d’aquella escola. Llavors, els soldats mateixos s’encaraven amb els oficials que participaven en la conspiració i els executaven. Van arrestar i empresonar el mateix Kornílov.

Grigori es va fer famós com l’home que havia fet recular l’exèrcit de Kornílov. Ell replicava que era una exageració, però la seva modèstia encara despertava més admiració. El van elegir per al comitè central del Partit Bolxevic.

Va ser aleshores que Trotski va sortir de la presó. Els bolxevics van obtenir un cinquanta-u per cent dels vots a les eleccions de Moscou. El partit ja comptava amb tres-cents cinquanta mil afiliats.

Grigori tenia l’embriagadora sensació que podia passar qualsevol cosa, fins i tot una catàstrofe total. Cada dia hi havia la possibilitat que la revolució s’estronqués. Allò era el que ell temia, perquè pensava que, si passava, el seu fill ja no viuria en una Rússia millor. Grigori tenia al cap els fets de la seva pròpia infantesa: quan van penjar el seu pare, quan va morir la seva mare davant del palau d’Hivern, quan el sacerdot havia abaixat els pantalons del seu germà petit, Lev, i el treball miserable a la fàbrica Putílov. Volia una vida diferent per al seu fill.

—Lenin crida a la insurrecció armada —va dir a Katerina pel camí.

El dirigent s’havia mantingut amagat fora de la ciutat, però enviava constantment cartes enceses exhortant a l’acció.

—Trobo que té raó —va respondre Katerina—. Tothom està fins al capdamunt de governs que s’omplen la boca de democràcia i no fan res per abaixar el preu del pa.

Com sempre, Katerina deia el que pensava la majoria d’obrers de Petrograd.

Magda, que els esperava, els va fer un te.

—Em sap greu, però no tinc sucre —va dir—. Fa dies que no en trobo.

—Tinc unes ganes d’acabar d’una vegada… —va fer Katerina—. Estic ben cansada de traginar tant pes.

Magda li va tocar la panxa i va dir que li quedaven uns quinze dies.

—Quan va néixer Vladímir va ser horrorós —va dir ella—. No tenia amics i em va atendre una llevadora que es deia Xènia, una siberiana molt barruda.

—La conec, Xènia —va respondre Magda—. És competent, però de caràcter una mica adust.

—Bastant.

Konstantin es dirigia a l’institut Smolni. El soviet no tenia sessió cada dia, però sempre hi havia reunions de comitès i de grups específics. El govern provisional de Kérenski era tan feble que el soviet guanyava autoritat com a alternativa.

—Diuen que Lenin torna a ser aquí —va dir Konstantin a Grigori.

—Sí, va tornar ahir a la nit.

—On s’està?

—És un secret. La policia encara està entestada a detenir-lo.

—Què l’ha fet tornar?

—Demà ho sabrem. Ha convocat una reunió del comitè central.

Konstantin se’n va anar a agafar un tramvia cap al centre. Grigori va acompanyar Katerina a casa. Quan ja se’n anava cap a la caserna, ella li va dir:

—Estic més tranquil·la sabent que tinc Magda.

—Que bé! —Grigori continuava amb el pressentiment que un part era més perillós que una insurrecció armada.

—I tu també hi seràs —va afegir ella.

—A la mateixa habitació no —va respondre Grigori, nerviós.

—No, és clar que no. Però a fora, anant amunt i avall, i això em farà sentir segura.

—Molt bé.

—Hi seràs, oi?

—Sí —va respondre ell—. Passi el que passi, hi seré.

Quan va arribar a la caserna, al cap d’una hora, hi va trobar una gran agitació. Al lloc de formació, els oficials miraven de carregar armes i municions en carros, però no se’n sortien gaire bé: els comitès de batalló estaven reunits o bé preparaven una reunió.

—Kérenski l’ha ben vessada! —va exclamar Isaak, animat—. Ara pretén enviar-nos al front.

A Grigori l’ànima li va caure als peus.

—Enviar, qui?

—Tota la guarnició de Petrograd! Han arribat les ordres. Hem de rellevar els soldats del front.

—I per què?

—Parlen de l’avanç dels alemanys. —Els alemanys havien pres les illes del golf de Riga i es dirigien cap a Petrograd.

—Collonades —va respondre Grigori, irat—. És un intent de minar les forces del soviet. —I un intent prou intel·ligent, va concloure en pensar-hi més a fons. Si enviaven soldats de Petrograd a rellevar els del front, trigarien dies, potser setmanes, a organitzar els nous comitès de soldats i elegir nous delegats per al soviet. I el pitjor era que els que arribessin nous no tindrien l’experiència dels últims sis mesos de batalles polítiques, i s’haurien de repetir una per una—. Què en diuen, els soldats?

—Treuen foc pels queixals. El que volen és que Kérenski negociï la pau, i no que els enviï a la mort.

—Es negaran a sortir de Petrograd?

—No ho sé. Aniria bé que tinguessin el suport del soviet.

—Ja me n’ocuparé jo.

Grigori va pujar a un vehicle blindat amb dos guardaespatlles i va agafar el pont Liteini fins a l’Smolni. Allò semblava un retrocés, rumiava mentrestant, però també es podia convertir en una oportunitat d’avançar. Fins aleshores, no tots els soldats havien abonat els bolxevics, però l’intent de Kérenski d’enviar-los al front podia decantar els indecisos. Com més hi pensava, més veia que aquell podia ser el gran error de Kérenski.

A l’Smolni, un edifici de dimensions considerables construït per a les filles dels rics, en aquells moments hi havia dues metralladores del regiment de Grigori que en custodiaven l’entrada. La Guàrdia Roja intentava comprovar la identitat de tots els que hi entraven, però Grigori va veure, inquiet, que allà hi havia tant moviment que resultava gairebé impossible fer-hi un control rigorós.

Al pati hi havia una activitat frenètica. Els cotxes blindats, les motos, els camions i altres vehicles entraven i sortien constantment, i buscaven un forat on fos per aparcar. Una àmplia escalinata portava a un seguit d’arcs i a una columnata clàssica. En una de les aules de dalt, Grigori va trobar el comitè executiu del soviet reunit en sessió.

Els menxevics ordenaven als soldats de la guarnició que es preparessin per sortit cap al front. Com sempre, va pensar Grigori de mal humor, els menxevics es rendien sense lluitar; tot d’un plegat va tenir por de pensar que la revolució se li estava escapant de les mans.

Va fer pinya amb els altres bolxevics de l’executiu per fer una resolució més militant.

—Només hi ha una manera de defensar Petrograd contra els alemanys: mobilitzar els obrers —va dir Trotski.

—Tal com vam fer durant el cop de Kornílov —va dir Grigori, entusiasmat—. Ens cal un altre comitè de lluita perquè es faci càrrec de la defensa de la ciutat.

Trotski va fer un esborrany i es va alçar per proposar la moció.

Els menxevics estaven indignats.

—Es crearà un segon centre de comandament militar juntament amb els quarters generals de l’exèrcit —va exclamar Mark Broido—. Ningú no pot servir dos amos.

Grigori va comprovar, desanimat, que la majoria dels integrants del comitè hi estava d’acord. Es va aprovar la moció dels menxevics i Trotski va ser derrotat. Grigori va sortir de la reunió desesperat. Podria superar aquell revés, la lleialtat dels soldats envers el soviet?

Aquella tarda, els bolxevics es van reunir a la Sala 36 i van decidir que no acceptaven la decisió. Van acordar que tornarien a presentar la moció aquell vespre a la reunió de tot el soviet.

La segona vegada, els bolxevics van guanyar la votació.

Grigori es va tranquil·litzar. El soviet donava suport als soldats i establia un comandament militar alternatiu.

Havien fet un pas important cap al poder.





III


L’endemà, amb una gran sensació d’optimisme, Grigori i els altres dirigents bolxevics van sortir dissimuladament de l’Smolni d’un en un o de dos en dos, amb compte de no cridar l’atenció de la policia secreta, i es van dirigir cap al gran pis d’una de les camarades, Galina Flakserman, a fer la reunió del comitè central.

Tot plegat feia posar nerviós Grigori, i per això hi va arribar abans. Va donar la volta a l’illa de cases, mirant bé si veia ningú que romancegés pels voltants, un espia de la policia, per exemple, però no va detectar cap sospitós. Un cop a dins de l’edifici, va investigar les diferents sortides —n’hi havia tres— i va decidir quina era la més ràpida.

Els bolxevics s’havien instal·lat al voltant d’una gran taula de menjador; molts anaven amb aquells abrics de cuiro que ja s’estaven convertint en una mena d’uniforme per a ells. Lenin no hi era; per tant, van començar sense ell. Grigori patia pel seu camarada —potser l’havien detingut—, però a les deu va arribar, disfressat amb una perruca que no li acabava d’anar a la mida i li donava un aire beneitó.

Això sí, la resolució que va proposar no tenia res de ridícul: la crida a la insurrecció armada, dirigida pels bolxevics, per enderrocar el govern provisional i prendre el poder.

Grigori estava eufòric. Tothom volia una insurrecció armada, evidentment, però molts revolucionaris deien que encara no era l’hora. Si més no, ho deien els que tenien més poder.

Lenin va parlar durant una hora. Com sempre, ho va fer amb estridència, donant cops a la taula, cridant i insultant els que no estaven d’acord amb ell. Aquell estil el desautoritzava: feia venir ganes de rebutjar-lo per la seva brusquedat. Amb tot, era convincent. Tenia uns coneixements amplis, el seu instint polític era infal·lible i ben pocs homes podien oposar resistència a la contundència de la seva argumentació lògica.

Grigori havia estat al costat de Lenin des de bon començament. El més important era prendre el poder i posar fi a la indecisió, pensava. La resta de problemes es podrien resoldre més endavant. Però, hi estarien d’acord els altres?

Zinòviev hi va estar en contra. Aquell home normalment elegant també havia canviat d’aspecte per despistar la policia. S’havia deixat barba i s’havia tallat ben curta aquella mata de cabells negres i arrissats que tenia. Va considerar que l’estratègia de Lenin era massa arriscada. Tenia por que la insurrecció donés l’excusa a la dreta per fer un cop militar. Volia que el Partit Bolxevic es concentrés a guanyar les eleccions a l’Assemblea Constituent.

Aquell feble argument va enfurismar Lenin.

—El govern provisional no convocarà mai eleccions nacionals! —va dir—. Qui pensi el contrari és un idiota i un babau.

Trotski i Stalin estaven a favor de la insurrecció, però Trotski irritava Lenin dient que calia esperar el congrés de tots els soviets de totes les Rússies, que s’havia de celebrar al cap de deu dies.

A Grigori li va semblar una bona idea —Trotski sempre era raonable—, però Lenin el va sorprendre amb un fort crit:

—No!

—És probable que tinguem majoria entre els delegats… —va respondre Trotski.

—Si el congrés forma govern, hi haurà d’haver coalició! —va saltar Lenin, enrabiat—. Els bolxevics que admetran al govern seran centristes. Qui pot desitjar res així…, sinó un traïdor contrarevolucionari?

A Trotski se li va envermellir el rostre, però no va obrir la boca.

Grigori es va adonar que Lenin tenia raó. Com sempre, Lenin havia anat més enllà que cap altre en el seu raonament. En un govern de coalició, el primer que exigirien els menxevics seria que el primer ministre fos un moderat, i segur que proposarien a qualsevol, tret de Lenin.

Grigori va veure —i va pensar que com ell, la resta del comitè— que Lenin només podia ser primer ministre si hi havia un cop d’estat.

La discussió va durar fins a la matinada. A la fi, la votació va sortir deu a dos a favor de la insurrecció armada.

Ara bé, Lenin no es va sortir del tot amb la seva. No es va fixar data per al cop d’estat.

Quan es va acabar la reunió, Galina va treure el samovar, i també formatge, salsitxes i pa per als afamats revolucionaris.





IV


Quan era petit, a la propietat del príncep Andrei, Grigori havia assistit una vegada al moment més emocionant de la cacera d’un cérvol. Els gossos n’havien baixat un fins als afores del poble i tothom l’havia anat a veure. Quan Grigori hi va arribar, l’animal ja estava moribund i els gossos se li menjaven amb avidesa els budells, que li sortien d’aquella panxa esquinçada mentre els caçadors, a cavall, empassaven brandi per celebrar-ho. Però fins i tot aquella desgraciada bèstia feia un últim intent de tornar-s’hi. Va veure com agitava les seves potents banyes, que aconseguien travessar un gos i burxar-ne un altre, i durant un moment fins va semblar que maldava per aixecar-se; després es va tornar a ajaure a la terra tacada de sang i va tancar els ulls.

Grigori pensava que Kérenski, el primer ministre, el dirigent del govern provisional, era com aquell cérvol. Tothom sabia que estava acabat, tret d’ell.

Quan el terrible fred de l’hivern rus colpejava Petrograd com un cruel puny, la crisi va arribar a un punt àlgid.

El comitè de lluita, que al cap de poc va rebre el nom de comitè revolucionari militar, estava dominat per la carismàtica figura de Trotski, un home que no tenia cap atractiu físic, amb aquell nas tan gros, el front enlairat i els ulls sortints que miraven fixament a tothom a través de les ulleres sense muntura que duia, però tenia encant i era convincent. Mentre que Lenin cridava i gallejava, Trotski raonava i captivava. Grigori sospitava que Trotski era tan perdonavides com Lenin, però que ho sabia dissimular millor.

El dilluns 5 de novembre, dos dies abans que comencés el congrés de totes les Rússies, Grigori va assistir a un acte massiu convocat pel comitè revolucionari militar on participaven tots els soldats de la fortalesa Pere i Pau. L’acte va començar al migdia i va durar tota la tarda; centenars de soldats van discutir de política a la plaça de davant de la fortalesa, mentre els oficials es consumien d’impotència. Va arribar Trotski, que va rebre un fort aplaudiment, i després d’escoltar-lo, els soldats van votar que obeirien el comitè en comptes del govern: Trotski i no Kérenski.

Quan sortia de la plaça, Grigori pensava que el govern no podia tolerar que una unitat clau de l’exèrcit declarés la seva lleialtat a algú altre. Els canons de la fortalesa eren a l’altra banda del riu, davant del palau d’Hivern, on s’havia aquarterat el govern provisional. «Estic segur que Kérenski no admetrà la derrota ni dimitirà», va pensar.

L’endemà, Trotski va parlar de prendre precaucions contra un cop d’estat contrarevolucionari organitzat per l’exèrcit. Va ordenar a la Guàrdia Roja i a les tropes lleials al soviet que controlessin els ponts, les estacions de ferrocarril i les comissaries de policia, a més de Correus, telègrafs, telèfons i el banc estatal.

Grigori era al costat de Trotski, convertint aquella allau d’ordres del gran home en instruccions detallades per a cada unitat militar específica i enviant encàrrecs per tota la ciutat, que anaven repartint els missatgers a cavall, amb bicicleta o amb cotxe. Veia que les «precaucions» de Trotski s’assemblaven molt a una presa de poder.

Va quedar parat i emocionat de veure que trobaven tan poca resistència.

Un espia que tenien al palau Marinski els va informar que el primer ministre Kérenski havia demanat al Preparlament —l’organisme que va fallar tan lamentablement en la tasca de crear l’Assemblea Constituent— un vot de confiança. El Preparlament s’hi va negar. Ningú no hi va parar gaire atenció. Kérenski ja pertanyia al passat: un altre home inadequat que havia intentat governar Rússia i que havia fracassat. Se’n va tornar al palau d’Hivern, on el seu impotent govern continuava fent veure que manava.

Lenin s’amagava al pis d’una camarada, Margarita Fofanova. El comitè central li havia prohibit de circular per la ciutat, no fos cas que el detinguessin. Grigori era dels pocs que sabia on s’estava. A les vuit del vespre, Margarita va arribar a l’Smolni amb una nota de Lenin en què ordenava als bolxevics llançar-se a la insurrecció armada de seguida.

—I què es pensa que estem fent? —va exclamar Trotski, ferit en l’orgull.

Grigori, però, opinava que Lenin tenia raó. Malgrat tot, els bolxevics no havien pres realment el poder. Un cop s’hagués reunit el congrés dels soviets, aquest tindria tota l’autoritat, i llavors, encara que els bolxevics estiguessin en majoria, el resultat seria un altre govern de coalició basat en el compromís.

El congrés havia de començar l’endemà a les dues de la tarda. Semblava que només Lenin entenia la urgència de la situació, pensava Grigori amb un punt de desesperació. El necessitaven allà, on es planejava tot.

Grigori va decidir anar-lo a buscar.

Era una nit glaçada, amb un vent del nord que semblava que travessés el cuiro de l’abric que portava Grigori damunt de l’uniforme de sergent. Al centre de la ciutat la vida continuava amb absoluta normalitat: la gent de classe mitjana, vestida amb elegància, sortia del teatre i es ficava en aquells restaurants tan il·luminats, mentre els captaires els importunaven i les prostitutes els feien una mitja rialleta plantades a les cantonades. Grigori va saludar amb el cap un camarada que venia un pamflet de Lenin titulat «Podran prendre el poder, els bolxevics?». Grigori no n’hi va comprar cap. Ja en coneixia la resposta.

El pis de Margarita era a l’extrem septentrional del districte de Viborg. Grigori no hi podia anar amb cotxe per por que descobrissin l’amagatall de Lenin. Se’n va anar a peu fins a l’estació de Finlàndia i allí va agafar un tramvia. El desplaçament era llarg i es va passar gairebé tota l’estona pensant si Lenin es negaria a anar-hi.

Però es va treure un gran pes de sobre en veure que no havia de fer massa esforç per convèncer Lenin.

—Sense tu, no crec que els altres camarades facin el pas definitiu —li va dir Grigori, i amb allò el va tenir convençut.

Lenin va deixar una nota a la taula de la cuina, així Margarita no es pensaria que l’havien detingut. Hi va posar: «He anat allà on no volies que anés. A reveure. Ílitx». Els militants del partit li deien Ílitx, el seu segon nom.

Mentre Lenin es posava la perruca, una gorra d’obrer i un abric atrotinat, Grigori va comprovar la pistola que portava. Després van sortir.

Grigori estava atent a tot, temorós que no topessin amb un destacament de la policia o una patrulla de l’exèrcit i descobrissin Ílitx. Ho tenia decidit: per evitar que detinguessin el dirigent, dispararia sense vacil·lar.

Eren els únics passatgers del tramvia. Lenin va preguntar a la conductora què opinava dels últims esdeveniments polítics.

En sortir de l’estació de Finlàndia, van sentir soroll de cascos de cavalls i es van amagar entre un grup, que va resultar que eren cadets partidaris del règim que buscaven gresca.

A mitjanit, Grigori va arribar triomfant a l’Smolni amb Lenin.

Lenin se’n va anar de dret a la Sala 36, on va convocar una reunió del comitè central dels bolxevics. Trotski va informar que la Guàrdia Roja controlava molts dels punts clau de la ciutat. Lenin, però, no en tenia prou. Per raons simbòliques, va argumentar, els soldats revolucionaris havien de prendre el palau d’Hivern i detenir els ministres del govern provisional. Aquella acció convenceria el poble que el poder havia passat, finalment i de manera irrevocable, als revolucionaris.

Grigori sabia que tenia raó.

Els altres també ho sabien.

Trotski va començar a planificar l’assalt del palau d’Hivern.

Aquella nit Grigori no va tornar a casa amb Katerina.





V


No hi podia haver errors.

L’acció definitiva de la revolució havia de ser contundent, i Grigori n’era conscient. Va comprovar que les ordres fossin clares i arribessin a totes les destinacions a temps.

El pla no era complicat, però Grigori patia pensant que l’horari estipulat per Trotski era massa optimista. Els mariners revolucionaris formarien el gruix de l’atac. La majoria venia de Helsingfors, la capital de la regió finlandesa, amb tren i amb vaixell. Havien sortit a les tres de la matinada. Altres arribarien des de Kronstadt, la base naval de l’illa situada a uns trenta quilòmetres de la costa.

L’assalt estava programat per a les dotze del migdia.

Com una operació de combat, començaria amb una descàrrega d’artilleria: els canons de la fortalesa Pere i Pau obririen foc des de l’altre costat del riu i tirarien a terra els murs del palau. Tot seguit, els mariners i el soldats s’apoderarien de l’edifici. Trotski va dir que s’hauria acabat a les dues, quan havia de començar el congrés dels soviets.

Lenin tenia intenció d’alçar-se en el moment de l’obertura i anunciar que els bolxevics ja havien pres el poder. Era l’única manera d’evitar un altre compromís del govern, indecís, ineficaç; l’única manera de garantir que Lenin acabés agafant les regnes.

Grigori tenia por que les coses no anessin tan de pressa com comptava Trotski.

La seguretat no era gaire efectiva al palau d’Hivern, i de matinada Grigori va poder enviar Isaak a l’interior a fer-hi un reconeixement. Isaak va informar que, a l’edifici, hi havia uns tres-cents soldats partidaris del govern. Suposant que estiguessin organitzats correctament i lluitessin amb valor, la batalla seria important.

Isaak també va descobrir que Kérenski havia abandonat la ciutat. Com que la Guàrdia Roja controlava les estacions, no se n’havia pogut anar amb tren; segurament ho havia hagut de fer amb un cotxe requisat.

—On s’és vist un primer ministre que no pugui agafar un tren a la seva capital? —preguntava Isaak.

—En fi, ja és fora —va respondre Grigori, satisfet—. I no crec que torni mai més.

Però l’estat d’ànim de Grigori es va enterbolir quan va veure que a les dotze encara no havia arribat cap mariner.

Va travessar el pont i es va acostar a la fortalesa Pere i Pau per comprovar que els canons estaven a punt. Va quedar esgarrifat de veure que allò eren peces de museu col·locades allí per fer bonic, que no es podien fer servir. Va ordenar a Isaak que anés a buscar peces d’artilleria que funcionessin.

Grigori se’n va anar de pressa a l’Smolni a informar Trotski que el pla s’havia de retardar.

—Ha vingut algú que et buscava, camarada —li va dir el guàrdia de la porta—. Una llevadora…

—Ara no me’n puc ocupar —va respondre Grigori.

Els esdeveniments s’estaven precipitant. Grigori va saber que la Guàrdia Roja havia pres el palau Marinski i dissolt el Preparlament. S’havien alliberat els bolxevics empresonats. Trotski havia ordenat a tots els soldats de fora de Petrograd que es quedessin on eren, i en comptes de fer cas dels seus oficials l’havien obeït. Lenin redactava un manifest que començava de la manera següent: «Als ciutadans de Rússia: el govern provisional ha estat enderrocat!».

—Però si encara no ha començat l’assalt —va dir Grigori a Trotski, abatut—. No sé pas com es podrà muntar abans de les tres.

—No pateixis —va respondre Trotski—. Podem retardar l’obertura del congrés.

Grigori va tornar a la plaça del davant del palau d’Hivern. A les dues de la tarda, a la fi, va veure que el vaixell minador Amur entrava al Neva amb mil mariners de Kronstadt a coberta, i que els obrers de Petrograd se situaven a les ribes per aclamar-los.

Si a Kérenski se li hagués acudit col·locar uns quants minadors en aquell estret canal, hauria pogut mantenir els mariners fora de la ciutat i derrotar la revolució. Però no n’hi havia cap, i els mariners van començar a desembarcar, amb els seus tabards negres, cadascun amb el seu fusell. Grigori es va preparar per desplegar-los al voltant del palau d’Hivern.

El pla, però, encara tenia un munt d’inconvenients, cosa que el desesperava cada vegada més. Isaak va trobar un canó, i amb tots els esforços de què va ser capaç, va aconseguir que l’arrosseguessin fins allí, però després va descobrir que no hi havia projectils per disparar. Mentrestant, al palau, els soldats lleials al règim començaven a aixecar barricades.

Fora de si, frustrat, Grigori se’n va tornar cap a l’Smolni.

S’iniciava aleshores una sessió d’emergència del soviet de Petrograd. L’espaiosa sala d’actes de l’escola femenina, pintada d’un blanc virginal, s’havia omplert a vessar de centenars de delegats. Grigori va pujar a la tarima i es va asseure al costat de Trotski, que obria la sessió.

—Per un seguit de problemes, s’ha retardat l’assalt —va dir.

Trotski es va agafar amb calma les males notícies. Lenin hauria tingut un atac.

—Quan podem prendre el palau? —va preguntar Trotski.

—Sent realistes, a les sis.

Trotski va assentir amb calma i es va aixecar per adreçar-se als reunits.

—Per al bé del comitè revolucionari militar, declaro que ja no existeix el govern provisional! —va cridar.

Hi va haver un devessall de crits i aclamacions. Grigori desitjava que aquesta mentida es fes realitat.

Quan el brogit es va anar apagant, Trotski va començar a enumerar les consecucions de la Guàrdia Roja: la presa de nit de les estacions de ferrocarril i d’altres edificis clau, i la dissolució del Preparlament. També va anunciar que s’havien detingut alguns ministres del govern.

—No s’ha assaltat el palau d’Hivern, però d’un moment a l’altre se’n podria decidir el destí! —Es van sentir més aclamacions.

—Us anticipeu a la voluntat del congrés dels soviets —va dir un dissident.

Era l’argument democràtic més típic, el que el mateix Grigori hauria adduït temps enrere, abans d’haver pres en consideració tots els fets.

La resposta de Trotski va ser tan ràpida que va demostrar que ja devia esperar aquella crítica.

—Ha estat la insurrecció dels obrers i els soldats la que ha anticipat la voluntat del congrés —va respondre.

Tot d’una es va sentir un murmuri a la sala. La gent es va començar a aixecar. Grigori va mirar cap a la porta preguntant-se què passava. Va veure que hi entrava Lenin i que els delegats l’aclamaven. Els crits es van anar fent eixordadors en pujar Lenin a la tarima. Ell i Trotski es van mantenir drets, l’un al costat de l’altre, somrient i inclinant el cap en reconeixement d’aquella ovació, mentre els reunits victorejaven el cop d’estat que encara no s’havia produït.

La tensió entre la victòria que ja es proclamava allí, i la realitat de l’embolic i el retard al carrer era excessiva per a Grigori, que se’n va haver d’anar.

Els mariners encara no havien arribat de Helsingfors i el canó de la fortalesa no estava a punt per obrir foc. A entrada de fosc, va començar a caure un xim-xim gelat. Dret en un extrem de la plaça, amb el palau d’Hivern al davant i el quarter general de l’Estat Major al darrere, Grigori va veure que sortia de l’edifici una força de cadets. Per les plaques dels uniformes va deduir que venien de l’Escola d’Artilleria Mikhaïlovski. Sortien amb les seves armes pesants. Grigori els va deixar marxar.

A les set, va ordenar a una força de soldats i mariners que entressin a la seu de l’Estat Major i se n’apoderessin. Ho van fer sense oposició.

A les vuit, els dos-cents cosacs que feien guàrdia al palau van decidir tornar a les casernes i Grigori els va obrir el cordó perquè passessin. Es va adonar que aquells irritants retards potser no acabarien amb una catàstrofe absoluta: el temps passava i disminuïen les forces que calia superar.

Poc abans de les deu, Isaak va informar-lo que el canó de la fortalesa Pere i Pau a la fi funcionava. Grigori va ordenar que disparessin i tot seguit fessin una pausa. Tal com comptava, més soldats van abandonar el palau.

Podia ser tan fàcil?

Des de l’aigua, va sonar una alarma a bord de l’Amur. Grigori va mirar riu enllà i va veure els llums d’un vaixell que s’acostava. Va quedar espantat. Podia ser que Kérenski hagués aconseguit enviar unes quantes forces lleials a l’últim instant? Però tot seguit es van sentir aclamacions a la coberta de l’Amur, fet que va demostrar a Grigori que els que arribaven eren els mariners de Helsingfors.

Quan van estar ancorats al seu lloc, va donar l’ordre de començar el bombardeig…, a la fi.

Hi va haver un gran estrèpit. Alguns projectils explotaven en l’aire i il·luminaven els vaixells del riu i també el palau assetjat. Grigori va veure un impacte en una finestra de la cantonada de la tercera planta i es va preguntar si hi devia haver algú a dins. Va quedar sorprès de veure que els tramvies, il·luminats, continuaven com si res circulant pels ponts de Trotski i del palau.

No hi havia res com la batalla, evidentment. Al davant, centenars d’armes que obrien foc, potser milers i tot; allí, quatre i prou. Es produïen uns llargs intervals entre bombardeigs, i era sorprenent veure quanta munició es perdia, perquè la longitud de tir era massa curta i queia inútilment al riu.

Grigori va cridar l’alto i va enviar uns quants grups de soldats al palau, a fer-hi un reconeixement. En van tornar i van dir que els pocs guàrdies que hi quedaven no oposaven resistència.

Poc després de mitjanit, Grigori hi va fer dirigir un contingent més gran. Seguint la tàctica que havien establert, es van escampar pel palau, van recórrer els grans passadissos a les fosques, van neutralitzar l’oposició i van anar a buscar els subministraments del govern. El palau tenia l’aspecte d’un quarter desmanegat, amb matalassos de soldats als terres de parquet d’aquells salons tan luxosos. Tot era ple de brossa, burilles, rosegons de pa i ampolles buides amb etiquetes franceses, que probablement els guàrdies havien agafat dels proveïts i selectes cellers del tsar.

Grigori va sentir uns quants trets escadussers, però no hi va haver gaire lluita. A la planta baixa no hi va trobar cap ministre del govern. Va pensar que potser havien fugit i de sobte va sentir pànic. No tenia ganes d’haver d’informar Trotski i Lenin que els membres del govern de Kérenski se li havien escapat dels dits.

Amb Isaak i dos homes més va pujar l’àmplia escalinata per controlar la planta de dalt. Junts van fer saltar la doble porta d’una sala de reunions i allí van trobar el que quedava del govern provisional: un grupet d’homes esporuguits, amb vestit i corbata, asseguts en unes butaques al voltant d’una taula, que els miraven amb uns ulls com unes taronges i cares d’aprensió.

Un d’ells va aconseguir posar-hi un cert aire d’autoritat.

—Nosaltres representem el govern provisional… Què volen? —va dir.

Grigori el va reconèixer: era Aleksandr Konovàlov, el ric empresari tèxtil vicepresident de Kérenski.

—Estan tots detinguts —va respondre Grigori. Era un moment extraordinari, i el va assaborir.

Es va girar cap a Isaak.

—Escriu els seus noms. —Els coneixia tots—. Konovàlov, Maliantóvitx, Nikitin, Teréixenko… —Quan va haver completat la llista, va afegir—: Porta’ls a la fortalesa Pere i Pau i tanca’ls a les cel·les. Jo me’n vaig a l’Smolni a portar les bones notícies a Trotski i Lenin.

Va sortir de l’edifici. En travessar la plaça del Palau, es va aturar un minut per recordar la seva mare. Havia mort allí mateix dotze anys abans, abatuda per la guàrdia del tsar. Es va girar a mirar aquell gran palau, les fileres de columnes blanques i els reflexos de la llum de la lluna en els centenars de finestres. En un arravatament de ràbia, va cloure el puny mirant-se l’edifici.

—Això és el que heu aconseguit, maleïts! —va cridar—. El que heu aconseguit per haver-la matat.

Va esperar fins que es va assossegar. «No sé ni contra qui parlo», es va dir, i es va ficar al cotxe blindat de color de pols que l’esperava al costat d’una barricada desmuntada.

—A l’Smolni —va dir al conductor.

Mentre recorria aquella curta distància, l’optimisme es va anar apoderant d’ell. «Ara sí que hem guanyat de debò. Som els vencedors. El poble ha enderrocat els seus opressors».

Va pujar corrent l’escala de l’Smolni i va entrar a la sala. Estava plena de gom a gom, i va veure que ja havia començat el congrés dels soviets. Trotski no havia aconseguit ajornar-lo. Allò no podia ser bo. Farien com els menxevics i els altres revolucionaris de pa sucat amb oli: demanar un lloc en el nou govern sense haver fet res per enderrocar l’antic.

Una boirina de fum de tabac planava al voltant de les aranyes. Els membres del presídium seien a la plataforma. Grigori en coneixia la majoria, i va estudiar la composició del grup. Va veure que els bolxevics ocupaven catorze dels vint-i-cinc escons. Allò significava que el partit tenia el nombre més alt de delegats. Però va quedar horroritzat de veure que el president era Kàmenev, un bolxevic moderat que havia votat contra la insurrecció armada! Ja ho havia advertit Lenin: el congrés s’estava preparant per a un altre compromís feble.

Grigori va mirar un per un els delegats de la sala i va localitzar Lenin a la primera fila. S’hi va acostar i va dir al que seia al seu costat:

—He de parlar amb Ílitx, deixa’m la cadira.

A l’home li va saber greu, però es va aixecar.

Grigori va dir a Lenin a cau d’orella:

—El palau d’Hivern és nostre. —Després li va donar els noms dels ministres detinguts.

—Massa tard —va respondre Lenin, desanimat.

Allò era el que havia temut Grigori.

—Què passa?

Lenin feia molt mala cara.

—Màrtov ha proposat la moció. —Julius Màrtov era l’antic enemic de Lenin, un home que sempre havia pretès que el Partit Laborista Socialdemòcrata rus fos com el Partit Laborista britànic i lluités per la classe obrera amb mitjans democràtics. El seu enfrontament amb Lenin arran d’aquesta qüestió havia dividit el partit el 1903 en dues faccions: els bolxevics de Lenin i els menxevics de Màrtov—. Ha demanat la fi de la lluita al carrer i entaular negociacions per a un govern democràtic.

—Negociacions? —va dir Grigori, sense acabar-s’ho de creure—. Si hem pres el poder!

—Nosaltres hem donat suport a la moció —va respondre Lenin, apagat.

—Per què? —va preguntar Grigori, sorprès.

—Si ens hi haguéssim oposat, hauríem perdut. Tenim tres-cents dels sis-cents setanta delegats. Som el principal partit amb un marge ampli, però no tenim majoria absoluta.

A Grigori li van venir ganes de plorar. El cop d’estat havia arribat massa tard. Hi hauria una altra coalició, amb una composició marcada per pactes i compromisos, i el govern aniria vacil·lant novament mentre els russos passaven gana a casa i morien al front.

—Però, de tota manera, ens ataquen —va afegir Lenin.

Grigori va escoltar l’orador d’aquell moment, un home que no coneixia.

—Es va convocar aquest congrés per parlar del nou govern, i què hi trobem? —deia l’home, irritat—. S’ha produït una presa de poder irresponsable i n’hi ha que s’han avançat a la voluntat del congrés! Hem de protegir la revolució d’aquesta aventura enfollida.

Els delegats bolxevics van fer sentir les seves protestes. Grigori va sentir que Lenin cridava: «Porc! Malparit! Traïdor!».

Kàmenev va exigir ordre.

Però el parlament següent també va ser hostil als bolxevics i al cop d’estat, i els que van seguir van anar en la mateixa direcció. Lev Khinxuk, menxevic, va demanar negociacions amb el govern provisional, i l’onada d’indignació entre els delegats va arribar fins a tal punt que l’home va estar uns quants minuts sense poder continuar. A la fi, intentant fer-se sentir per damunt de la cridòria, va dir:

—Abandonem el congrés! —I va sortir de la sala.

Grigori va veure que la tàctica hauria de ser dir que el congrés no tenia autoritat un cop s’havien retirat.

—Desertors! —va cridar algú, i el crit va ressonar arreu.

Grigori estava consternat. Tant temps com havien esperat aquell congrés! Els delegats representaven la voluntat del poble rus, però allò s’estava desintegrant.

Es va mirar Lenin. El va sorprendre veure que els ulls li brillaven d’esperança.

—Fantàstic —va dir—. Estem salvats! No m’hauria imaginat mai que s’equivocarien tant.

Grigori no tenia idea de què li parlava. Havia perdut el seny, Lenin?

L’orador següent va ser Mikhaïl Gendelman, un dirigent socialista revolucionari.

—La facció socialista revolucionària, informada de la presa del poder per part dels bolxevics, els fa responsables d’aquesta acció insensata i criminal, i en no veure possibilitat de col·laboració, abandona el congrés! —va dir, i va sortir, seguit de tots els socialistes revolucionaris. Els delegats de la sala els van escridassar i xiular.

Grigori estava avergonyit. Com podia ser que el seu triomf hagués degenerat tan ràpidament en aquella mena de desgavell?

Però veia que Lenin hi posava cada cop més bona cara.

Uns quants delegats dels soldats van parlar a favor del cop d’estat bolxevic i Grigori es va animar una mica, tot i que continuava sense entendre l’alegria de Lenin, que no deixava de prendre notes en un bloc. Corregia i reescrivia mentre se succeïen els parlaments. A la fi, va passar dos fulls a Grigori.

—S’ha de presentar això al congrés per a la seva aprovació immediata —va dir.

Era una llarga declaració, amb la retòrica usual, però Grigori en va copsar la frase clau: «A partir d’aquí, el congrés acorda assumir el poder governamental».

Allò era el que volia Grigori.

—Perquè ho llegeixi Trotski? —va preguntar.

—No, Trotski no. —Lenin es va mirar bé els homes, i la dona, de la tarima—. Lunarxarski —va dir.

Grigori es va imaginar que Trotski ja havia tingut prou moments de glòria.

Grigori va passar la proclama a Lunarxarski, que va fer un gest al president. Al cap d’uns minuts, Kàmenev va cridar Lunarxarski, que es va posar dret i va llegir les paraules de Lenin.

Cada frase va ser rebuda per un clam d’aprovació.

El president va demanar votacions.

Llavors, finalment, Grigori va començar a entendre per què Lenin estava content. Amb els menxevics i els socialistes revolucionaris fora de la sala, els bolxevics tenien una majoria aclaparadora. Podien fer el que volguessin. No els calia cap compromís.

Es va votar. Només hi van estar en contra dos delegats.

Els bolxevics tenien el poder, i en aquells moments, la legitimitat.

El president va tancar la sessió. Eren les cinc de la tarda del dijous 8 de novembre. La Revolució Russa havia vençut. I els bolxevics s’hi havien situat al capdavant.

Grigori va sortir de la sala darrere de Josif Stalin, el revolucionari georgià, i un altre home. El company de Stalin portava un abric de cuiro i una cartutxera, com molts bolxevics, però Grigori va veure alguna cosa en aquell home que li va recordar no sabia què. Quan l’home es va girar per parlar amb Stalin, Grigori el va reconèixer i un tremolor de sorpresa i de terror se’n va apoderar.

Era Mikhaïl Pinski.

S’havia afegit a la revolució.





VI


Grigori estava exhaust. De cop es va adonar que feia dues nits que no dormia. Havia hagut de fer tantes coses que quasi no s’havia fixat que els dies havien anat passant. El cotxe blindat era el vehicle més incòmode en què havia viatjat mai, però, tot i així, s’hi va adormir mentre el portaven a casa. Quan Isaak el va despertar, va veure que ja era al davant. Es va preguntar si Katerina devia saber res del que havia passat. Esperava que no estigués gaire al cas de res, perquè així ell tindria el plaer d’explicar-li el triomf de la revolució.

Va entrar a la casa i va pujar l’escala ensopegant. Va veure llum a sota de la porta.

—Sóc jo —va dir, i va entrar.

Katerina seia al llit amb una criatureta als braços.

Grigori va sentir una il·lusió extraordinària.

—Ha arribat el petit! —va exclamar—. Que bonic que és!

—És una nena.

—Una nena!

—M’havies promès que series aquí —li va dir Katerina en to acusador.

—No ho sabia! —Es va mirar la nena—. Té els cabells foscos, com jo. Com li posarem?

—Et vaig fer arribar un missatge.

Grigori va recordar el guàrdia que li havia dit que algú el buscava. «Una llevadora…», havia dit l’home.

—Ostres! —va fer Grigori—. Estava tan enfeinat…

—Magda atenia un altre part —va dir Katerina—. Em va haver d’ajudar Xènia.

Grigori hi va posar cara de preocupació.

—Has patit gaire?

—És clar que he patit —li va etzibar ella.

—Em sap molt de greu. Però escolta’m! Hi ha hagut una revolució! Aquest cop una de debò… Hem pres el poder! Els bolxevics estan formant govern. —Se li va acostar per fer-li un petó.

—Ja m’ho pensava —va respondre Katerina, i va girar la cara.





29


Març de 1918





I


Walter era a la teulada de la petita església medieval del poble de Villefranche-sur-Oise, no gaire lluny de Saint-Quentin. Des de feia un temps el poble era la zona de descans i recuperació de la rereguarda i els francesos que hi quedaven en treien el màxim profit venent truites i vi —quan n’hi havia— als conqueridors. «Malheur la guerre», deien, «pour nous, pour vous, pour tout le monde». Malaurada la guerra, per a nosaltres, per a vosaltres, per a tothom. Els petits avenços dels aliats havien provocat la fugida de molts dels seus habitants i destrossat la meitat dels edificis; la línia del front era a tocar del poble, que s’havia convertit en una zona de concentració de tropes.

Als seus peus, a l’estret carrer que passava pel centre del poble, els soldats alemanys marxaven en files de quatre. Feia hores que la riuada de reclutes no s’aturava. Semblava que estiguessin preocupats i contents alhora, tot i saber que es dirigien a la primera línia del front. Provenien del front oriental. «Passi el que passi, aquest març a França és conseqüència dels avanços de febrer a Polònia», va pensar Walter.

Veure aquells homes omplia de goig el seu cor. Aquells soldats havien estat alliberats per l’armistici entre Alemanya i Rússia. Pocs dies abans els negociadors havien signat un acord de pau a Brest-Litovsk que significava la sortida de Rússia de la guerra de manera permanent. I Walter havia tingut un paper cabdal en aquell procés reeixit en donar suport a Lenin i als bolxevics.

En aquell moment l’exèrcit alemany tenia 192 divisions a França, mentre que feia només un any en tenia 129. Gran part de l’augment de tropes es devia a les unitats provinents del front oriental. Segons els Serveis Secrets alemanys, per primer cop hi tenien més homes que els aliats, que en conjunt disposaven de 173 divisions. Feia tres anys i mig que deien al poble alemany que el seu exèrcit estava a punt d’aconseguir la victòria. Aquest cop Walter pensava que era de debò.

No compartia les idees del seu pare que els alemanys eren una raça superior, però tampoc no veia amb mals ulls un possible domini alemany sobre tot Europa. Els francesos destacaven en moltes coses —gastronomia, pintura, moda, vi—, però no eren bons a l’hora de governar. Els funcionaris francesos es veien a si mateixos com una mena d’aristocràcia, i es pensaven que no hi havia cap problema si feien esperar hores els ciutadans. Una bona dosi d’eficiència germànica els atorgaria un munt de beneficis. El mateix passava amb els italians, tan desorganitzats. Però qui més se’n beneficiaria seria l’Europa de l’Est. El vell imperi rus s’havia quedat estancat a l’edat mitjana, amb els camperols ben esparracats morint-se de gana a les miserables barraques on vivien i amb lleis que permetien assotar qualsevol dona acusada d’adulteri. Alemanya portaria ordre, justícia i mètodes d’agricultura moderns. Ja havien inaugurat el primer servei de vols regulars entre Viena i Kíev, amb una freqüència similar a la dels trens. Després que Alemanya guanyés la guerra, una gran xarxa de vols arribaria a tots els punts d’Europa. I Walter i Maud criarien els seus fills en un món de pau i ordre.

Però aquella gran oportunitat de guanyar la guerra no duraria per sempre. Els americans començaven a arribar a Europa en un nombre prou significatiu. Els havia costat gairebé un any organitzar l’exèrcit, però en aquell moment ja tenien tres-cents mil soldats a França, i n’hi arribaven més cada dia. Alemanya havia de guanyar d’una vegada per totes, conquerir França i llançar al mar els aliats abans que els reforços nord-americans fessin decantar la balança de la quantitat d’efectius a favor seu.

L’atac imminent s’havia batejat com la Kaiserschlacht, la batalla de l’Emperador. Fos quin fos el resultat, es tractava de la darrera ofensiva dels alemanys.

Walter havia estat enviat de nou al front. Alemanya necessitava fins a l’últim efectiu per lluitar, sobretot en aquell moment, que havien perdut tants oficials. L’havien posat al capdavant d’un sturmbataillon, un batalló d’assalt, i havia fet un curset de formació en últimes tàctiques amb els seus homes. Alguns eren aguerrits veterans, però altres només eren adolescents, o homes grans, que havien reclutat a corre-cuita per fer front a una situació desesperada. Durant l’entrenament Walter els havia agafat afecte, però no volia implicar-se gaire amb uns homes als quals potser es veuria obligat a enviar a morir.

A Gottfried von Kessel, el vell antagonista de Walter a l’ambaixada alemanya de Londres, també l’havien enviat a fer aquell curset de formació. Malgrat que Gottfried no s’hi veia gaire, era capità del batalló de Walter. A més, la guerra no havia apaivagat gens la pompositat i prepotència que sempre l’havia caracteritzat.

Walter va rastrejar amb uns prismàtics el territori que l’envoltava. El dia era assolellat, fred i molt clar. Al sud, es distingia el riu Oise, amb tota la seva amplada endinsant-se en uns aiguamolls. Al nord quedava la terra fèrtil, esquitxada amb diminutes viles, masies, ponts, horts i petites extensions de bosc. A un parell de quilòmetres cap a l’oest començava la xarxa de les trinxeres alemanyes, i al darrere hi havia el camp de batalla. El ric paisatge treballat per l’home havia estat devastat per la guerra. Els antics camps de blat ara erms eren plens de cràters, talment la lluna; les viles només eren munts de pedres, els horts havien estat aixafats i els ponts, esfondrats. Si Walter s’hi fixava bé, era capaç de distingir cossos d’homes i cavalls en descomposició i carcasses destrossades de tancs calcinats.

Més enllà d’aquella terra de desolació hi havia els britànics.

Un fort retruny va fer girar Walter en direcció est. No havia vist mai aquell vehicle que s’apropava, però n’havia sentit a parlar. Era un canó autopropulsat, amb un tub immens i un mecanisme de tir muntat sobre un xassís de cent cavalls de potència. El seguia de prop un camió pesant; s’imaginava que anava carregat amb una munició de mida proporcional a l’arma. Darrere seu encara hi havia dos canons més. Les unitats d’artilleria que els conduïen agitaven les gorres com si fossin en una desfilada de la victòria.

Walter estava exultant. Aquells canons es podrien reubicar ràpidament a mesura que avançaven, i serien un reforç molt important per a la infanteria. Havia sentit a dir que un canó encara més gran estava atacant París des d’una distància d’uns cent quilòmetres. Era increïble.

Darrere dels canons va aparèixer un Mercedes 37/95 Double Phaeton que li va resultar molt familiar. Va sortir de la carretera, va aparcar a la plaça de l’Església, i de l’interior en va sortir el seu pare.

Què hi feia, allà?

Walter va abaixar el cap per poder passar pel llindar, va entrar al campanar i va baixar per l’estreta escala. La nau de l’església s’havia convertit en dormitori. Va córrer entre màrfegues i va ensopegar amb caixes que feien de taules i cadires.

A fora, el cementiri era cobert de ponts de trinxera, unes plataformes de fusta prefabricades amb les quals l’artilleria i els camions de subministraments podien franquejar les trinxeres britàniques després de l’atac de les tropes d’assalt. Les havien camuflat entre les làpides a fi que els avions enemics no les descobrissin.

El torrent cabalós d’homes i vehicles que travessaven el poble d’est a oest ja no era més que un fil d’aigua. Alguna cosa havia canviat de cop i volta.

Otto, vestit d’uniforme, el va saludar amb formalitat. Walter va notar que el seu pare estava emocionat i neguitós.

—Estem a punt de rebre una visita molt especial! —va exclamar sense més preàmbuls.

Això era una novetat.

—Qui?

—Ja ho veuràs.

Walter va suposar que es tractava del general Ludendorff, que en aquell moment exercia de comandant suprem.

—Què hi ve a fer, aquí?

—Adreçar-se als soldats, és clar. Si us plau, reuneix tots els homes aquí mateix, davant de l’església.

—Quant trigarà?

—Està a punt d’arribar.

—D’acord. —Walter va clavar una ullada a la plaça—. Sergent Schwab! Presenti’s. També vostè, caporal Grunwald, i vosaltres, veniu cap aquí.

Va enviar missatgers a l’església, a la cantina que havien instal·lat en un gran estable i al campament de les tropes, que era apostat sobre el pendent septentrional.

—D’aquí a quinze minuts vull tots els homes a la plaça de l’església correctament vestits. Ràpid, ràpid! —va ordenar Walter. Els emissaris van sortir corrents.

Walter va voltar per tot el poble informant els oficials i ordenant als soldats amb què topava que es dirigissin a la plaça, sense deixar de vigilar la carretera de l’est. Va trobar Schwarzkopf, el general de divisió, als afores, en una granja lletera que feia olor de formatge, acabant-se l’esmorzar a base de pa i sardines en conserva.

Al cap d’un quart d’hora s’havien reunit dos mil homes al punt de trobada, i deu minuts més tard tots estaven ben polits, amb els uniformes botonats i les gorres perfectament posades. Walter hi va portar un camió amb plataforma i el va aparcar, de cul, davant dels homes. Unes quants caixes de munició van fer d’esglaons per pujar-hi.

Otto va treure una catifa vermella del Mercedes i la va estendre davant de les escales.

Walter va cridar Grunwald i va enviar-lo a la teulada de l’església amb uns prismàtics i un xiulet. El caporal era un home alt, de mans i peus grans.

Llavors es van posar a esperar.

Va passar mitja hora. Una hora. Els homes es movien inquiets, les files es desfeien i s’encetaven converses.

Va passar una altra hora i Grunwald a la fi va fer sonar el xiulet.

—Prepareu-vos! —va bramar—. Ja ve!

Les ordres aquí i allà componien una cacofonia. Els homes van tornar a formar files. Una caravana de cotxes va entrar a la plaça.

Es va obrir la porta d’un cotxe blindat i tot seguit en va sortir un home amb uniforme de general. Però no era el cap petit, rodó i calb de Ludendorff. El visitant especial es movia incòmode, amb la mà esquerra a la butxaca de la guerrera, com si tingués el braç ferit.

Walter va adonar-se immediatament que es tractava del kàiser en persona.

El general de divisió Schwarzkopf s’hi va acostar per saludar-lo, i a mesura que els homes s’adonaven de qui era el visitant, la remor de les reaccions creixia més i més fins que es va convertir en una forta ovació. En un primer moment el general de divisió feia mala cara per la indisciplina, però el kàiser somreia amb satisfacció, i Schwarzkopf va mostrar ràpidament una expressió d’aprovació.

El kàiser va pujar els esglaons fins a la plataforma del camió i tot seguit va agrair les aclamacions. Quan es va apaivagar el bramul dels soldats, va començar a parlar:

—Alemanys —va dir—. Ara és l’hora de la victòria!

El van tornar a ovacionar, i Walter s’hi va afegir per primer cop.





II


A la una de la matinada del dijous 21 de març la brigada estava formada en les posicions més avançades, preparada per atacar. Walter i els seus oficials del batalló seien a dins del refugi d’una trinxera de la primera línia. Per alleujar l’angoixa de l’espera, feien petar la xerrada.

Gottfried von Kessel exposava l’estratègia de Ludendorff.

—Aquesta ofensiva a l’oest de França obrirà una escletxa entre britànics i francesos —va dir amb la seguretat que dóna la ignorància, com quan treballava amb Walter a l’ambaixada alemanya a Londres—. Llavors ens mourem cap al nord i envairem el flanc dret britànic al canal de la Mànega.

—No, no —negava el veterà tinent Von Braun—. Per a mi, el més intel·ligent, després de trencar la línia enemiga, és arribar a la costa atlàntica. Imagineu-vos-ho: una línia alemanya que parteixi França en dos. D’aquesta manera els francesos quedaran separats dels aliats.

—Però llavors tindrem enemics al nord i al sud! —va protestar Von Kessel.

Es va afegir un tercer participant a la conversa, el capità Kellerman.

—Ludendorff es mourà cap al sud —va predir—. Hem de prendre París. Això és l’únic que importa.

—París només té un valor simbòlic! —va replicar Von Kessel amb desdeny.

Tot eren especulacions, ja que no coneixien les intencions de l’alt comandament. Walter va sortir a la trinxera; escoltar aquelles converses sense solta el posava nerviós. Els soldats seien a terra, tranquils i silenciosos. Les hores prèvies a una batalla eren temps per a la reflexió i la pregària. El dia anterior havien posat vedella a l’estofat per sopar, un detall gens habitual. La moral era alta: tothom tenia la impressió que la fi de la guerra era a tocar.

La nit era clara, estelada. Les cuines de campanya ja servien l’esmorzar: pa negre i una mica de cafè amb gust de nap rodó. Havia plogut una mica, però ja havia escampat, i el vent gairebé havia parat de bufar. Això volia dir que es podrien disparar les bombes de gas tòxic. Els dos bàndols feien servir aquest gas, però Walter havia sentit a dir que en aquella batalla els alemanys farien servir una nova combinació: fosgen —mortal—, i gas lacrimogen. Aquest últim no era letal, però les caretes antigàs dels soldats no el filtraven. En teoria, el gas lacrimogen causaria irritació als ulls dels enemics, que s’haurien de treure les màscares, i llavors inhalarien el fosgen i moririen.

Havien apostat els canons de gran calibre al límit de terra de ningú. Walter no havia vist mai tanta artilleria aplegada. Les unitats apilaven la munició, i darrere seu havien preparat la segona cortina de foc, una nova línia de canons que substituiria la primera, amb els cavalls en posició.

A dos quarts de cinc tot continuava tranquil. Les cuines de campanya s’havien retirat i a les trinxeres les brigades seien a terra, esperant; els oficials s’estaven dempeus, vigilant la terra de ningú i la foscor on dormia l’enemic. Fins i tot els cavalls estaven en silenci. «Aquesta és la nostra darrera oportunitat de guanyar», va pensar Walter, i tot seguit es va preguntar si no hauria de resar.

Vint minuts abans de les cinc al cel es va veure esclatar una bengala blanca. La seva resplendor va apagar per un segon la brillantor de les estrelles. Tot seguit el gran canó que Walter tenia a la vora va disparar; la flamarada i l’estrèpit van ser tals, que va sortir propulsat cap enrere, com si l’haguessin empès. Això només era el principi. Un parell de segons més tard tota l’artilleria obria foc. El terrabastall era més fort que una tempesta de trons. Els flaixos i les flamarades il·luminaven les cares dels canoners mentre movien els pesants obusos i les càrregues de cordita. Walter intentava respirar pel nas, sense obrir la boca, ja que l’aire era ple de gasos i fums. El sòl tremolava ininterrompudament.

Ben aviat Walter va veure explosions i flamarades a la banda britànica: els obusos queien sobre dipòsits de munició i bidons de petroli. Walter, que ja havia estat sota el foc d’artilleria, es va compadir de l’enemic i va desitjar que Fitz no fos a l’altra banda en aquell moment.

Els canons estaven tan calents que escaldaven qui fos prou estúpid per tocar-los. L’escalfor els dilatava i distorsionava la trajectòria dels projectils. Per refredar-los les unitats d’artilleria usaven sacs remullats. Per mantenir-los humits en tot moment els reclutes omplien galledes d’aigua en els cràters més propers oberts pels obusos. La infanteria sempre estava disposada a ajudar les unitats d’artilleria abans d’un atac: un soldat enemic mort pels obusos era un home menys a qui havien de disparar en el camp de batalla.

Amb la llum del dia va arribar la boira. L’explosió de les càrregues il·luminava la zona propera als canons, però més lluny no es veia res. Walter estava preocupat perquè els canoners es veien obligats a disparar «sobre mapa». Afortunadament tenien plànols ben detallats i amb les posicions britàniques exactes, la majoria de les quals havien estat posicions alemanyes l’any anterior. Però amb aquelles condicions atmosfèriques era impossible corregir els trets amb la simple observació. Havien començat malament.

La boira es barrejava amb la fumera dels canons en disparar. Walter es va tapar la boca i el nas amb un mocador. Els britànics no disparaven, almenys no contra la seva secció, i això el va animar. Potser havien destruït l’artilleria enemiga. Entre els seus homes, només havia mort un alemany: un operador de morter al qual probablement per accident havia esclatat un obús dins del canó. Uns soldats se’n van emportar el cos, i un equip mèdic va embenar els ferits en l’accident.

A les nou del matí va ubicar els seus homes en les posicions de sortida: la tropa de guàrdies d’assalt estirada a terra darrere dels canons, i la infanteria regular, dempeus, a les trinxeres. Més enrere esperaven el seu torn la següent onada d’artilleria, els equips mèdics, els telefonistes, els proveïdors de munició i els missatgers.

La tropa d’assalt duia uns cascos nous, els anomenats «cubells de carbó». Eren els primers soldats que havien deixat d’utilitzar els acabats amb un punxó, els pickelhaube. D’arma, portaven la carrabina Mauser K98; el canó curt la feia poc fiable en distàncies llargues, però en lluites cos a cos a les trinxeres era més lleugera que la majoria dels fusells. Cada home portava dotze granades de mànec dins d’un sarró encreuat sobre el pit. D’aquesta mena de granada els anglesos en deien «passapuré», perquè recordava l’estri que feien servir les seves dones. Sembla que n’hi havia a totes les llars britàniques. A Walter l’hi havien explicat els presoners de guerra, ja que no havia posat mai els peus en una cuina d’aquell país.

Walter es va posar la careta antigàs i va fer un senyal als seus homes perquè l’imitessin i no s’intoxiquessin amb els fums llançats per les tropes alemanyes quan arribessin a la zona enemiga. Aleshores, a dos quarts de deu, es va aixecar. Es va penjar el fusell a l’esquena i amb cada mà va agafar una granada de mànec, com feia la tropa d’assalt en posició d’atac. Com que ningú no el podia sentir, no va cridar cap ordre. Per això va fer el senyal d’avançar amb el braç i va començar a córrer.

Ell i els seus homes es van endinsar en terra de ningú.

El sòl que trepitjaven era ferm i sec; feia setmanes que no plovia, i això era bo per als atacants, ja que es podien moure amb més facilitat, tant a peu com amb vehicles.

Corrien ajupits; els canons alemanys disparaven per sobre dels seus caps. Eren conscients de l’amenaça de ser tocats pels projectils propis, ja que els canoners podien errar i disparar massa curt, sobretot amb aquella boira que impedia als observadors d’artilleria afinar la punteria dels canoners. Però el risc pagava la pena. D’aquesta manera es podrien acostar ràpidament a les trinxeres enemigues i, un cop finalitzat el bombardeig, els britànics no serien a temps de tornar a les seves posicions i preparar els emplaçaments de metralladora, ja que abans la tropa d’assalt cauria damunt seu.

A mesura que penetraven en terra de ningú Walter temia que l’artilleria no hagués destruït el filferro espinós de l’enemic, ja que llavors perdrien molt de temps per tallar-lo.

A la dreta es va sentir una explosió, i tot seguit un crit. Un instant després li va cridar l’atenció una petita brillantor: una corda de trampa. Estaven sobre un camp de mines que no havien detectat abans. Va sentir una onada de pur pànic en adonar-se que si feia un altre pas podria sortir volant per l’aire. Però no va trigar a recuperar el control.

—Vigileu sota els peus! —va cridar, però les seves paraules es van perdre en el terrabastall de les bombes. Van continuar avançant; els equips mèdics es farien càrrec dels ferits, com sempre.

Tot seguit, a tres quarts menys cinc de deu, els canons van callar.

Ludendorff havia abandonat la vella tàctica de bombardejar amb foc d’artilleria dies abans d’iniciar un atac, ja que això donava massa temps a l’enemic per aconseguir reserves i provisions. Amb la nova tàctica havien calculat que en tenien prou amb cinc hores per confondre l’enemic, desmoralitzar-lo i impedir que es reorganitzés.

«En teoria», va pensar Walter.

Es va redreçar i va córrer encara més ràpid. Respirava acceleradament però a un ritme regular; suava poc i estava alerta però tranquil. En uns segons toparien amb l’enemic.

Va arribar al filat britànic. No estava totalment destruït, però tenia nombrosos forats i el va traspassar, sempre al capdavant dels seus homes.

Com que estaven a tocar de la línia enemiga i perquè no avancessin al descobert, els comandants de les companyies i de les seccions van ordenar amb gestos que els soldats es despleguessin.

«Ara la boira juga a favor nostre perquè ens amaga de l’enemic», va pensar Walter amb un petit estremiment d’eufòria. En aquell moment i en aquella posició, ja haurien d’estar sota l’infern del foc de metralladores enemigues. Però els britànics no els veien.

Va arribar a una zona en què el sòl estava totalment remogut pels obusos alemanys. Al principi només va veure cràters i munts de sorra, però tot seguit va descobrir una línia de trinxeres: havien arribat a la línia britànica, que estava feta miques. L’artilleria havia fet una bona feina.

Que hi havia algú a la trinxera? No se sentien trets. El millor era assegurar-se’n. Per si de cas, Walter va treure el fiador d’una granada i la va llançar a dins la trinxera. Després de l’explosió va mirar per sobre del parapet. Hi havia molts cossos a terra, tots immòbils. Qui no havia mort a conseqüència del foc de l’artilleria havia mort per l’impacte de la granada.

«Hem tingut sort, fins ara, però en qualsevol moment es pot acabar», va pensar Walter.

Va recórrer tota la línia per revisar el seu batalló. Mitja dotzena de soldats britànics s’havien rendit, estaven desarmats i tenien les mans sobre els seus cascos d’acer en forma de bol de sopa. En comparació amb els alemanys que els havien fet presoners, semblaven ben alimentats.

El tinent Von Braun apuntava els presoners amb el fusell, però Walter no volia que els seus oficials perdessin temps tractant amb presoners. Es va treure la careta antigàs; els enemics no en portaven.

—Endavant! —els cridava en anglès—. Cap allà, cap allà. —Assenyalava les línies alemanyes.

Els britànics obeïen, dòcils i contents de deixar enrere la batalla i salvar la vida.

—Deixa’ls estar —va cridar a Von Braun—. Les unitats de la rereguarda ja se n’encarregaran. Vosaltres heu de continuar avançant.

Aquell era l’objectiu de la tropa d’assalt.

Walter va continuar endavant. Durant centenars de metres, van continuar veient el mateix espectacle: trinxeres destruïdes, baixes enemigues i absència de resistència. Llavors va sentir foc de metralladora, i tot seguit va topar amb una secció que s’havia refugiat en uns cràters causats pels obusos. Es va estirar a terra, al costat del sergent, un bavarès que es deia Schwab.

—No veiem l’emplaçament —va dir Schwab—, només disparem a tot el que sentim.

Schwab no havia entès la tàctica. Les tropes d’assalt evitaven els emplaçaments fortificats. La infanteria, que els venia al darrere, se n’ocupava.

—No s’aturi! —li va manar Walter—. Envolti la metralladora.

Quan el foc enemic va cessar es va aixecar i gesticulant va ordenar als seus homes que s’aixequessin. Es van allunyar de la metralladora i van entrar en una trinxera buida.

Va tornar corrent al costat de Gottfried. El tinent tenia a les mans una capsa de galetes, i n’estava menjant una.

—Increïble! —va exclamar—. Com mengen els britànics!

Walter li va arrabassar la capsa de les mans.

—Ets aquí per lluitar, no per menjar, coi d’estúpid! —va bramar—. Tira endavant!

El va sorprendre alguna cosa que s’escapolia entre les seves cames: un conill es feia fonedís en la boira. L’artilleria els havia destruït els caus.

Va mirar la brúixola per assegurar-se que seguien en direcció oest; no sabia si les trinxeres per on passaven eren de comunicació o de subministrament, i per tant no en podia establir l’orientació.

Sí que sabia, però, que els britànics havien imitat els alemanys construint nombroses línies de trinxeres. Després d’haver passat la primera, esperava trobar ben aviat la segona, fortament defensada, l’anomenada línia Vermella, i llavors —si la traspassaven— una última trinxera a l’oest, a un quilòmetre i mig aproximadament, la línia Marró.

Després ja no hi havia res més fins a la costa occidental, excepte camps i més camps.

Uns quants obusos van esclatar davant seu. No els havien disparat els britànics, ja que, en aquest cas, devien fer foc sobre les pròpies defenses. Havia de ser la següent cortina de foc alemanya. Amb els seus homes estaven a punt de superar l’abast de l’artilleria pròpia. Es va girar. Per sort tenia a l’esquena la majoria de la seva gent. Va aixecar els braços.

—Poseu-vos a cobert! —va cridar—. Passeu l’ordre!

Gairebé no va caldre, ja que tothom havia tingut la mateixa idea. Es van retirar uns quants metres i buscaren protecció en les trinxeres buides.

Walter estava exultant. L’operació transcorria com esperava.

A dins la trinxera, a terra, hi havia tres soldats britànics. Dos no es movien, i el tercer gemegava de dolor. On era, la resta? Potser havien fugit, i potser els tres soldats enemics formaven part d’una brigada suïcida que s’havia quedat defensant aquella posició indefensable per facilitar la fugida dels companys que es batien en retirada.

Un dels dos morts era un home molt alt, de mans i peus grans. Grunwald no s’ho va pensar i li va treure les botes.

—Són de la meva talla! —va explicar a Walter, el qual no es va veure amb cor d’aturar-lo; les botes de Grunwald estaven plenes de forats.

Va seure per recobrar l’alè. Hi va tornar a pensar, i va concloure que tot plegat no podia haver anat millor.

Al cap d’una hora els canons alemanys van callar de nou. Walter va reunir els seus homes i es van tornar a posar en marxa.

A mig camí d’una llarga pujada va sentir unes veus. Va aixecar una mà i els homes de més a la vora es van aturar. Una mica més endavant, algú va dir en anglès:

—Collons, no s’hi veu res!

Walter va notar un accent familiar. Era australià? Semblava més aviat indi. Una altra veu va dir, amb el mateix accent:

—Millor que no et vegin, així no et podran disparar!

Walter va tenir un flaix i es va veure transportat al 1914, a Gal·les, a la gran mansió de Fitz. Els criats de la residència tenien aquell accent.

Els homes que tenia al davant, en un camp destrossat de França, eren gal·lesos.

Sobre els seus caps, el cel es començava a obrir.





III


El sergent Billy Williams esguardava la boira. Per sort el foc d’artilleria s’havia aturat, però aquell fet només volia dir una cosa: els alemanys s’acostaven. Què havia de fer?

No li havien donat ordres. La seva secció ocupava un reducte, un emplaçament defensiu situat en una llarga rampa a força distància de la primera línia. Quan el temps era normal, la posició proporcionava una àmplia vista sobre el llarg pendent, que baixava lentament fins a un munt de runa que devia pertànyer als edificis d’una granja. Una trinxera els connectava amb altres reductes, però no els veien per culpa de la boira. Normalment les ordres venien de la rereguarda, però aquell dia no n’havien arribat. El telèfon estava tallat, segurament a causa de la càrrega enemiga.

Els homes s’estaven dempeus o seien a la trinxera. Havien sortit del refugi quan el bombardeig havia cessat. De vegades, a mig matí, les cuines de campanya enviaven un carretó amb una gran tetera de te calent, però aquell dia no tindrien tanta sort. Les racions de reserva s’havien acabat a l’hora d’esmorzar.

La secció tenia una metralladora lleugera Lewis de fabricació americana. L’havien ubicat al mur posterior de la trinxera, a sobre del refugi. El que l’operava era el noi del reformatori, George Barrow, de dinou anys. Un bon soldat, d’educació tan minsa que es pensava que l’últim invasor d’Anglaterra havia estat Norman el Conqueridor. George seia rere la seva arma fumant una pipa, protegit de les bales perdudes pel panell d’acer del parapet.

També disposaven d’un morter Stokes, una arma molt útil que disparava projectils de set centímetres i mig de diàmetre a una distància d’uns vuit-cents metres. El caporal Johnny Ponti, germà del Joey Ponti que havia mort a la batalla del Somme, el dominava amb una precisió letal.

Billy va pujar fins a la metralladora i es va quedar al costat de George; la visibilitat, però, encara era molt reduïda.

—Hi ha altres països amb imperis com el nostre, Billy? —va preguntar George.

—Sí —va respondre—. Els francesos posseeixen gran part del nord d’Àfrica, i els holandesos les Índies Orientals, i els alemanys el sud-oest d’Àfrica…

—Vaja —va dir George, una mica decebut—. Ho havia sentit a dir, però no em pensava que fos veritat.

—Per què no?

—Quin dret tenen a dominar altres pobles?

—I per què nosaltres podem dominar Nigèria, Jamaica o l’Índia?

—Perquè som britànics.

Billy va assentir. George Barrow, que òbviament no havia vist mai cap atles, se sentia superior a Descartes, Rembrandt i Beethoven. I no era un cas únic. Al col·legi tothom havia estat adoctrinat i tothom rebia la seva dosi de propaganda. Allà els explicaven les victòries de l’exèrcit britànic, però mai les derrotes. Els parlaven de la democràcia a Londres, però no de la tirania al Caire. Quan els parlaven de la justícia britànica, no esmentaven les fuetades a Austràlia, la fam a Irlanda o les massacres a l’Índia. Els ensenyaven que els catòlics havien cremat protestants a la foguera, però segurament quedarien bocabadats si sabessin que els protestants havien fet el mateix amb els catòlics sempre que n’havien tingut l’ocasió. Pocs havien tingut pares com el de Billy, que havia ensenyat al seu fill que el món dibuixat pels mestres era pura fantasia.

Però Billy no tenia temps de corregir George. L’aclaparaven altres preocupacions.

El cel es va obrir una mica. Billy pensava que la boira escampava a poc a poc, però en un tres i no res va desaparèixer totalment.

—Maleït sigui! —va exclamar George.

Al cap d’una dècima de segon Billy va veure el que havia sobtat George. A uns quatre-cents metres centenars de soldats pujaven pel pendent en direcció on ells eren.

Billy va saltar a dins de la trinxera. Molts dels seus companys havien vist l’enemic al mateix temps, i les seves exclamacions de sorpresa havien alertat la resta. Billy va mirar a través d’un orifici d’un panell d’acer del parapet. Com que els britànics estaven amagats a les trinxeres i eren menys visibles, els alemanys van reaccionar una mica més tard que ells. Un o dos es van aturar, però la resta va continuar corrent cap endavant.

Al cap d’un minut van sonar els primers espetecs dels fusells per tota la trinxera. Van caure uns quants alemanys. La resta es van llançar a terra; es van posar a cobert als forats que havien fet els projectils i darrere d’algun matoll esquifit. La metralladora Lewis també va començar a disparar per sobre del cap de Billy. La fressa que feia era com la dels xerracs. Al cap d’uns segons els alemanys van obrir foc. Billy va veure, satisfet, que semblava que no tenien ni metralladores ni foc de morter. Un dels seus homes va fer un xiscle. Potser un alemany amb bona punteria havia vist un soldat britànic que, imprudent, havia volgut donar una ullada per sobre del parapet. O potser més aviat un afortunat tirador havia esberlat el desventurat cap d’un britànic.

Tommy Griffiths es va acostar a Billy.

—Han tocat Dai Powell —va dir.

—Ferit?

—Mort. L’han tocat al cap.

—Merda —es va lamentar Billy.

La senyora Powell, la seva mare, ja no tindria ningú a qui enviar els jerseis que teixia amb tan bona traça.

—Li he pres la col·lecció de la butxaca —va dir Tommy.

Dai tenia una pila de postals pornogràfiques que havia comprat a un francès. Hi sortien noies grassonetes amb grans mates de pèl púbic. La majoria dels homes del batalló se les havien passat de l’un a l’altre.

—Per què? —va preguntar Billy, distret, tot vigilant l’enemic.

—No vull que arribin a casa seva, a Aberowen.

—Ah, sí.

—Què en faig?

—Recoi, Tommy, en parlem després, d’acord? Ara mateix m’haig de preocupar d’uns quants centenars d’alemanys.

—Perdona, Bill.

Quants alemanys hi havia? Era difícil fixar una quantitat fiable al bell mig del camp de batalla, però Billy en va calcular uns dos-cents, tot i que segurament n’hi havia més d’amagats. Va deduir que es tractava d’un batalló, molt més nombrós que la seva secció de quaranta homes.

Què havia de fer?

Durant les darreres vint-i-quatre hores no havia vist cap més oficial i ell era, per tant, qui tenia el rang més alt. La situació era a les seves mans. I necessitava un pla.

Ja feia molt de temps que no s’indignava per la incompetència dels oficials superiors. Tot plegat formava part del sistema de classes que li havien ensenyat a menysprear des de petit. Les poques ocasions en què s’havia vist obligat a manar no s’hi havia trobat gens a gust. Havia sentit el pes d’una gran responsabilitat i el terror de prendre decisions equivocades que podrien causar la mort dels seus companys.

Si els alemanys atacaven frontalment, la seva secció no tindria cap oportunitat de sobreviure. Però l’enemic no coneixia els seus punts febles. Com podien fer veure que disposaven de més efectius dels que tenien?

Li va passar pel cap la idea de la retirada, però se suposava que els soldats no fugien tan bon punt els atacaven. La seva posició era un punt defensiu, i la seva obligació era mantenir-lo.

De moment es quedarien i lluitarien.

Un cop va haver pres aquesta decisió, en van seguir altres.

—Buida’ls un altre tambor, George! —va cridar. Mentre la Lewis obria foc, Billy recorria tota la trinxera—. Manteniu un foc constant, nois! —els manava—. Fem-los creure que som centenars.

Va veure el cos de Dai Powell a terra. Al voltant del forat del cap tenia tot de sang negra. Sota la guerrera duia un dels jerseis de la seva mare. Era un peça marró, molt lletja, que sens dubte havia fet la feina de mantenir-lo abrigat.

—Descansa en pau, amic —va murmurar Billy.

Va trobar Johnny Ponti al final de la trinxera.

—Dispara aquest coi de morter Stokes, Johnny —va ordenar—. Fes que aquests fills de puta saltin per l’aire.

—Sí, senyor —va respondre Johnny. Va situar a terra l’arma bípeda—. Quin abast? Cinc-cents metres?

El company de Johnny era un noi amb cara de pa de quilo anomenat Suet Hewitt. Hewitt va pujar a l’esglaó des d’on disparaven i va mirar el camp de batalla.

—Sí, de cinc-cents a sis-cents metres —va dir.

Billy hi va clavar una ullada, però Suet i Johnny ja havien treballat plegats abans i els va deixar la decisió final.

—Dues anelles, doncs, a quaranta-cinc graus —va dir Johnny.

Les bombes autopropulsades de morter podien augmentar el seu abast amb càrregues addicionals en forma d’anella.

Johnny va pujar l’esglaó per donar-hi un altre cop d’ull, i aleshores va ajustar-ne l’abast. Els soldats que hi havia al voltant es van fer a un costat. Johnny va carregar el canó amb un projectil. Quan aquest va tocar el fons del tub, el fiador es va obrir, va activar el propulsor i va disparar la bomba.

No va tocar l’objectiu, sinó que va caure a força distància dels enemics més propers.

—Cinquanta metres més lluny, i un pèl a la teva dreta —va cridar Suet.

Johnny va fer els ajustaments que li deien i va disparar de nou. La segona bomba va caure sobre un forat d’obús on alguns alemanys s’havien posat a cobert.

—Perfecte! —va cridar Suet.

Billy no podia veure si havien causat baixes, però el foc va obligar els enemics a mantenir-se ben quiets.

—En vull una dotzena com aquests! —va exclamar.

Billy es va aturar darrere de Robin Mortimer —l’oficial que havien repudiat—, que estava apostat sobre l’esglaó, disparant a un ritme constant. Quan Mortimer es va aturar per recarregar, va veure Billy.

—Porta’m més munició, Taffy —va dir. Com sempre, fins i tot quan donava un cop de mà, el seu to era esquerp—. Així no ens en quedarem sense alhora.

Billy va assentir.

—Bona idea, gràcies.

El magatzem de munició estava ubicat cent metres enrere, al final d’una trinxera de comunicació. Va arreplegar dos reclutes que amb prou feines sabien disparar en línia recta.

—Jenkins i Nosey, més munició! Ara mateix!

Els dos nois van fer via.

Billy va clavar una altra ullada per l’orifici del parapet. Un alemany es va aixecar. Billy va deduir que es tractava de l’oficial, i que estava a punt de llançar un atac. Li va caure el cor als peus. Segurament els alemanys pensaven que se les veien només contra unes quantes dotzenes d’homes i que els podrien passar per sobre fàcilment. Però estava equivocat. L’oficial va fer un gest de marxa enrere i tot seguit va començar a desfer el camí. Els seus homes el van imitar. La secció de Billy els disparava sense treva, tot cridant-los mentre fugien. Van tenir temps d’abatre dos homes abans que desapareguessin del seu abast.

Els alemanys van arribar a la granja esfondrada i es van posar a cobert entre la runa.

Billy no va poder evitar somriure. Havia fet recular una força deu vegades més gran que la seva. «M’haurien de fer general», va pensar.

—Alto el foc! —va cridar—. Ja són fora del nostre abast!

Jenkins i Nosey van aparèixer carregats de caixes de munició.

—Porteu-ne més, nois —va dir—. En qualsevol moment podrien tornar.

Però quan va mirar de nou, va veure que els alemanys tenien altres plans. S’havien separat en dos grups, que s’allunyaven a dreta i esquerra del munt de runa. Encara fora del seu abast, van començar a envoltar la posició britànica.

—Collons! —va exclamar Billy.

Els alemanys s’endinsarien entre la seva posició i els reductes més propers, i llavors els atacarien des dels dos flancs. O, si no, depassarien la seva posició i deixarien que la rereguarda els escombrés. En qualsevol cas, aquella posició estava a punt de caure en mans de l’enemic.

—Baixa la metralladora, George —va ordenar Billy—. I tu, Johnny, desmunta el morter. Que tothom reculli les seves pertinences. Retirada!

Es van penjar els fusells i les motxilles, es van dirigir a la trinxera de comunicació més propera i van començar a córrer.

Billy va mirar a dins del refugi i es va assegurar que era buit. Va treure el fiador d’una granada i la va llançar a dins. No volia deixar provisions a l’enemic.

Llavors va seguir els seus homes en la fugida.





IV


A última hora de la tarda Walter i el seu batalló havien ocupat tota una línia de trinxeres de la rereguarda britànica.

Estava cansat però molt satisfet. El batalló havia participat en un parell d’escaramusses perilloses, però en cap lluita sostinguda. Gràcies a la boira, la tàctica de la tropa d’assalt havia funcionat encara millor del que esperaven. Havien escombrat la feble resistència britànica, havien evitat els emplaçaments fortificats i havien aconseguit ocupar un territori prou extens.

Walter va entrar en un refugi, acompanyat per la majoria dels seus homes. L’espai tenia un cert ambient casolà, com si els britànics hi haguessin viscut des de feia força temps. Hi havia fotografies de revistes a les parets, una màquina d’escriure a sobre d’una caixa cap per avall, coberts i vaixella a dins de capses de galetes buides, i fins i tot una manta estesa sobre unes quantes caixes, a manera d’estovalles. Walter va deduir que es tractava del quarter general d’un batalló.

Els seus homes no van trigar gaire a trobar els aliments. Hi havia galetes salades, melmelada, formatge i pernil. No es va veure amb cor d’impedir que mengessin, però sí de prohibir-los d’obrir cap ampolla de whisky. En un armari tancat amb clau que van esbotzar, hi van trobar un pot de cafè. Un dels soldats va fer un petit foc a fora i va escalfar una mica d’aigua. Va afegir una mica de llet condensada d’una llauna al cafè i en va donar una tassa a Walter. Estava deliciós.

—He llegit al diari que als britànics els escassegen els aliments, com a nosaltres —va dir el sergent Schwab tot alçant un pot de melmelada que s’empassava a cullerades—. Déu n’hi do, quina escassetat!

Walter sempre s’havia preguntat quan esbrinarien la veritat els seus homes. Feia temps que sospitava que les autoritats alemanyes exageraven els efectes dels atacs per mar contra els subministraments aliats. I aquell refugi era la confirmació de la mentida, per a ell i els seus homes. A la Gran Bretanya hi havia racionament, però els britànics no semblaven morir-se de gana. Els alemanys, sí.

Les forces enemigues en retirada havien deixat un mapa ben a la vista de tothom. Walter va comparar-lo amb el seu i va veure que no eren gaire lluny del canal Crozat. Això volia dir que els alemanys havien recuperat en només un dia el territori que els aliats havien guanyat lluitant durant cinc mesos, i pagant un preu molt alt en la batalla del Somme feia dos anys.

La victòria ja era a tocar.

Walter va seure davant de la màquina d’escriure i va començar el seu informe.





30


De final de març a abril de 1918





I


El cap de setmana de Pasqua, Fitz va celebrar una festa a Ty Gwyn. Tenia un bon motiu per fer-la. Els homes que havia convidat s’oposaven amb força, com ell, al nou règim de Rússia.

El convidat estrella era Winston Churchill.

Winston estava afiliat al Partit Liberal, se’n podia esperar que simpatitzés amb els revolucionaris, però també era nét d’un duc i tenia una certa vena autoritària. Fitz l’havia considerat durant molt de temps un traïdor a la seva classe, però ara se sentia inclinat a perdonar-lo, perquè odiava apassionadament els bolxevics.

Winston hi va arribar Divendres Sant. Fitz va enviar el Rolls-Royce a l’estació d’Aberowen a recollir-lo. Menut i poca cosa, amb els cabells rogencs i la pell rosada, va entrar ple d’energia a la sala. Tenia les botes molles de pluja, duia un vestit ben tallat de xeviot de color blat i un llaç del mateix color blau que els seus ulls. Tenia quaranta-tres anys, però encara desprenia un aire juvenil en la seva manera de saludar els coneguts i d’encaixar amb els convidats que no coneixia.

Va donar un cop d’ull als relleus de fusta, al paper pintat estampat, a la llar de foc de pedra tallada i al mobiliari de roure fosc, i va dir:

—Fitz, casa seva està decorada com el palau de Westminster!

Tenia motius per estar eufòric. Tornava a formar part del govern. Lloyd George l’havia fet ministre de Municions. S’havia parlat molt del motiu pel qual el primer ministre havia tornat a comptar amb un col·lega tan problemàtic i imprevisible, i el consens era que s’estimava més tenir-lo controlat dins del govern que fora criticant-ho tot.

—Els seus miners del carbó donen suport als bolxevics —va dir Winston, mig divertit mig disgustat. Va seure i va estirar les botes molles cap al sorollós foc de carbó—. Hi havia banderes vermelles onejant a mig pal en cases que he vist venint cap aquí.

—No tenen ni idea del que demanen —va dir Fitz amb menyspreu. Però rere el seu desdeny amagava un sentiment de neguit profund.

Winston va acceptar una tassa de te de Maud i va agafar un panet dolç amb mantega d’una safata que li oferia un criat.

—He sentit a dir que va patir una pèrdua a la família.

—Els pagesos van matar el meu cunyat, el príncep Andrei, i la seva esposa.

—Em sap molt de greu.

—Bea i jo érem allà quan va passar i ens en vam escapar pels pèls.

—Això m’han dit!

—La gent del poble s’ha apoderat de les seves terres, una finca immensa que per dret és l’herència del meu fill, i el nou règim ha legitimat aquest robatori.

—Ja ho sé. El primer que va fer Lenin va ser aprovar el seu decret sobre la terra.

—Si hem de ser justos, Lenin també ha imposat la jornada de vuit hores per als treballadors i l’educació de franc per a tots els infants —va dir Maud.

Fitz es va empipar. Maud no tenia tacte. Aquell no era el moment de defensar Lenin.

Però Winston era un bon adversari.

—I un decret sobre la premsa que prohibeix els diaris que s’oposen al govern —va contraatacar—. Aquesta és la llibertat socialista.

—Els drets del meu fill no són l’única raó, ni tan sols la principal, de la meva preocupació —va dir Fitz—. Si els bolxevics continuen amb el que han fet a Rússia, què vindrà a continuació? Els miners gal·lesos ja pensen que el carbó que és a molta profunditat no pertany al propietari de la terra. Els dissabtes a la nit se sent cantar «La bandera roja» a la meitat dels pubs de Gal·les.

—El règim bolxevic s’ha d’estrangular de bon començament —va dir Winston. Semblava pensarós—. Estrangular de bon començament —va repetir, encantat amb l’expressió.

Fitz va dominar la seva impaciència. De vegades Winston es pensava que havia inventat un pla d’acció quan l’únic que havia fet era encunyar una frase.

—Però no hi estem fent res! —va exclamar Fitz amb exasperació.

Va sonar el gong que avisava que era l’hora de canviar-se de roba per sopar. Fitz no va insistir en la conversa: tenia tot el cap de setmana per expressar la seva opinió.

Tot anant cap al seu vestidor, es va adonar que, contràriament al costum, no havien portat Boy a la sala a prendre el te. Abans de canviar-se, va baixar pel passadís cap a l’ala dels nens.

Boy ja tenia tres anys i tres mesos, i ja no era un nadó, sinó un nen, amb els ulls blaus i els rínxols rossos de Bea, que caminava i enraonava. El va trobar assegut davant de la llar de foc, embolicat amb una manta, mentre la bonica i jove mainadera Jones li llegia en veu alta. El senyor per dret de milers d’hectàrees de terres cultivables a Rússia s’estava xuclant el polze. No va saltar al coll de Fitz com feia normalment.

—Que no es troba bé? —va preguntar Fitz.

—Té mal de panxa, senyor.

A Fitz, la mainadera Jones li recordava una mica Ethel, però no era tan intel·ligent.

—Miri de ser més precisa —va dir Fitz, impacient—. Què li passa a la panxa?

—Ha tingut diarrea.

—Com carai l’ha agafat?

—No ho sé. El lavabo del tren no estava gaire net…

Amb això endossava la responsabilitat a Fitz, que havia arrossegat la seva família a Gal·les per una festa. Va reprimir un renec.

—Ha avisat el metge?

—El doctor Mortimer ja ve cap aquí.

Fitz es va dir que no havia de ser tan aprensiu. Els nens tenien infeccions sense importància cada dos per tres. Ell mateix, de petit, quantes vegades no havia tingut mal de panxa? Tot i així, de vegades els nens morien de gastroenteritis.

Es va agenollar davant del sofà, posant-se a l’alçada del seu fill.

—Com està, el meu soldadet?

La veu de Boy era letàrgica.

—Tinc cagarrines.

Devia haver sentit aquella expressió vulgar als criats. Fins i tot la va dir amb l’entonació gal·lesa. Fitz, però, va decidir no fer enrenou per això en aquell moment.

—De seguida vindrà el metge —va dir—. I et posaràs bo.

—No em vull banyar.

—Potser aquesta nit no caldrà que et banyis. —Fitz es va aixecar—. Avisi’m quan arribi el metge —va dir a la mainadera—. Hi vull parlar personalment.

—Molt bé, senyor.

Va sortir de la cambra dels nens i va anar al seu vestidor. El seu ajudant de cambra li havia preparat la roba de gala, amb els gafets de diamants a la camisa i els botons de puny de conjunt a les mànigues, un mocador de fil net a la butxaca de l’americana i un mitjó de seda dins de cada sabata de pell.

Abans de canviar-se va anar a l’habitació de Bea.

Estava embarassada de vuit mesos.

Fitz no l’havia vist així quan estava embarassada de Boy. Se n’havia anat a França l’agost de 1914, quan només estava de quatre o cinc mesos, i no havia tornat fins després del naixement de Boy. Anteriorment no havia estat testimoni d’aquella inflor espectacular, ni s’havia meravellat davant de la impressionant capacitat del cos per canviar i dilatar-se.

Bea estava asseguda davant del tocador, però no es mirava al mirall. Estava tirada enrere, amb les cames separades i les mans sobre el ventre inflat. Tenia els ulls tancats i estava pàl·lida.

—No sé com posar-me per estar còmoda —es va queixar—. No estic bé ni dreta, ni asseguda, ni estirada; em fa mal tot.

—Hauries d’anar a la cambra dels nens a veure Boy.

—Hi aniré de seguida que em vegi amb forces! —va contestar ella bruscament—. No hauria d’haver vingut. És absurd que hagi de fer una festa en aquest estat.

Fitz sabia que tenia raó.

—Però necessitem el suport d’aquests homes si volem fer alguna cosa amb els bolxevics.

—A Boy encara li fa mal la panxa?

—Sí. Ara ve el metge.

—Doncs, ja que és aquí, envia-me’l, encara que dubto que un metge de poble em pugui ajudar gaire.

—Ho diré al servei. M’imagino que no baixaràs a sopar.

—Com vols que baixi trobant-me tan malament?

—Només t’ho preguntava. Maud pot presidir la taula.

Fitz va tornar al seu vestidor. Amb l’excusa de la guerra, alguns homes havien abandonat els fracs i les corbates blanques, i es posaven esmòquings i corbates negres per sopar. Fitz no entenia per què. Per què la guerra havia d’obligar els homes a vestir amb informalitat?

Es va posar la roba de gala i va baixar.





II


Després de sopar, mentre els servien el cafè a la sala, Winston va dir provocadorament:

—Bé, lady Maud, finalment les dones han obtingut el dret a votar.

—Només algunes —va dir ella.

Fitz sabia que estava decebuda perquè el projecte de llei només incloïa les dones de més de trenta anys que eren cap de família o esposes de caps de família. En canvi, a Fitz l’empipava que s’hagués aprovat fins i tot això.

Churchill va continuar amb certa malícia:

—En part ho ha d’agrair a lord Curzon, aquí present, que sorprenentment es va abstenir quan es va votar el projecte de llei a la Cambra dels Lords.

El comte Curzon era un home intel·ligent amb uns aires d’encarcarada superioritat que es veien intensificats per la cotilla metàl·lica que portava per a l’esquena. Li havien fet un rodolí:


Comte Curzon, virrei pedant,

no et distingeixes pel teu encant.



Havia estat virrei a l’Índia i ara era el president de la Cambra dels Lords i un dels cinc membres del gabinet de Guerra. També era president de la Lliga d’Oposició al Sufragi Femení, o sigui que la seva abstenció havia sorprès el món polític i havia decebut enormement els opositors al vot per a les dones, com ara Fitz.

—El projecte de llei havia estat aprovat a la Cambra dels Comuns —va dir Curzon—. Em va semblar que no podíem desafiar els membres elegits del Parlament.

Fitz encara estava enfadat per això.

—Però els lords hi són per examinar a fons les decisions dels comuns, i per corregir-ne els excessos. I precisament aquest era un cas exemplar!

—Si haguéssim tombat el projecte de llei, crec que els comuns s’ho haurien pres malament i ens l’haurien tornat a enviar.

Fitz va arronsar les espatlles.

—D’això, ja n’hem parlat.

—Malauradament la Comissió Bryce està reunida.

—Oh! —Fitz no hi havia pensat. La Comissió Bryce estava estudiant la reforma de la Cambra dels Lords—. Va ser per això, doncs?

—Aviat faran públic el seu informe. No ens podem permetre una batalla amb els comuns abans que ho facin.

—No. —Amb molta recança, Fitz li va haver de donar la raó. Si els lords feien un intent declarat de desafiar els comuns, Bryce podia recomanar retallar el poder de la cambra alta—. Podríem perdre tota la nostra influència…, per sempre.

—Aquest va ser, de fet, el raonament que va fer que m’abstingués.

De vegades, la política deprimia Fitz.

Peel, el majordom, va servir una tassa de cafè a Curzon i va murmurar a Fitz:

—El doctor Mortimer és a l’estudi petit, senyor, esperant que tingui un moment per rebre’l.

Fitz estava preocupat pel mal de panxa de Boy i es va alegrar de la interrupció.

—El vaig a veure —va dir Fitz. Es va disculpar amb els convidats i va sortir de la sala.

L’estudi petit estava moblat amb peces que no entonaven amb la resta de la casa: una incòmoda cadira gòtica tallada, una pintura d’un paisatge escocès que no agradava a ningú i el cap de tigre que el pare de Fitz havia caçat a l’Índia.

Mortimer era un metge competent de la zona que desprenia seguretat en si mateix, com si pensés que d’alguna manera la seva professió el situava en el mateix pla que un comte. Tanmateix, era prou educat.

—Bona nit, senyor —va dir—. El seu fill té una infecció gàstrica lleugera que probablement no és greu.

—Probablement?

—He fet servir aquesta paraula expressament. —Mortimer enraonava amb un accent gal·lès moderat per l’educació que havia rebut—. Els científics tractem amb probabilitats, mai amb certeses. Als seus miners els dic que baixen cada dia al pou sabent que probablement no hi haurà cap explosió.

—Ja. —Això no era un gran consol per a Fitz—. Ha vist la princesa?

—Sí. Ella tampoc no està greu. De fet, no està ni malalta, però està de part.

Fitz es va sobresaltar.

—Què?

—Es pensava que estava de vuit mesos, però ho havia calculat malament. Està embarassada de nou mesos i si tot va bé tot plegat haurà acabat d’aquí a unes quantes hores més.

—Qui és amb ella?

—Les seves minyones li fan companyia. He fet cridar una llevadora competent i jo mateix puc atendre el part, si ho desitja.

—És culpa meva —va dir Fitz amb amargor—. No l’hauria d’haver convençut perquè marxés de Londres.

—Cada dia neixen nens perfectament sans fora de Londres.

Fitz va tenir la sensació que se’n mofava, però no en va fer cas.

—I si alguna cosa va malament?

—Conec la reputació del seu metge a Londres, el professor Rathbone. No hi ha dubte que és un metge de renom, però crec que puc dir amb seguretat que he portat més nens al món que ell.

—Nens de miners.

—Sí, la majoria. Tanmateix al moment del part no hi ha diferències visibles entre ells i els petits aristòcrates.

S’estava mofant de Fitz.

—No m’agrada el seu to.

Mortimer no es va deixar intimidar.

—A mi tampoc el seu —va dir—. Ha deixat clar, sense cap mena de cortesia, que em considera inepte per tractar la seva família. Me n’aniré amb molt de gust. —Va recollir la seva maleta.

Fitz va sospirar. Aquella discussió era una bestiesa. Estava enfadat amb els bolxevics, no amb aquell gal·lès de classe mitjana tan susceptible.

—Au, no faci bestieses.

—Miro de no fer-ne. —Mortimer va anar cap a la porta.

—No representa que ha de posar els interessos dels seus pacients per davant de tot?

Mortimer es va aturar a la porta.

—Déu meu senyor, trobo que té molta cara, Fitzherbert.

Poques persones havien parlat mai així a Fitz. Però es va empassar la resposta mordaç que li va venir al cap. Trigaria hores a trobar un altre metge. Bea no li perdonaria mai que deixés marxar Mortimer per una enrabiada.

—Oblidaré el que m’ha dit —va dir Fitz—. De fet, oblidaré tota aquesta conversa, si vostè fa el mateix.

—Suposo que això és el més semblant a una disculpa que obtindré de vostè.

Ho era, però Fitz no va dir res.

—Pujaré a veure la seva dona —va dir el metge.





III


La princesa Bea no va donar a llum en silenci. Els seus crits se sentien per tota l’ala principal de la casa, on tenia la seva habitació. Per distreure els convidats i sufocar el soroll, Maud va tocar amb força melodies de ragtime al piano, però totes les peces de ragtime s’assemblaven i al cap de vint minuts va haver de plegar. Alguns convidats se’n van anar a dormir, però, a mitjanit, la majoria estaven reunits a la sala de billar. Peel va servir conyac.

Fitz va oferir a Winston un cigar cubà El Rey del Mundo. Mentre l’encenia, Fitz va dir:

—El govern hauria de fer alguna cosa per aturar els bolxevics.

Winston va clavar un cop d’ull ràpid per tota la sala, com si es volgués assegurar que tots els presents eren d’absoluta confiança. Es va repapar a la butaca i va dir:

—La situació és la següent: l’esquadró britànic del nord ja és en aigües russes, davant de Murmansk. En teoria, la seva missió és procurar que els vaixells russos no caiguin en mans dels alemanys. També tenim una petita missió a Archangel. Estic intentant que faci desembarcar tropes a Murmansk. A llarg termini, això podria ser la llavor d’una força contrarevolucionària al nord de Rússia.

—No n’hi ha prou —va dir Fitz immediatament.

—Hi estic d’acord. M’agradaria enviar tropes a Bakú, a la mar Càspia, perquè aquells immensos jaciments de petroli no caiguin en mans dels alemanys, o dels turcs, i a la mar Negra, on ja hi ha el nucli d’una resistència antibolxevic a Ucraïna. A més, tenim milers de tones de material a Vladivostok, a Sibèria, que poden costar mil milions de lliures, i que havien d’ajudar els russos quan eren els nostres aliats. Tenim dret a enviar-hi tropes per protegir la nostra propietat.

Fitz va parlar mig dubtós mig esperançat.

—I Lloyd George està disposat a fer-ho?

—Públicament no —va dir Winston—. El problema són aquestes banderes vermelles a les cases dels miners. Al nostre país hi ha un gran corrent de simpatia envers el poble rus i la seva revolució. I entenc per què, per més que detesti Lenin i la seva colla. Amb tots els respectes per la família de la princesa Bea… —es va començar a sentir un altre crit i el ministre va mirar cap al sostre—, no es pot negar que la classe dirigent russa no va estar gaire atenta per apaivagar el descontentament del poble.

Winston, va pensar Fitz, era una curiosa barreja d’aristòcrata i home del poble, administrador brillant que no havia pogut resistir-se mai a ficar el nas als departaments dels altres, un encantador que queia malament a gairebé tots els seus col·legues polítics.

—Els revolucionaris russos són lladres i assassins —va dir Fitz.

—Ja ho crec que sí. Però hem d’acceptar que no tothom ho veu de la mateixa manera. Per això el nostre primer ministre no es pot oposar obertament a la revolució.

—No té gaire sentit que s’hi oposi mentalment —va dir Fitz amb impaciència.

—Es poden fer certes coses sense que ell se n’assabenti, oficialment.

—Ja. —Fitz no sabia si això valia per a gaire.

Maud va entrar a la sala. Els homes es van aixecar, una mica sobresaltats. A les mansions rurals normalment les dones no entraven a la sala de billar. Però Maud ignorava les normes que no li convenien. Va anar cap a Fitz i li va fer un petó a la galta.

—Felicitats, estimat Fitz —va dir—. Tens un altre fill.

Els homes van cridar i es van acostar a Fitz per donar-li copets a l’esquena i estrènyer-li la mà.

—Bea està bé? —va preguntar a Maud.

—Esgotada, però molt contenta.

—Gràcies a Déu.

—El doctor Mortimer se n’ha anat, però la llevadora diu que pots anar a veure el nen.

Fitz va anar cap a la porta.

—L’acompanyo —va dir Winston.

Mentre sortien de la sala, Fitz va sentir que Maud deia:

—Posa’m un conyac, Peel, si us plau.

En veu baixa, Winston va dir:

—Vostè ha estat a Rússia i, naturalment, parla l’idioma.

Fitz no sabia on volia anar a parar l’altre.

—Una mica —va dir—. No tant com voldria, però em faig entendre.

—Ha arribat a conèixer un tal Mansfield Smith-Cumming?

—La veritat és que sí. Porta… —Fitz va dubtar de la conveniència de pronunciar el nom del Departament dels Serveis Secrets en veu alta—. Dirigeix un departament especial. Li he redactat un parell d’informes.

—Ah, que bé. Quan torni a la ciutat, podria anar a parlar amb ell.

Això sí que era interessant.

—L’aniré a veure amb molt de gust —va dir Fitz, intentant no semblar massa ansiós.

—Li diré que es posi en contacte amb vostè. Podria ser que li encarregués una altra missió.

Ja eren a la porta de l’habitació de Bea. A dins se sentien clarament els plors d’un nounat. A Fitz li va fer vergonya notar que tenia llàgrimes als ulls.

—Hauria d’entrar —va dir—. Bona nit.

—L’enhorabona, i bona nit a vostè també.





IV


Li van posar Andrew Alexander Murray Fitzherbert. Era un nap-buf diminut amb una tofa de cabells foscos com els de Fitz. Se’l van endur a Londres embolicat amb mantes, viatjant amb el Rolls-Royce i dos cotxes d’escorta per si tenien cap avaria. Es van parar a esmorzar a Cheptstow i a dinar a Oxford, i van arribar a la casa de Mayfair a l’hora de sopar.

Al cap d’uns dies, una agradable tarda d’abril, Fitz caminava per la vora del riu, contemplant les tèrboles aigües del Tàmesi. Es dirigia a trobar-se amb Mansfield Smith-Cumming.

Els Serveis Secrets havien crescut massa per al pis de Victoria. L’home anomenat C havia traslladat la seva organització en expansió a un ostentós edifici victorià anomenat Whitehall Court, a la vora del riu i a poca distància del Big Ben. Un ascensor privat va pujar Fitz al pis més alt, on el mestre d’espies ocupava dos pisos units per una passarel·la al terrat.

—Fa anys que observem Lenin —va dir C—. Si no aconseguim deposar-lo, serà un dels pitjors tirans que hi haurà hagut al món.

—Crec que té raó. —Fitz sentia un gran alleujament en veure que C pensava el mateix que ell dels bolxevics—. Però, què podem fer?

—Parlem del que podria fer vostè. —C va agafar un parell de compassos d’acer de la taula, dels que es feien servir per mesurar distàncies als mapes. Com si estigués distret, es va clavar la punta a la cama esquerra.

Fitz va aconseguir dominar el crit de sorpresa que li va venir als llavis. Era una prova, per descomptat. Va recordar que C tenia una cama de fusta de resultes d’un accident de cotxe. Va somriure.

—Molt bona —va dir—. He estat a punt de caure-hi.

C va deixar els compassos i va mirar Fitz amb intensitat a través del monocle.

—A Sibèria hi ha un cap cosac que va ser enderrocat pel règim local dels bolxevics —va dir—. Necessito saber si val la pena que li donem suport.

Fitz es va quedar parat.

—Obertament?

—De cap manera. Tinc fons reservats. Si podem sostenir una llavor de govern contrarevolucionari a l’Est, valdrà la pena gastar-s’hi, posem per cas, deu mil lliures al mes.

—Com es diu?

—Capità Seménov, i té vint-i-vuit anys. Té la base a Manxuli, que és a cavall del ferrocarril oriental xinès, a prop de la cruïlla on es creua amb l’exprés transsiberià.

—O sigui que aquest capità Seménov controla una línia de ferrocarril i en podria controlar una altra.

—Això mateix. I odia els bolxevics.

—Hem de conèixer-lo més a fons, doncs.

—Aquí és on entra vostè.

Fitz estava encantat amb la possibilitat de contribuir a enderrocar Lenin. Se li van plantejar moltes preguntes: com trobaria Seménov? Era cosac, i el poble cosac era famós per disparar primer i preguntar després; parlaria amb Fitz o el mataria? Sens dubte, Seménov li asseguraria que podia derrotar els bolxevics, però seria Fitz capaç d’avaluar la realitat? Hi havia cap altra manera de garantir que gastava els diners dels britànics de manera profitosa?

Finalment la pregunta que se li va ocórrer va ser:

—Sóc el més adient? Perdoni’m, però sóc una persona coneguda, no passo desapercebut ni tan sols a Rússia…

—Sincerament, no tenim gaires alternatives. Necessitem algú d’alt nivell per si s’esdevingués que hagués de negociar amb Seménov. I no hi ha gaires homes d’absoluta confiança que parlin rus. Cregui’m, vostè és el millor candidat que tenim disponible.

—Ja.

—És clar que serà perillós.

Fitz va recordar la munió de pagesos que havia colpejat Andrei fins a matar-lo. Podia passar-li a ell. Va reprimir una esgarrifança de temor.

—Sóc conscient del perill —va dir amb veu ferma.

—Aleshores digui: anirà a Vladivostok?

—Ja hi pot comptar —va dir Fitz.





31


De maig a setembre de 1918





I


Gus Dewar no es va adaptar amb facilitat a la vida de soldat. Era esprimatxat i maldestre i tenia problemes per marcar el pas, saludar i picar de peus a la manera militar. Pel que fa a l’exercici, no havia fet ni un salt des que anava a l’escola. Els seus amics, que sabien com li agradava tenir flors a taula i llençols de fil al llit, pensaven que l’exèrcit seria traumàtic per a ell. Chuck Dixon, que feia l’entrenament d’oficial amb ell, va dir:

—Ai, Gus, si a casa ni t’omples la banyera tu mateix.

Però Gus va sobreviure. Amb onze anys l’havien enviat a un internat, o sigui que estava acostumat que el perseguissin els busca-raons i que uns superiors estúpids li donessin ordres. Havia de suportar una bona quantitat de burles pel seu origen benestant i les seves maneres educades, però les aguantava amb paciència.

Quan es tractava de vigor, com va comentar Chuck amb sorpresa, Gus tenia un estil pengim-penjam que ja havia manifestat a la pista de tennis.

—Sembles una girafa, coi —va dir Chuck—, sobretot quan corres.

Gus també boxejava bé, perquè tenia els braços llargs, tot i que el seu sergent instructor li va dir que, malauradament, li mancava l’instint assassí.

Per desgràcia, no tenia gens de punteria.

En part, Gus volia fer-ho bé, a l’exèrcit, perquè sabia que els altres pensaven que no se’n sortiria. Necessitava demostrar-los, i potser també demostrar-se a si mateix, que no era un figa tova. Però tenia una altra raó. Creia en la causa per la qual lluitava.

El president Wilson havia fet un discurs tant al Congrés com al Senat, que havia ressonat com un clamor per tot el món. Havia reclamat ni més ni menys que un nou ordre mundial: «Cal que creem una aliança general de nacions amb pactes específics orientats a proporcionar-nos garanties mútues d’independència política i integritat territorial tant per als grans estats com per als petits».

Una societat de nacions era el somni de Wilson, de Gus i de molts altres, entre els quals, hi havia curiosament, sir Edward Grey, que havia estat el promotor d’aquesta idea mentre era secretari britànic d’Afers Estrangers.

Wilson havia plantejat el seu programa en catorze punts. Va parlar de reduir l’armament, del dret dels pobles colonitzats a decidir el seu futur, de la llibertat per als estats balcànics, Polònia i els pobles sotmesos a l’Imperi Otomà. El discurs es va batejar com els Catorze Punts de Wilson. Gus envejava els homes que havien ajudat el president a redactar-lo. En els vells temps ell hi hauria participat.

«Tot el programa es basa en un principi evident», havia dit Wilson. «És el principi de justícia per a tots els pobles i nacionalitats, i el seu dret a viure en condicions idèntiques de llibertat i de seguretat dels uns respecte als altres, tant si són forts com si són dèbils». A Gus se li van omplir els ulls de llàgrimes en sentir aquestes paraules. «El poble dels Estats Units no podria actuar segons cap altre principi», va dir Wilson.

Era realment possible que les nacions resolguessin els seus conflictes sense guerres? Paradoxalment, valia la pena combatre per aquesta causa.

Gus i Chuck, i el seu batalló de metralladores, van salpar de Hoboken, a Nova Jersey, amb el Corinna, un luxós transatlàntic reconvertit en vaixell de transport per a les tropes. La travessia va durar dues setmanes. Pel seu rang de tinent segons, tots dos compartien una cabina a la coberta superior. Tot i haver estat rivals per l’afecte d’Olga Viàlov, s’havien fet amics.

El vaixell formava part d’un comboi, amb una escorta de la Marina, i la travessia va transcórrer sense incidents, tret que alguns homes van morir de grip espanyola, una malaltia que estava fent estralls a tot el món. El menjar era dolent i els homes deien que els alemanys havien abandonat els atacs per mar i ara havien decidit guanyar la guerra enverinant-los.

El Corinna va estar ancorat un dia i mig davant de Brest, a la punta nord-occidental de França. Finalment, els passatgers van desembarcar en un moll atapeït d’homes, vehicles i provisions, enmig del xivarri de les ordres impartides a crits i els motors en marxa, ple d’oficials impacients i estibadors suats. Al moll, Gus va cometre l’error de preguntar a un sergent la causa del retard.

—Retard, senyor? —va dir l’home, fent que la paraula «senyor» sonés com un insult—. Ahir vam desembarcar cinc mil homes, amb els vehicles, les armes, les tendes i les cuines de camp, i els vam traslladar fins a l’estació de tren i a la terminal del transport de carretera. Avui en desembarcarem cinc mil més i demà el mateix. No hi ha retard, senyor. Anem tan de pressa com podem.

Chuck va somriure i va murmurar:

—Ara ja ho saps.

Els estibadors eren soldats negres. Sempre que ajuntaven soldats negres i blancs hi havia problemes, normalment provocats per reclutes blancs del sud. Per això l’exèrcit havia decidit separar-los. En lloc de barrejar les races al front, s’assignava als regiments dels negres tasques de segona categoria a la rereguarda. Gus sabia que els soldats negres se’n queixaven molt: volien lluitar pel seu país com qualsevol altre.

Bona part del regiment va sortir de Brest amb tren. No anaven amb vagons de passatgers, sinó amb els del bestiar, apinyats. Gus va fer riure els homes traduint el rètol que hi havia en un cantó d’un vagó: «Quaranta homes o vuit cavalls». Tanmateix, el batalló de metralladores tenia els vehicles propis i, per tant, Gus i Chuck van anar al seu campament del sud de París per carretera.

Als Estats Units havien practicat la guerra de trinxeres amb rifles de fusta, però ara tenien armes i munició de veritat. Gus i Chuck, que eren oficials, van rebre cada un una pistola semiautomàtica Colt M1911 amb un carregador de set bales. Abans de sortir dels Estats Units havien llençat els barrets de policia muntada i s’havien posat gorres més pràctiques amb una visera dura. També tenien cascos d’acer amb la mateixa forma de bol de sopa que els britànics.

Llavors uns instructors francesos amb uniforme blau els van ensenyar a combatre coordinant-se amb l’artilleria pesant, una habilitat que l’exèrcit dels Estats Units no havia necessitat mai. Gus parlava francès i li van assignar la feina d’enllaç. Les relacions entre els homes de les dues nacionalitats eren bones, tot i que els francesos es queixaven que, des que havien arribat els americans, el preu del brandi havia pujat.

L’ofensiva alemanya havia continuat amb èxit tot el mes d’abril. Ludendorff havia avançat tan de pressa a Flandes que el general Haig va dir que els britànics estaven contra la paret, una frase que va impactar molt els nord-americans.

Gus no tenia pressa per entrar en acció, però Chuck es va impacientar al camp d’entrenament. No entenia per què simulaven batalles quan haurien d’estar combatent en les de veritat. La secció més propera del front alemany era a la ciutat de Reims, a la Xampanya, al nord-est de París. Però l’oficial en cap de Gus, el coronel Wagner, li va dir que els serveis secrets aliats estaven convençuts que no hi hauria ofensiva alemanya en aquell sector.

Tanmateix, en aquesta predicció els serveis secrets aliats s’equivocaven de mig a mig.





II


Walter estava boig d’alegria. Hi havia moltes baixes, però l’estratègia de Ludendorff funcionava. Els alemanys atacaven allà on l’enemic era feble, es movien amb rapidesa i deixaven punts forts enrere per acabar d’arrasar-los més endavant. Malgrat alguns enginyosos moviments defensius del general Foch, el nou comandant suprem dels exèrcits aliats, els alemanys guanyaven terreny més de pressa que en cap altre moment d’ençà del començament de la guerra el 1914.

El problema més important en aquell moment era que l’avanç s’aturava cada vegada que els soldats alemanys assaltaven reserves d’aliments. Senzillament s’aturaven i menjaven, i Walter no trobava la manera de fer-los continuar fins que no estaven tips. Era molt estrany veure els homes asseguts a terra, xuclant ous crus, empastifant-se la cara amb pastissos i pernil alhora, o engolint ampolles de vi, mentre queien obusos pertot arreu i les bales xiulaven sobre els seus caps. El capità es va assabentar que als altres oficials els passava el mateix. Alguns havien intentat amenaçar els homes a punta de pistola, però ni això els podia convèncer de deixar el menjar i córrer.

Amb tot, l’ofensiva de primavera va ser un èxit. Després de quatre anys de guerra, Walter i els seus homes estaven exhausts, però també ho estaven els francesos i els britànics amb què es topaven.

Després del Somme i de Flandes, el tercer atac que Ludendorff planejava el 1918 estava previst dur-lo a terme entre Reims i Soissons. Allà els aliats dominaven la serralada de Chemin des Dames, que es deia així perquè la carretera que la travessava havia estat construïda perquè les filles de Lluís XV poguessin visitar una amiga.

El desplegament final va tenir lloc el diumenge 26 de maig, un dia assolellat en què bufava una brisa fresca del nord-est. Una vegada més, Walter es va sentir orgullós observant les columnes d’homes que marxaven cap al front, els milers d’armes que es col·locaven en posició sota el foc incessant de l’artilleria francesa i les línies telefòniques que desplegaven des dels refugis dels comandaments fins a les posicions de les bateries.

La tàctica de Ludendorff continuava sent la mateixa. Aquella nit, a les dues de la matinada, es van descarregar milers d’armes que disparaven gas, metralla i explosius contra les línies franceses situades al cim del coll. Walter va veure amb satisfacció que el foc francès disminuïa immediatament, cosa que indicava que les armes alemanyes estaven encertant els blancs. La càrrega va ser breu, en línia amb la nova estratègia, i a tres quarts de sis va cessar.

Llavors van avançar les tropes d’assalt.

Els alemanys atacaven des de baix, i malgrat tot van trobar poca resistència, i amb gran sorpresa i alegria de Walter van arribar a la carretera del cim del coll en menys d’una hora. Ja havia clarejat del tot i Walter podia veure els francesos retirant-se pel vessant de la muntanya.

Les tropes d’assalt continuaven avançant a un ritme constant, acompanyant la lenta però implacable bateria d’artilleria, i finalment van arribar al riu Aisne, al fons de la vall, abans de migdia. Alguns pagesos havien destruït les segadores i havien cremat les primeres collites als graners, però la majoria havia fugit precipitadament, i hi havia bones recompenses per a les tropes de requisa de la rereguarda de les forces alemanyes. Walter no entenia que els francesos no haguessin fet volar els ponts sobre l’Aisne abans de fugir. Això podia significar que el pànic començava a estendre’s.

Els cinc-cents soldats de Walter van avançar per la serralada contigua tota la tarda, i van acampar al cantó més allunyat del riu Vesle després d’haver recorregut trenta quilòmetres en un sol dia.

L’endemà es van aturar a esperar els reforços, però el tercer dia van tornar a avançar, i el quart, el dijous 30 de maig, després d’haver recorregut una extensió de quaranta-cinc quilòmetres en quatre dies, van arribar a la riba nord del riu Marne.

Amb una sensació de mal averany al cos, Walter va recordar que l’avanç alemany s’havia aturat allà mateix el 1914.

Es va jurar que no tornaria a passar.





III


El 30 de maig, Gus era a la zona d’entrenament de Chateauvillain, al sud París, amb la força expedicionària nord-americana quan la Tercera Divisió va rebre ordres d’unir-se a la defensa del riu Marne. Bona part de la divisió va pujar als trens, tot i que l’atrotinada línia de ferrocarril francesa tardaria dies a traslladar-los. En canvi, Gus i Chuck, juntament amb les metralladores, de seguida es van posar en camí per carretera.

Gus estava alhora excitat i atemorit. Això no era com un combat de boxa, on hi havia un àrbitre que vigilava que es complissin les normes i aturava el combat si es tornava massa perillós. Com reaccionaria quan algú li disparés realment? Es giraria i fugiria? Què l’hi impediria? Normalment era dels que feia el que era més lògic.

Els cotxes estaven en tan mal estat com els trens i molts vehicles s’avariaven o es quedaven sense combustible. A més, els alentien el ritme els civils que viatjaven en direcció contrària, fugint de la batalla, alguns amb ramats de vaques, altres amb carros i carretons carregats amb les seves possessions.

A les sis de la tarda del divendres, disset metralladores van arribar a la petita i frondosa ciutat de Château-Thierry, a setanta-cinc quilòmetres de París. Era un lloc bonic, il·luminat pel sol del capvespre, a cavall del Marne, amb dos ponts que unien el barri del sud i el centre de la ciutat al nord. Els francesos dominaven les dues ribes, però l’avançada dels alemanys havia arribat als límits septentrionals de la ciutat.

El batalló de Gus va rebre ordres de situar l’armament a la riba sud, per defensar els ponts. Els seus grups estaven equipats amb metralladores pesants Hotchkiss M1914, muntades sobre uns trípodes robustos, alimentades per cintes articulades de cartutxos de metall carregats amb dues-centes cinquanta bales. També tenien granades de rifle, que es disparaven amb un angle de quaranta-cinc graus des d’un dospeus, i uns quants morters de trinxera del model Stokes britànic.

A hora foscant, Gus i Chuck supervisaven la col·locació dels escamots entre els dos ponts. La instrucció no els havia preparat per prendre decisions: només podien recórrer al sentit comú. Gus va triar un edifici de tres pisos amb una cafeteria amb porticons a la planta baixa. Hi va entrar per la part del darrere i va pujar l’escala. Des de la finestra de les golfes tenia una bona visió del riu i d’un carrer que pujava en direcció nord a l’altre extrem. Va ordenar que hi situessin una metralladora pesant. Esperava que el sergent li digués que era una idea absurda, però l’home va anar de seguida per feina.

Gus va situar tres metralladores més en posicions semblants.

Buscant un lloc arrecerat que fos convenient per als morters, va trobar un cobert per a barques a la riba, però no estava segur que fos al seu sector i no al de Chuck, o sigui que va decidir anar a cercar el seu amic. Va veure Chuck a la riba, a uns cent metres, a prop del pont oriental, mirant a l’altre cantó del riu amb els prismàtics. Va fer dues passes per acostar-s’hi i llavors es va sentir una explosió brutal.

Gus es va girar en direcció a aquell estrèpit i el segon següent es van sentir unes quantes explosions eixordadores més. Es va adonar que l’artilleria alemanya havia obert foc quan un obús va caure al riu i va aixecar una columna d’aigua.

Va tornar a mirar a Chuck, a temps de veure com el seu amic desapareixia enmig d’una explosió de terra.

—Déu meu! —va exclamar mentre corria cap allà on era.

Queien obusos i morters per tota la riba meridional. Els homes es van llançar a terra. Gus va arribar al lloc on havia vist Chuck per última vegada i va mirar al voltant, perplex. No veia res més que muntanyes de terra i pedra. Llavors va veure un braç que sobresortia d’un munt de runa. Va enretirar una pedra i, horroritzat, va veure que el braç no estava enganxat a cap cos.

Era el braç de Chuck? Hi havia d’haver alguna manera de saber-ho, però Gus estava massa impactat per pensar-hi. Amb la punta de la bota va empènyer una mica de terra solta però no va servir de res. Llavors es va agenollar i va començar a excavar amb les mans. Va veure un coll de color marró amb un disc de metall que tenia les lletres «US» gravades i va exclamar: «Oh, no!».

Ràpidament va desenterrar la cara de Chuck. No hi havia moviment, ni respiració ni pols.

Va intentar recordar què havia de fer a continuació. A qui havia d’informar? S’havia de fer alguna cosa amb el cadàver, però què? Normalment el que faria seria avisar la funerària.

Va aixecar el cap i va veure un sergent i dos caporals mirant-lo. Va esclatar un morter al carrer de darrere, i tots van abaixar el cap instintivament; després el van tornar a mirar. Gus va veure que esperaven ordres.

Es va aixecar bruscament i va recordar alguna cosa de la instrucció. No era feina seva ocupar-se dels companys morts, ni tan sols dels ferits. Estava viu i sencer, i el seu deure era combatre. Va sentir un rampell irracional de ràbia contra els alemanys que havien mort Chuck. «Ara veuran», va pensar, «els plantaré cara». Va recordar el que havia estat fent: situar les armes. Havia d’acabar-ho. A més, ara s’hauria d’encarregar també de l’escamot de Chuck.

Va assenyalar el sergent a càrrec dels morters.

—Deixi estar el cobert, està massa exposat —va dir. Va assenyalar un passatge estret entre un celler i unes quadres—. Situï tres morters en aquell carreró.

—Sí, senyor. —El sergent es va disposar a complir les ordres.

Gus va mirar el carrer.

—Veu aquella teulada plana, caporal? Posi-hi una metralladora.

—Perdoni, senyor, però és un taller de reparacions de cotxes. Podria ser que hi hagués un dipòsit de combustible a sota.

—Merda, té raó. Gràcies, caporal. Doncs la torre de l’església. Allà només hi haurà llibres de salms.

—Sí, senyor, molt millor, gràcies.

—La resta, seguiu-me. Ens refugiarem mentre decideixo on situarem la resta.

Els va guiar a l’altre costat de la carretera, cap a un carrer lateral. Per darrere dels edificis passava un camí estret o corriol. Un obús va caure al pati d’una botiga d’estris d’agricultura i va ruixar Gus amb un núvol de pols fertilitzant, com per recordar-li que no estava fora de l’abast de l’artilleria.

Va córrer pel sender, intentant refugiar-se rere les parets sempre que li era possible, donant ordres als sotsoficials, desplegant les metralladores en els llocs més alts i d’aspecte més sòlid, i els morters als jardins entre les cases. De tant en tant els subordinats li feien propostes o rebatien les seves. Ell escoltava i prenia decisions amb rapidesa.

De seguida va clarejar i la feina es va complicar. Els alemanys van enviar una tempesta d’artilleria sobre la ciutat, en gran part dirigida amb molta punteria a la posició americana a la riba meridional. Uns quants edificis estaven destruïts i el carrer del litoral semblava una boca desdentada. Durant el bombardeig Gus va perdre tres metralladores en poques hores.

Ja era mitjanit quan Gus va tornar al quarter del batalló, situat en una fàbrica de màquines de cosir uns carrers més al sud. El coronel Wagner estava reunit amb el seu homòleg francès, estudiant un plànol a gran escala de la ciutat. Gus va informar que totes les seves armes i les de Chuck estaven a punt.

—Ben fet, Dewar —va dir el coronel—. Està bé?

—És clar, senyor —va dir Gus, estranyat i una mica ofès, pensant-se que el coronel no el considerava prou valent per complir aquell encàrrec.

—És que té sang pertot arreu.

—Ah, sí? —Gus va abaixar el cap i va veure que efectivament tenia molta sang seca a la part de davant de l’uniforme—. No sé pas d’on ha sortit.

—Jo diria que de la seva cara. Hi té un tall molt lleig.

Gus es va tocar la galta i es va estremir en notar el tacte de la carn viva.

—No sé quan ha passat —va dir.

—Vagi a la infermeria i que l’hi curin.

—No és res, senyor. M’estimaria més…

—Faci el que li ordeno, tinent. Si s’infecta, podria ser greu. —El coronel li va fer un petit somriure—. No el voldria perdre. Sembla que té el que cal per ser un bon oficial.





IV


L’endemà, a les quatre, els alemanys van llançar gas. A l’alba, Walter i les seves tropes d’assalt es van acostar a la vora septentrional de la ciutat, esperant que la resistència de les forces franceses fos tan feble com els últims dos mesos.

S’haurien estimat més esquivar Château-Thierry, però no era possible. La línia de ferrocarril de París travessava la ciutat, i hi havia dos ponts clau. S’havien de prendre.

Passats les cases de pagès i els camps, hi havia les casetes i els horts, i tot seguit els carrers asfaltats i els jardins. Quan Walter es va acostar a la primera casa de dues plantes, d’una finestra alta en va sortir una ràfega de metralladora que va esquitxar la carretera als seus peus com gotes de pluja en un estany. Va saltar a un hort per sobre d’una tanca baixa i va rodolar fins que va trobar recer sota una pomera. Els seus homes el van imitar, tret de dos, que van caure a la carretera. Un es va quedar immòbil i l’altre gemegant de dolor.

Walter va mirar enrere i va veure el sergent Schwab.

—Agafi sis homes, busqui l’entrada del darrere d’aquella casa, i destrueixi la posició d’aquesta metralladora —va ordenar. Tot seguit va localitzar els seus tinents—. Von Kessel, baixi una travessia per l’oest i entri a la ciutat per aquella banda. Von Braun, vingui amb mi per l’est.

Es va mantenir lluny dels carrers i es va moure per passatges i patis, però hi havia tiradors i artillers cada deu cases, aproximadament. Walter va pensar amb inquietud que alguna cosa havia encès l’esperit de lluita als francesos.

Durant tot el matí les tropes d’assalt van combatre casa per casa i van causar moltes baixes. No era així com se suposava que havien de combatre, perdent homes a cada metre. Els havien entrenat per seguir la tàctica de la mínima resistència, penetrar a fons en les línies enemigues i tallar les comunicacions, perquè les forces dels enemics al front es desmoralitzessin i, veient-se sense comandament, es retiressin ràpidament, esperant que arribés la infanteria. Però en aquest cas aquesta tàctica els havia fallat i s’estaven esgotant en un cos a cos amb un enemic que semblava haver recuperat forces.

Tot i així, van fer progressos i al migdia Walter va arribar a les runes del castell medieval que donaven nom a la ciutat. L’edificació estava situada dalt d’un pujol, i l’ajuntament, a sota. Des d’allà el carrer major recorria dos-cents cinquanta metres en línia recta fins a un pont de doble arc que travessava el Marne. A l’est, cinc-cents metres riu amunt, hi havia l’altre pas, un pont ferroviari.

Tot això Walter ho podia veure a ull nu. Va agafar els prismàtics i va enfocar les posicions enemigues a la riba sud. Els homes estaven despreocupadament a la vista de tothom, senyal que eren nous en el combat: els veterans es mantenien ocults. Es va adonar que eren joves i enèrgics, estaven ben alimentats i ben vestits. I amb desànim va veure que els seus uniformes no eren blaus, sinó marrons.

Eren nord-americans.





V


Al llarg de la tarda, els francesos van recular a la banda nord del riu, i Gus va poder desplegar l’armament, dirigint el morter i les metralladores per sobre dels caps dels francesos en direcció a l’avanç alemany. Les armes americanes van enviar un torrent de munició cap a les rectes avingudes de Château-Thierry que anaven de nord a sud, i les van convertir en camins de mort. Tot i això, Gus continuava veient que els alemanys avançaven, sense por, d’un banc a un cafè, d’un carreró a un portal, aixafant els francesos per la seva simple superioritat numèrica.

La tarda es va difuminar en un vespre sagnant, mentre Gus observava des d’una finestra alta i veia les restes dels francesos vestits de blau i esparracats reculant cap al pont occidental. Van plantar cara per darrera vegada a l’extrem septentrional del pont i van resistir mentre el sol rogenc es ponia rere els turons occidentals. Després, en la mitja foscor, es van retirar travessant el pont.

Un grupet d’alemanys es va adonar del que passava i els va encalçar. Gus els va veure córrer cap al pont, amb prou feines visibles en la llum del crepuscle, un color gris movent-se sobre un fons també gris. Llavors el pont va explotar. Els francesos l’havien preparat prèviament enlaire. Els cossos van volar enlaire i l’arc septentrional del pont es va esfondrar i es va convertir en una pila de runa sobre l’aigua.

Després tot va quedar en silenci.

Gus es va estirar en un sac farcit de palla al quarter general i va dormir una mica per primera vegada en quaranta-vuit hores. El va despertar el bombardeig alemany encetat a punta de dia. Mig adormit, va sortir corrent de la fàbrica de màquines de cosir on havia passat la nit i es va dirigir al riu. A la llum perlada d’aquell matí de juny va veure que els alemanys havien ocupat tota la riba nord del riu i destruïen les posicions americanes de la riba sud des d’una distància increïblement curta.

Va organitzar el relleu dels equips que havien estat al peu del canó tota la nit amb homes que havien pogut descansar una mica. Llavors va anar de posició en posició, sempre arrecerat rere els edificis de la vora del riu. Va fer algunes propostes per millorar la protecció de les seves posicions, com ara traslladar una arma a una finestra més petita, fer servir làmines d’uralita per aixoplugar els homes de la runa que els queia al damunt o amuntegar runa als costats de les metralladores. Tanmateix, la millor manera de protegir els seus homes era fer la vida impossible als tiradors enemics.

—No deixeu respirar aquests cabrons —va dir.

Els homes van reaccionar amb ganes. Les Hotchkiss disparaven quatre-centes cinquanta bales per minut, i el seu abast era de mil metres; per tant, eren molt eficaces a l’altra banda del riu. El morter Stokes no era tan útil: la seva trajectòria arquejada estava pensada per a la guerra de trinxeres, on el foc en línia recta no servia per a gaire. En canvi, les granades de rifle eren immensament destructives en les distàncies curtes.

Els dos bàndols es van bombardejar mútuament com boxejadors que lluiten amb les mans nues contra un barril. El soroll de tanta munició disparada alhora era absolutament eixordador. Els edificis s’esfondraven, els homes ferits cridaven de dolor, els portalliteres tacats de sang corrien del riu a la infermeria i a l’inrevés, i els missatgers portaven més munició i gerres de cafè calent als soldats esgotats apostats rere les metralladores.

El dia es va anar esllanguint i Gus va prendre consciència que no tenia por. No hi havia pensat gens, perquè estava massa enfeinat. Un moment del dia que era a la cantina de la fàbrica de màquines de cosir bevent un cafè ensucrat amb llet com a únic àpat, es va meravellar de la persona desconeguda en què s’havia convertit. Podia ser realment Gus Dewar qui corria d’una casa a l’altra sota el bombardeig de l’artilleria, cridant als seus homes «No els deixeu respirar»? Aquell home havia tingut por de no tenir valor i girar-se i fugir de la batalla. En canvi, amb prou feines pensava en la seva seguretat; estava massa capficat pel perill que corrien els seus homes. Com havia passat, això? Mentre hi pensava, va arribar un caporal dient que el seu escamot havia perdut la clau anglesa especial que calia per canviar els canons sobreescalfats de les Hotchkiss, i Gus es va empassar el cafè a corre-cuita i va anar a solucionar el problema.

Aquell vespre va tenir un moment de tristesa. El sol es ponia mentre mirava per la finestra feta miques d’una cuina cap al lloc de la riba on havia mort Chuck Dixon. Ja no l’afectava la manera com havia desaparegut el seu amic en una explosió: els últims tres dies havia vist massa mort i destrucció. El que ara el martiritzava, i li produïa una angoixa diferent, era saber que un dia hauria de parlar d’aquell terrible moment amb els pares de Chuck, Albert i Emmeline, propietaris d’un banc a Buffalo, i amb la seva jove esposa, Doris, que havia estat tan en contra que els americans entressin en la guerra, segurament perquè temia que passés exactament el que havia passat. Què els diria, Gus? «Chuck va lluitar com un heroi». Chuck no havia arribat a combatre: havia mort el primer minut de la seva primera batalla, sense disparar ni un sol tret. No hauria canviat res que hagués estat un covard, el resultat seria el mateix. Era una vida malaguanyada.

Mentre Gus observava el lloc, perdut en els seus pensaments, va copsar un moviment al pont ferroviari.

El cor se li va aturar un moment. A l’extrem més allunyat del pont hi havia uns homes. Els seus uniformes de color gris amb prou feines eren visibles amb aquella mitja llum. Caminaven amb dificultat per les vies, ensopegant amb els travessers i la grava. Els seus cascos tenien forma de galleda de carbó, i duien els rifles en bandolera. Eren alemanys.

Gus va córrer a la posició de metralladora més propera, rere el mur d’un jardí. L’equip no havia vist la força d’assalt. Gus va picar l’espatlla del tirador.

—Dispara contra el pont! —va cridar—. Mira…, alemanys!

El tirador va girar el canó apuntant un nou blanc.

Gus va senyalar un soldat a l’atzar.

—Corre al quarter general i informa d’incursions enemigues a través del pont oriental —va cridar—. De pressa, de pressa.

Va trobar un sergent.

—Que tothom dispari contra el pont —va dir—. Ja!

Ell va anar cap a l’oest. Les metralladores pesants no es podien bellugar amb facilitat —les Hotchkiss pesaven quaranta quilos, amb el trípode—, però va ordenar als equips de llançament de granades i morter que es traslladessin a unes noves posicions des de les quals poguessin defensar el pont.

Els alemanys van començar a caure, però estaven decidits a continuar endavant i no s’aturaven. Amb els prismàtics, Gus va veure un home alt amb uniforme d’oficial que li va recordar algú. Es va preguntar si l’havia conegut abans de la guerra. Gus va continuar observant i l’oficial va rebre un tret i va caure a terra.

Els alemanys tenien el reforç d’un terrorífic bombardeig de la seva artilleria. Semblava que totes les armes a la riba nord haguessin apuntat la mira cap a l’extrem meridional del pont ferroviari on estaven apinyats els americans que el defensaven. Gus va veure caure els seus homes, un rere l’altre, però va substituir tots els tiradors morts o ferits per altres homes; pràcticament no hi va haver pausa en la descàrrega.

Els alemanys van parar de córrer i van prendre posicions, utilitzant la minsa protecció dels seus companys morts. Els més agosarats van avançar, però no hi havia on amagar-se, i de seguida van ser abatuts.

Es va fer de nit, però res no va canviar: el foc va continuar per part dels dos bàndols. L’enemic va esdevenir un seguit de siluetes vagues il·luminades pels esclats de les canonades i l’explosió dels obusos. Gus va traslladar part de les metralladores pesants a noves posicions, convençut que aquella incursió no era un estratagema per dissimular el pas del riu per una altra banda.

Les seves forces estaven igualades. Finalment els alemanys en van prendre consciència i es van començar a retirar.

Gus va veure portalliteres al pont i va ordenar als seus homes que aturessin el foc.

L’artilleria alemanya va reaccionar amb silenci.

—Oh, Déu meu! —va dir Gus a ningú en concret—. Crec que els hem vençut.





VI


Una bala americana havia partit l’os de la canyella de Walter. El dolor que tenia era indescriptible mentre romania estirat sobre la via, però encara es va sentir pitjor quan va veure que els homes es retiraven i les armes callaven. Llavors va saber que havia fracassat.

Va cridar quan el van pujar a un baiard. Era perjudicial per a la moral dels homes sentir cridar els ferits, però no ho va poder evitar. El van portar trotant per la via i per la ciutat cap a la infermeria, on li van administrar morfina, i va perdre el coneixement.

Walter es va despertar amb la cama encanyada. Va preguntar pel progrés de la batalla a tots els que passaven pel costat del seu llit, però no en va saber res fins que Gottfried von Kessel va anar a veure’l per alegrar-se de la seva desgràcia. L’exèrcit alemany havia abandonat l’intent de travessar el Marne per Château-Thierry, va explicar Gottfried. Potser ho provarien per un altre lloc.

L’endemà, abans que el pugessin a un tren per tornar a casa, va saber que havia arribat el cos principal de la Tercera Divisió dels Estats Units i havia pres posicions a la riba sud del Marne.

Un company ferit li va parlar d’una sagnant batalla en un bosc proper a la ciutat anomenat Bois de Belleau. Hi havia hagut nombroses baixes en els dos bàndols, però els americans havien guanyat.

Un cop a Berlín, els diaris continuaven parlant de les victòries alemanyes, però, als mapes, les línies no s’acostaven més a París i Walter va arribar a l’amarga conclusió que l’ofensiva de primavera havia fracassat. Els americans havien arribat massa aviat.

Li van donar l’alta de l’hospital perquè passés la convalescència a casa dels seus pares.

El 8 d’agost un atac aliat a Amiens va incorporar gairebé cinc-centes armes noves: els anomenats «tancs». Aquells vehicles blindats tenien molts problemes, però podien ser impossibles d’aturar, i els britànics van avançar dotze quilòmetres en un dia.

Només eren dotze quilòmetres, però Walter sospitava que el rumb havia canviat, i per la cara del seu pare va saber que l’home pensava el mateix. A Berlín ja ningú no parlava de guanyar la guerra.

Una nit de final de setembre, Otto va arribar a casa com si hagués mort algú. No quedava res de la seva efervescència natural. Walter va arribar a pensar que es posaria a plorar.

—El kàiser ha tornat a Berlín —va dir.

Walter sabia que el kàiser Guillem havia estat al quarter general de l’exèrcit en un enclavament turístic de les muntanyes belgues anomenat Spa.

—Per què ha tornat?

La veu d’Otto va ser pràcticament inaudible, com si no fos capaç de dir-ho amb una veu normal:

—Ludendorff vol l’armistici.





32


Octubre de 1918





I


Maud va dinar al Ritz amb el seu amic lord Remarc, un sotssecretari del Ministeri de la Guerra. Johnny duia una armilla nova de color lavanda. Tot menjant un pot-au-feu, la noia li va preguntar:

—És veritat que s’acaba la guerra?

—És el que pensa tothom —va dir Johnny—. Aquest any els alemanys han patit set-centes mil baixes. No poden continuar així.

Maud va pensar tristament que Walter podia ser una d’aquestes set-centes mil baixes. Sabia que podia haver mort i pensar-hi era com tenir un bony gèlid al lloc on hauria d’haver estat el seu cor. No sabia res del seu marit des de la seva segona idíl·lica lluna de mel a Estocolm. S’imaginava que la seva feina no l’havia tornat a portar a països neutrals des dels quals poder-li escriure. La crua veritat era que segurament havia tornat al camp de batalla per participar en la darrera ofensiva alemanya a tot o res.

Eren pensaments lúgubres però realistes. Moltes dones havien perdut els seus éssers estimats: marits, germans, fills, promesos. Havien passat quatre anys en què aquestes tragèdies se succeïen cada dia. Ja no era possible ser gaire pessimista. El dol era la norma.

Va apartar el plat de sopa.

—Hi ha cap altra raó per tenir esperances de pau?

—Sí. Alemanya té un nou canceller, i ha escrit al president Wilson proposant un armistici basat en els famosos Catorze Punts del president.

—Això sí que és esperançador! Wilson hi ha estat d’acord?

—No. Diu que primer Alemanya s’ha de retirar de tots els territoris ocupats.

—Què en pensa, el nostre govern?

—Lloyd George està enfurismat. Els alemanys tracten els nord-americans com si fossin els socis principals de l’aliança…, i el president Wilson es comporta com si pogués fer la pau sense consultar-nos-ho.

—És important, això?

—Temo que sí. El nostre govern no està del tot d’acord amb els Catorze Punts de Wilson.

Maud va fer que sí amb el cap.

—Suposo que estem contra el cinquè, el que recull que els pobles colonitzats tenen dret a un govern propi.

—Exactament. Com ho farem amb Rhodèsia, Barbados i l’Índia? No esperaran que demanem l’opinió als nadius abans de civilitzar-los. Els americans són massa liberals. I estem totalment en contra del punt dos, llibertat per a la navegació marítima tant en temps de guerra com de pau. El poder britànic està basat en la Marina. No hauríem pogut sotmetre Alemanya matant-la de fam si no haguéssim pogut impedir el pas del seu comerç marítim.

—I els francesos, què en diuen?

Johnny va somriure.

—Clemenceau diu que Wilson intenta esmenar el Totpoderós. «Déu només va donar deu manaments», va dir.

—A mi em fa l’efecte que els britànics normals i corrents estan d’acord amb Wilson i amb els seus punts.

Johnny va assentir.

—I els caps d’estat europeus no poden pas dir al president americà que no treballi per la pau.

Maud estava tan desitjosa de creure-hi que es va fer por i tot. Es va comminar a si mateixa a no entusiasmar-se massa aviat. Podria endur-se’n una gran decepció.

Un cambrer els va portar el filet de llenguado Waleska i va mirar amb admiració l’armilla de Johnny.

Maud va passar a parlar de l’altre tema que l’amoïnava.

—En saps res, de Fitz?

La missió del seu germà a Sibèria era secreta, però ell s’havia confiat a la seva germana, i, a més, Johnny la tenia al corrent.

—Aquell cap cosac va acabar decebent-nos. Fitz hi va fer un pacte, i li vam estar pagant un temps, però de fet només era un senyor de la guerra. Tot i així, Fitz ha decidit quedar-se per veure si pot animar els russos a vèncer els bolxevics. Mentrestant, Lenin ha traslladat el seu govern de Petrograd a Moscou, on se sent més protegit contra les invasions.

—Encara que fessin fora els bolxevics, creus que un nou règim tornaria a fer la guerra a Alemanya?

—Sent realista, no. —Johnny va fer un glop de Chablis—. Però al govern britànic hi ha molta gent que senzillament detesta els bolxevics.

—Per què?

—El règim de Lenin és brutal.

—També ho era el del tsar, i Winston Churchill no va conxorxar-se mai per enderrocar-lo.

—En el fons, el que els fa por és que, si el bolxevisme té èxit allà, les seves idees acabin arribant aquí.

—Home, si té èxit, per què no?

Johnny va encongir les espatlles.

—No esperaràs que persones com el teu germà ho vegin d’aquesta manera…

—No —va dir Maud—. M’agradaria saber com li va.





II


—Som a Rússia! —va exclamar Billy Williams quan el vaixell va atracar i va sentir les veus dels carregadors del moll—. Què collons hi fem, a Rússia?

—Com vols que siguem a Rússia? —va dir Tommy Griffiths—. Rússia és a l’est. Fa setmanes que naveguem cap a l’oest.

—Hem fet mitja volta al món i hem vingut per l’altre cantó.

Tommy no n’estava convençut. Es va abocar a la barana, i va dir:

—Trobo que la gent sembla xinesa —va dir.

—Però parlen rus. S’assemblen a aquell que s’ocupava dels cavalls, aquell tal Peixkov, el que va fer trampes jugant a cartes amb els germans Ponti i va fugir sense pagar.

Tommy va parar l’orella.

—Sí, tens raó. No m’ho puc creure!

—Això ha de ser Sibèria —va dir Billy—. No m’estranya que faci aquest refotut fred.

Al cap d’uns minuts van saber que eren a Vladivostok.

La gent no va parar gaire atenció als Amics d’Aberowen que travessaven la ciutat marcant el pas. Ja hi havia milers de soldats, allà. La majoria eren japonesos, però també n’hi havia de nord-americans, txecs i molts altres. La ciutat tenia un port molt concorregut, tramvies que recorrien llargs bulevards, hotels i teatres moderns, i botigues a dojo. Era com Cardiff, va pensar Billy, però hi feia més fred.

Quan van arribar als barracons, van trobar un batalló de soldats londinencs granadets que havien anat a parar allà des de Hong Kong. Billy va pensar que era lògic que enviessin els vells a aquell lloc perdut i pacífic, però els Amics, per consumits que estiguessin per les baixes, tenien un nucli de veterans competents. Qui devia haver fet servir la seva influència perquè els retiressin de França i els enviessin a l’altra punta de món?

Aviat ho va descobrir. Després de sopar, el brigadier, un bon jan que semblava a punt de jubilar-se, els va comunicar que el coronel comte Fitzherbert els faria un discurs.

El capità Gwyn Evans, propietari de la cadena de magatzems, va portar una caixa de fusta que havia servit per transportar llaunes de llard, i Fitz s’hi va enfilar, no sense dificultat per culpa de la cama esguerrada. Billy ho observava tot sense simpatia. Es reservava la seva compassió per a Pugh Rabassut i molts altres exminers esguerrats a causa de les ferides que havien sofert extraient el carbó del comte. Fitz era un presumptuós, arrogant i despietat explotador de dones i homes corrents. Era una llàstima que els alemanys no li haguessin engegat un tret al cor en lloc de la cama.

—La nostra missió té quatre punts —va començar a dir Fitz, alçant la veu per dirigir-se als sis-cents homes que hi havia davant seu—. Primer, som aquí per protegir la nostra propietat. Venint del port, quan han passat pel costat de les vies mortes del ferrocarril, potser s’han fixat en un gran dipòsit de subministraments custodiat per soldats. Aquella parcel·la de quatre hectàrees conté sis-centes mil tones de munició i més equipament militar enviat pels britànics i els Estats Units quan Rússia era la nostra aliada. Ara que els bolxevics han signat la pau amb Alemanya, no volem que les bales que nosaltres hem pagat caiguin a les seves mans.

—Això no té ni solta ni volta —va dir Billy prou fort perquè Tommy i els que eren a prop seu el sentissin—. En lloc d’enviar-nos aquí, per què no han embarcat el material cap a casa?

Fitz va mirar amb irritació cap allà d’on venia l’enrenou, però va continuar.

—Segon, hi ha molts nacionalistes txecs al país; alguns són presoners de guerra i altres ja treballaven aquí abans que comencés. Es van formar a la Legió Txeca i intenten sortir de Vladivostok per unir-se a les nostres forces a França. Els bolxevics els persegueixen i la nostra tasca és ajudar-los a sortir. Els caps dels grups cosacs ens faran costat.

—Els caps dels grups cosacs? —va dir Billy—. Quina ensarronada és aquesta? Són una colla de bandits.

Una vegada més, Fitz va sentir el murmuri dissident. Aquesta vegada Evans va mirar cap allà empipat i es va col·locar al costat de Billy i el seu grup.

—Aquí, a Sibèria, hi ha vuit-cents mil presoners de guerra austríacs i alemanys que han estat alliberats arran del tractat de pau. Hem d’impedir que tornin al camp de batalla europeu. Finalment, sospitem que els alemanys tenen els ulls posats en els jaciments de petroli de Bakú, al sud de Rússia. No podem permetre que hi tinguin accés.

—No sé per què, però em sembla que Bakú està molt lluny d’aquí —va dir Billy.

El brigadier va dir encoratjadorament:

—Cap dels seus homes vol fer una pregunta?

Fitz el va mirar amb fúria, però ja era massa tard.

—No he llegit res d’això als diaris —va dir Billy.

—Com moltes missions militars, és secreta, i no se’ls permetrà dir on són a les cartes que enviïn a casa —va contestar Fitz.

—Estem en guerra contra Rússia, senyor?

—No, no ho estem. —Fitz va apartar la mirada de Billy. Potser va recordar com el noi l’havia humiliat a la reunió sobre les converses de pau al Calvary Gospel Hall—. Algú a part del sergent Williams vol fer cap pregunta?

Billy va insistir:

—Pretenem enderrocar el govern bolxevic?

Entre els soldats va sorgir un murmuri furiós, perquè molts veien amb bons ulls la revolució.

—No hi ha govern bolxevic —va dir Fitz, cada vegada més exasperat—. El règim de Moscou no ha estat reconegut per Sa Majestat el Rei.

—La nostra missió està autoritzada pel Parlament?

El brigadier semblava atabalat; no s’esperava aquella mena de preguntes. Llavors el capità Evans va dir:

—Per avui ja n’hi ha prou, sergent, deixi que parlin els altres.

Però Fitz no va ser prou intel·ligent per callar, com si no concebés que la capacitat de Billy per al debat, heretada d’un pare gens conformista i radical, podia ser superior a la seva.

—Les missions militars són autoritzades pel Ministeri de la Guerra, no pel Parlament —va argumentar Fitz.

—Això vol dir que els nostres representants elegits no n’estan al corrent! —va dir Billy, indignat.

—Vés amb compte, noi —va murmurar Tommy amb ànsia.

—És necessari! —va dir Fitz.

Billy va ignorar el prec de Tommy; estava massa enfadat. Es va posar dret i, amb una veu clara i forta, va dir:

—El que fem és legal, senyor?

Fitz es va posar vermell i Billy va saber que l’havia encertada.

—Per descomptat que… —va començar Fitz.

—Si la nostra missió no ha estat aprovada pel poble britànic ni pel poble rus —va interrompre Billy—, com pot ser legal?

—Segui, sergent —va dir el capità Evans—. Això no és el Partit Laborista. Una paraula més i serà castigat.

Billy va seure, satisfet d’haver deixat les coses clares.

—Som aquí convidats pel Govern Provisional de Totes les Rússies, la branca executiva del qual és un directori de cinc homes amb seu a Omsk, a l’extrem occidental de Sibèria. I allà —va acabar Fitz— és on anirem a continuació.





III


Clarejava i Lev Peixkov esperava, tremolant, en una zona de càrrega de Vladivostok, el cul del món del ferrocarril transsiberià. Duia un abric de l’exèrcit sobre l’uniforme de tinent, però Sibèria era el més fred de tots els llocs on havia estat.

Ser a Rússia el posava furiós. Havia tingut la sort d’escapar-ne feia quatre anys, i encara més de casar-se amb una nord-americana rica. I ara hi tornava a ser, i tot per culpa d’una noia. «Es pot saber què em passa?», es va preguntar. «Per què no estic mai satisfet amb el que tinc?».

Es va obrir una tanca i un carro estirat per una mula va sortir del dipòsit de subministraments. Lev va saltar al seient, al costat del soldat britànic que conduïa.

—Ei, Sid —va dir Lev.

—Com’nem —va dir Sid.

Era un home prim d’uns quaranta anys i amb un perpetu cigarret a la cara prematurament arrugada. Era cockney i parlava l’anglès amb un accent força diferent del de Gal·les del Sud o el nord de Nova York. Al començament a Lev li costava d’entendre’l.

—Tens el whisky?

—No, només llaunes de cacau.

Lev es va girar cap a la caixa del carro i en va estirar una punta de la lona que el cobria. Estava gairebé segur que Sid li prenia el pèl. Va veure un caixa de cartró que deia: «Xocolata i cacau Fry».

—No hi ha gaire demanda d’això entre els cosacs —va dir.

—Mira a sota.

Lev va apartar la caixa i va veure un altre rètol: «Teacher’s Highland Cream. La perfecció en whisky escocès».

—Quantes? —va preguntar.

—Dotze caixes.

Lev va tapar la caixa.

—Millor que el cacau.

Lev va guiar Sid per sortir del centre de la ciutat. De tant en tant mirava enrere per assegurar-se que no els seguia ningú, i en veure un oficial d’alt rang de l’exèrcit dels Estats Units es va posar nerviós. Però ningú no els va aturar. Vladivostok era ple a vessar de refugiats dels bolxevics; la majoria portaven molts diners a sobre. Se’ls gastaven com si el món s’acabés, que potser era cert per a la majoria. Com a conseqüència, les botigues no paraven de vendre i els carrers eren plens de carros com el de Lev repartint mercaderia. A Rússia hi havia escassesa de tot, o sigui que gairebé tot el que hi havia a la venda passava de contraban de la Xina o era material robat als militars, cosa que havia fet Sid.

Lev va veure una dona amb una nena i va pensar en Daisy. L’enyorava. Ara ja caminava i enraonava, i investigava el món. Feia uns morros que entendrien a tothom, fins i tot a Josif Viàlov. Feia sis mesos que Lev no la veia. Tenia dos anys i mig, i en aquell temps devia haver canviat molt.

També enyorava Marga. Era amb ella que somiava, amb el seu cos nu entortolligant-se amb el d’ell al llit. Era per culpa de la noia que s’havia enemistat amb el seu sogre i havia acabat a Sibèria, però, tot i amb això, es moria de ganes de tornar-la a veure.

—Tens cap feblesa, Sid? —va dir Lev. Li feia l’efecte que necessitava travar una amistat més ferma amb el taciturn Sid: els companys de delicte s’havien de tenir confiança.

—No —va dir Sid—. Només els diners.

—El teu desig de diners fa que t’arrisquis?

—No, només robo.

—I has tingut mai problemes per haver robat?

—No gaires. La presó una vegada, però només sis mesos.

—La meva feblesa són les dones.

—Ah, sí?

Lev estava avesat al costum anglès de fer una pregunta després d’haver rebut la resposta.

—Sí —va dir—. No hi puc fer més. Necessito anar a un club amb una dona bonica al costat.

—Sí?

—Sí. No hi puc fer més.

El carro va entrar en un barri dels molls amb carrers bruts, albergs de mariners i locals que no tenien ni nom ni adreça. Sid semblava nerviós.

—Vas armat, oi? —va preguntar Lev.

—No —va dir Sid—. Només porto això. —Va obrir-se l’abric per ensenyar un pistolot amb un canó de trenta centímetres ficat al cinturó.

Lev no havia vist mai una pistola com aquella.

—Què collons és, això?

—Una Webley-Mars. La pistola més potent del món. És molt rara.

—No cal ni que en premis el gallet. Només de veure-la, se’t moriran de por.

En aquella zona ningú no netejava la neu del carrer i el carro havia de seguir les petges d’altres vehicles, o patinar pel gel dels carrerons poc transitats. Des que era a Rússia, Lev pensava molt en el seu germà. No havia oblidat la promesa d’enviar diners a Grigori per comprar el bitllet als Estats Units. Estava fent força diners amb la venda als cosacs de material robat a l’exèrcit, i amb el negoci que tenia entre mans n’hi hauria prou per al bitllet de Grigori.

En la seva curta vida havia fet moltes coses mal fetes, però si podia complir la promesa feta al seu germà se sentiria una mica millor.

Van entrar en un passatge i es van aturar darrere una construcció baixa. Lev va obrir una caixa de cartró i va agafar una ampolla de whisky.

—Queda’t a vigilar la mercaderia —va dir a Sid—. Si no, no en quedaria gens quan sortíssim.

—No pateixis —va dir Sid, però semblava nerviós.

Lev va tocar la pistola Colt 45 semiautomàtica que duia al cinturó, sota l’abric. Després va entrar a l’edifici per una porta lateral.

El local era l’equivalent siberià d’una taverna. Hi havia una saleta amb unes quantes cadires i una taula. No tenia barra, només una porta oberta a una cuina bruta, amb un prestatge ple d’ampolles i un barril. Hi havia tres homes asseguts davant una llar de foc, vestits amb pells esparracades. Lev va reconèixer el del mig, un home que es feia dir Sotnik. Duia uns pantalons balders ficats dins unes botes de muntar. Tenia els pòmuls alts i els ulls esbiaixats, un bigoti elaborat i patilles. Tenia la pell rogenca i arrugada pel fred. Tenia una edat indefinida, entre vint-i-cinc i cinquanta-cinc anys.

Lev va encaixar amb tots. Va destapar l’ampolla i un dels homes, segurament el propietari del bar, va portar quatre vasos desaparellats. Lev va servir mesures generoses, i tots van beure.

—És el millor whisky del món —va dir Lev en rus—. Ve d’un país fred, com Sibèria, on l’aigua dels torrents muntanyosos és pura neu fosa. Llàstima que sigui tan car.

La cara de Sotnik era inexpressiva.

—Quant?

Lev no tenia intenció de tornar a regatejar.

—El preu que vas acceptar ahir —va dir—. A pagar en rubles bons, i res més.

—Quantes ampolles?

—Cent quaranta-quatre.

—On són?

—A prop.

—Hauries d’anar amb compte. En aquest barri hi ha lladres.

Això tant podia ser una advertència com una amenaça: Lev s’imaginava que l’ambigüitat era intencionada.

—De lladres, hi entenc —va dir—. En sóc un.

Sotnik va mirar els seus companys i, al cap d’un moment, va riure. Els altres també.

Lev va servir una altra ronda.

—No cal que pateixis —va dir—. El teu whisky està segur, rere el canó d’una pistola.

Això també era ambigu. Podia ser una garantia o una advertència.

—Això està bé —va dir Sotnik.

Lev es va beure el whisky i després va mirar el rellotge.

—Aviat ha de passar una patrulla de la policia pel barri —va mentir—. Me n’he d’anar.

—Una altra copa —va dir Sotnik.

Lev es va posar dret.

—Vols el whisky o no? —No va dissimular la irritació—. El puc vendre fàcilment a un altre. —Això era veritat. L’alcohol sempre es venia.

—Me’l quedo.

—Els diners sobre la taula.

Sotnik va agafar una alforja de terra i va començar a comptar monedes de cinc rubles. El preu acordat era de seixanta rubles la dotzena. Lentament, Sotnik va posar les monedes en piles de dotze fins que va tenir dotze piles. Lev es va imaginar que no era capaç de comptar fins a cent quaranta-quatre.

Quan Sotnik va acabar, va mirar Lev, que va fer un senyal amb el cap. Sotnik va tornar a desar les monedes a l’alforja.

Sotnik va agafar l’alforja i van sortir tots al carrer. S’havia fet de nit, però hi havia lluna, i la claror que feia era suficient per veure-s’hi. Lev va dir a Sid en anglès:

—No baixis del carro i estigues alerta.

En una transacció il·legal, aquest era sempre el moment més perillós: la possibilitat que el comprador es quedés amb la mercaderia sense deixar anar els diners. Lev no volia posar en risc els diners del bitllet de Grigori.

Va apartar la lona del carro i va treure les tres caixes de cacau de sobre el whisky. En va agafar una i la va deixar a terra, als peus de Sotnik.

Els altres cosacs van anar cap al carro per agafar-ne una altra.

—No —va dir Lev. Va mirar Sotnik—. L’alforja.

Hi va haver una pausa llarga.

Al seient del conductor, Sid va obrir-se l’abric perquè es veiés la pistola.

Sotnik va donar l’alforja a Lev.

Lev va mirar a dins, però va decidir no tornar a comptar els diners. Si Sotnik hagués tret alguna moneda furtivament, ho hauria vist. Va passar l’alforja a Sid i va ajudar els altres a descarregar el carro.

Va tornar a encaixar amb tots i ja estava a punt de pujar al carro quan Sotnik el va aturar.

—Mira —va dir, assenyalant una caixa oberta—. Falta una ampolla.

L’ampolla era a la taula de la taverna i Sotnik ho sabia. Per què volia discutir ara, a l’últim moment? Era perillós.

En anglès, Lev va dir a Sid:

—Dóna’m una moneda d’or.

Sid va obrir l’alforja i li va donar una moneda.

Lev la va sospesar amb el puny tancat i després la va llençar enlaire, amb força. La moneda va espurnejar a la claror de la lluna. Mentre Sotnik s’ajupia instintivament a recollir-la, Lev va saltar al seient del carro.

Sid va fer volar el fuet.

—Aneu en nom de Déu —va cridar Lev mentre el carro es posava en marxa—. I ja m’ho fareu saber quan necessiteu més whisky.

La mula va trotar per sortir del passatge i arribar al carrer. Lev va respirar amb més calma.

—Quant n’hem tret? —va dir Sid.

—El que vam demanar. Tres-cents seixanta rubles cada un. Menys cinc. Els descomptarem de la meva part. Tens cap bossa?

Sid va treure un gran moneder de pell. Lev va comptar setanta-dues monedes i les va guardar a dins.

Es va acomiadar de Sid i va saltar del carro a prop dels allotjaments dels oficials nord-americans. Quan es dirigia a la seva habitació, se li va acostar el capità Hammond.

—Peixkov! On s’havia ficat?

Lev hauria desitjat no portar a sobre tres-cents cinquanta-cinc rubles en una alforja cosaca.

—A fer un volt, senyor.

—És de nit!

—Per això he tornat.

—L’estàvem buscant. El coronel el vol veure.

—Ara mateix, senyor.

Lev va anar en direcció a la seva habitació, per deixar l’alforja, però Hammond li va dir:

—El despatx del coronel és per allà.

—Sí, senyor. —Lev va girar en rodó.

Al coronel Markham no li agradava gens, Lev. El coronel era un militar de carrera, no un recluta en temps de guerra. Creia que Lev no compartia el seu compromís amb l’excel·lència de l’exèrcit dels Estats Units, i tenia raó al cent per cent, com hauria dit el coronel mateix.

Lev va considerar la possibilitat de deixar l’alforja a terra, fora del despatx del coronel, però eren massa diners per perdre’ls de vista.

—On s’havia ficat? —va cridar Markham tan bon punt va haver entrat Lev.

—He anat a fer un volt per la ciutat, senyor.

—Li assigno un nou destí. Els nostres aliats britànics necessiten intèrprets i m’han demanat la seva ajuda.

Semblava una alternativa més tranquil·la.

—Sí, senyor.

—Anirà amb ells a Omsk.

Això no era tan tranquil. Omsk era a sis mil cinc-cents quilòmetres, al territori interior més bàrbar de Rússia.

—Per què, senyor?

—Ells l’informaran de tot.

Lev no hi volia anar. Era massa lluny de casa.

—Em demana que em presenti voluntari, senyor?

El coronel va dubtar i Lev es va adonar que el destí era voluntari, dins dels límits que aquest concepte podia tenir a l’exèrcit.

—Es nega a acceptar el destí? —va dir Markham amenaçadorament.

—Només si és voluntari, per descomptat, senyor.

—Li explicaré la situació, tinent —va dir el coronel—: si es presenta voluntari, no li demanaré que obri aquesta bossa i m’ensenyi què porta a dins.

Lev es va maleir els ossos. No podia fer res. El coronel era massa perspicaç. I el bitllet de Grigori als Estats Units era a l’alforja.

«Omsk», va pensar. «Quina merda!».

—Hi aniré amb molt de gust, senyor —va dir.





IV


Ethel va pujar al pis de Mildred. La casa era neta, però estava desendreçada, amb joguines per terra, un cigarret cremant en un cendrer i calces eixugant-se davant del foc.

—Et pots quedar Lloyd aquesta nit? —va preguntar.

Ella i Bernie anaven a una reunió del Partit Laborista. Lloyd ja tenia gairebé quatre anys i era capaç d’aixecar-se del llit i sortir de casa si no el vigilava ningú.

—I tant que sí —va dir Mildred. Sovint feien torns per vigilar la canalla als vespres—. He rebut una carta de Billy —va dir Mildred.

—Està bé?

—Sí. Però no crec que sigui a França. No parla de les trinxeres.

—Doncs deu ser al Pròxim Orient. Potser ha vist Jerusalem i tot. —Les forces britàniques havien pres la ciutat santa al final de l’any anterior—. Al pare li encantaria.

—Hi ha un missatge per a tu. Diu que tornarà a escriure, però que et digui… —Va ficar la mà a la butxaca del davantal—. Te’l llegiré. «Creu-me, jo ara no estic ben informat aquí amb relació a política de Rússia». És un missatge ben estrany, oi?

—Està en clau —va dir Ethel—. Val una paraula de cada tres. El missatge diu: «Jo estic aquí a Rússia». Què hi deuen fer, allà?

—No sabia que el nostre exèrcit fos a Rússia.

—Jo tampoc. Parla d’una cançó o del títol d’un llibre?

—Sí, com ho saps?

—També és una clau.

—Diu que et recordi una cançó que cantaves que es deia «Sóc amb Freddie imitant tres zebres». No l’he sentida mai!

—Jo tampoc. Són les inicials. «Freddie imitant tres zebres» vol dir…, Fitz.

Va entrar Bernie amb una corbata vermella.

—Dorm com un soc —va dir, referint-se a Lloyd.

—Mildred ha rebut carta de Billy —va dir Ethel—. Es veu que és a Rússia amb el comte Fitzherbert.

—Vaja! —va dir Bernie—. Ja m’estranyava que triguessin tant!

—Què vols dir?

—Hem enviat tropes a combatre els bolxevics. Sabia que acabaria passant.

—Ara estem en guerra amb el nou govern rus?

—Oficialment no, és clar. —Bernie va mirar el rellotge—. Hauríem d’anar passant. —No suportava arribar tard.

A l’autobús, Ethel va dir:

—No podem estar en guerra extraoficialment. O ho estem o no ho estem!

—Churchill i tota aquella colla saben que el poble no hauria donat suport a una guerra contra els bolxevics, o sigui que ho fan d’amagat.

—Lenin m’ha decebut… —va dir Ethel, reflexivament.

—Fa el que ha de fer i prou! —va interrompre Bernie. Era un simpatitzant apassionat dels bolxevics.

—Lenin pot acabar sent un tirà com el tsar —va continuar Ethel.

—No diguis bestieses!

—Sigui com sigui, li hauríem de deixar temps per veure què pot fer a Rússia.

—Bé, si més no, en això estem d’acord.

—Tot i així, no tinc gaire clar que hi puguem fer res.

—Necessitem més informació.

—Billy m’escriurà aviat. Me’n donarà detalls.

Ethel estava indignada amb la guerra secreta del govern —si és que era això—, però el que la feia patir de veritat era Billy. Segur que no callava. Si creia que l’exèrcit s’equivocava, segur que no se n’amagaria i tindria problemes.

El Calvary Gospel Hall era ple de gom a gom: el Partit Laborista havia guanyat popularitat durant la guerra. En part, gràcies al fet que el líder laborista, Arthur Henderson, era membre del gabinet de guerra de Lloyd George. Henderson s’havia posat a treballar en una fàbrica de locomoció als dotze anys, i la seva tasca com a ministre del gabinet havia fet callar els conservadors, segons els quals els treballadors no eren aptes per al govern.

Ethel i Bernie es van asseure al costat de Jock Reid, un home de Glasgow galtavermell que havia estat el millor amic de Bernie quan era solter. El president de la reunió era el doctor Greenward. El principal punt de l’ordre del dia eren les pròximes eleccions generals. Hi havia rumors que Lloyd George convocaria uns comicis nacionals tan bon punt s’acabés la guerra. Aldgate necessitava un candidat laborista i Bernie era l’aspirant amb més possibilitats.

El van proposar i va rebre suports de tota mena. Algú va suggerir el doctor Greenward com a alternativa, però el metge va dir que s’estimava més continuar dedicant-se a la medicina.

Llavors es va posar dreta Jayne McCulley. Estava afiliada al partit des que Ethel i Maud havien protestat perquè li retornessin el subsidi de separació i un policia havia portat Maud a la presó per força.

—He llegit als diaris que les dones es podran presentar a les pròximes eleccions. Proposo Ethel Williams com la nostra candidata.

Hi va haver un moment de silenci expectant, i després tots es van posar a parlar alhora.

Ethel s’havia quedat de pedra. Aquella possibilitat no li havia passat pel cap. Des que el coneixia, Bernie volia ser membre del Parlament. Ethel ho havia acceptat. A més, les dones no havien tingut la possibilitat de ser elegides. Ara tampoc no estava pas segura que fos possible. La primera reacció va ser rebutjar-ho immediatament.

Jayne no havia acabat. Era jove i bonica, però el seu aspecte delicat era enganyós, i podia ser formidable.

—Respecto Bernie, però és un organitzador i un teòric —va dir—. Aldgate té un membre del Parlament liberal que és força estimat i pot ser difícil de derrotar. Necessitem un candidat que pugui guanyar aquest escó per als laboristes, algú que pugui dir a la gent de l’East End: «Seguiu-me fins a la victòria!», i el segueixin. Necessitem Ethel.

Totes les dones van cridar entusiasmades, i alguns homes també, tot i que altres van rondinar, no gaire convençuts. Ethel va veure que si es presentava tindria molt de suport.

I Jayne tenia raó: segurament Bernie era el més intel·ligent de la sala, però no era un líder que captivés. Podia explicar com es produïen les revolucions i per què s’ensorraven les empreses, però Ethel podia entusiasmar la gent perquè s’unís en una croada.

Jock Reid es va posar dret.

—Camarada president, crec que la legislació no permet que es presentin dones.

—Puc respondre a aquesta pregunta —va dir el doctor Greenward—. La llei que es va aprovar a començament d’any, que dóna el dret de vot a algunes dones de més de trenta anys, no preveia que les dones es poguessin presentar a les eleccions. Però el govern ha reconegut que això és una anomalia i s’està redactant l’esborrany d’un nou projecte de llei.

—Però en aquest moment la llei prohibeix que les dones es presentin a les eleccions —va insistir Reid—, o sigui que no podem nomenar una candidata.

Ethel va somriure maliciosament: feia riure que els homes que clamaven per la revolució mundial insistissin tant a seguir la llei al peu de la lletra.

—El projecte de llei de qualificació de les dones del Parlament —va dir el doctor Greenward— s’està redactant amb la clara intenció de ser aprovat com a llei abans de les pròximes eleccions, o sigui que sembla perfectament raonable que aquest districte nomeni una candidata.

—Però Ethel no té trenta anys.

—Sembla que aquest nou projecte s’aplicarà a les dones de més de vint-i-un.

—Sembla? —va exclamar Reid—. Com podem nomenar un candidat si no coneixem les regles?

—Potser hauríem d’ajornar la designació —va proposar el doctor Greenward— fins que s’hagi aprovat la nova legislació.

Bernie va xiuxiuejar alguna cosa a Reid, i aquest va dir:

—Preguntem a Ethel si està disposada a presentar-se. Si no ho està, no caldrà ajornar la decisió.

Bernie es va girar per mirar Ethel amb un somriure confiat.

—D’acord —va dir el doctor Greenward—. Ethel, si et nomenessin candidata, acceptaries?

Tots la van mirar.

Ethel va dubtar.

Era el somni de Bernie i Bernie era el seu marit. Però, quin dels dos era la millor opció per als laboristes?

A mesura que passaven els segons l’expressió de Bernie va anar canviant i mostrava incredulitat. S’esperava que Ethel rebutgés la proposta de seguida.

Això va refermar la decisió de la noia.

—Jo…, no hi havia pensat mai —va dir—. I…, bé, com ha dit el president, encara no és ni tan sols una possibilitat legal. O sigui que fa de mal dir. Crec que Bernie seria un bon candidat…, però també m’agradaria rumiar-m’ho. O sigui que potser hauríem d’acceptar la proposta del president i ajornar la decisió.

Va mirar Bernie.

Semblava que la volgués matar.





33


11 de novembre de 1918





I


A les dues de la matinada, va sonar el telèfon a casa de Fitz, a Mayfair. Maud encara no se n’havia anat al llit: estava asseguda a la sala amb una espelma; els retrats dels avantpassats se la miraven des de la paret; tenia les cortines corregudes, com mortalles; els mobles del voltant a penes es veien, com bèsties en un camp a la nit. Feia uns dies que amb prou feines dormia. Un pressentiment supersticiós li deia que Walter moriria abans no s’acabés la guerra.

Seia allà, sola, amb una tassa de te fred a la mà, la vista clavada en el foc de carbó, pensant on devia ser ell, què devia fer. Dormia en alguna trinxera humida o preparava la lluita de l’endemà? O potser ja era mort? Es podia convertir en viuda després d’haver passat tan sols dues nits amb el seu marit en quatre anys de matrimoni. L’única cosa que sabia del cert era que no l’havien fet presoner. Johnny Remarc controlava totes les llistes d’oficials capturats. Johnny no coneixia el seu secret: es pensava que se’n preocupava només perquè Walter havia estat un bon amic de Fitz abans de la guerra.

El timbre del telèfon la va sobresaltar. D’entrada va pensar que podia ser alguna cosa relacionada amb Walter, però de seguida va veure que això no tenia cap sentit. Les notícies d’un amic a qui havien fet presoner podien esperar fins a l’endemà. Devia tenir a veure amb Fitz, va pensar, angoixada: l’havien ferit, a Sibèria?

Va anar al vestíbul de pressa, però Grout hi va arribar abans. Es va adonar que s’havia descuidat de donar permís al servei per anar-se’n al llit i això la va fer sentir culpable.

—Preguntaré si lady Maud és a casa —va contestar Grout a l’aparell. Va tapar l’auricular amb la mà i va dir a Maud—: El senyor Remarc, del gabinet de la guerra, senyora.

Maud va agafar el telèfon i va dir:

—Es tracta de Fitz? L’han ferit?

—No, no —va respondre Johnny—. Tranquil·la, són bones notícies. Els alemanys han acceptat les condicions de l’armistici.

—Oh, Johnny, gràcies a Déu!

—Són al bosc de Compiègne, al nord de París, en dos trens en una via morta. Els alemanys acaben d’entrar al vagó restaurant del tren francès. Estan preparats per signar.

—Però encara no han signat?

—No, encara no. En discuteixen els detalls.

—Em pots tornar a trucar quan hagin signat, Johnny? Aquesta nit no em ficaré al llit.

—Sí, és clar. Fins després.

Maud va tornar l’aparell al majordom.

—Aquesta nit es podria acabar la guerra, Grout.

—M’alegra molt saber-ho, senyora.

—Però vostè se n’hauria d’anar al llit.

—Amb el permís de la senyora, voldria esperar que tornés a telefonar el senyor Remarc.

—Va bé.

—No vol pas més te, senyora?





II


Els Amics d’Aberowen van arribar a Omsk a primera hora del matí.

Billy recordaria sempre més cadascun dels detalls del viatge de sis mil cinc-cents quilòmetres amb el transsiberià des de Vladivostok. Havien trigat vint-i-tres dies, i això que portaven un sergent armat a la locomotora per garantir que tant el conductor com el fogoner mantinguessin la velocitat màxima. Billy havia passat fred tot el camí: l’estufa del centre del vagó poca cosa podia fer contra la gelor dels matins siberians. Havien subsistit amb pa negre i carn de llauna. Malgrat tot, per a Billy cada dia era una revelació.

Ell no sabia que al món hi hagués llocs tan bonics com el llac Baikal. El capità Evans els va explicar que aquell llac, d’un extrem a l’altre, era més llarg que Gal·les. Des del tren que avançava de pressa havien vist com en aquelles aigües blaves i tranquil·les sortia el sol que il·luminava els cims de les altes muntanyes de l’extrem i tenyia de reflexos daurats la neu dels cims.

Conservaria per sempre el record d’aquella interminable caravana de camells que resseguia les vies del tren, aquells animals carregats que caminaven lentament, amb paciència, a través de la neu, sense fer gens de cas del segle XX, que els passava per davant volant amb un estrèpit metàl·lic i els xerrics del vapor. «Recoi, que lluny que sóc d’Aberowen», va pensar en aquell moment.

Però l’incident més memorable havia estat una visita a l’institut de Chita. El tren s’havia aturat allí dos dies mentre el coronel Fitzherbert negociava amb el dirigent d’aquella zona, un cap cosac anomenat Seménov. Billy es va afegir a un grup de turistes americans que hi feien una visita. El director de l’institut, que parlava anglès, va explicar que fins feia un any només havia fet classes a alumnes benestants, de classe mitjana, i que els jueus n’havien quedat exclosos encara que es poguessin permetre pagar la matrícula. En aquells moments, per ordre dels bolxevics, l’educació era gratuïta per a tothom. Els efectes eren claríssims. Les aules estaven atapeïdes de criatures vestides de qualsevol manera, que aprenien a llegir, escriure i comptar, i fins i tot estudiaven ciències i art. Hagués fet el que hagués fet Lenin —i era difícil destriar la veritat de la propaganda conservadora—, si més no, pensava Billy, era seriós pel que feia a l’educació de les criatures russes.

En aquell tren viatjava Lev Peixkov, que havia saludat Billy molt afectuosament i no havia donat cap mostra de sentir-se avergonyit, com si ja no es recordés que havia hagut de fugir a corre-cuita d’Aberowen per estafador i lladre. Havia arribat a Amèrica, s’havia casat amb una noia rica i en aquells moments era tinent, i feia d’intèrpret dels d’Aberowen.

La població d’Omsk va aclamar el batalló en el trajecte des de l’estació de tren fins al quarter. Pels carrers, Billy va veure molts oficials russos que duien uns uniformes prou curiosos i antiquats, i que, pel que semblava, no tenien res a veure amb l’exèrcit. També hi havia molts soldats canadencs.

Quan el batalló va trencar files, Billy i Tommy se’n van anar a fer un volt per la ciutat. No hi havia gaires coses per veure: una catedral, una mesquita, una fortalesa de maons i un riu amb trànsit intens de mercaderies i passatgers. El va sorprendre veure tanta gent amb alguna peça de l’uniforme de l’exèrcit britànic. Una dona que venia peix fregit en una parada duia una guerrera caqui; un home que feia repartiment amb un carretó anava amb uns pantalons d’estamenya que també venien de l’exèrcit, i un col·legial alt, amb una cartera plena de llibres, es passejava pel carrer amb unes flamants botes britàniques.

—D’on ho treuen, això? —va preguntar Billy.

—Subministrem uniformes a l’exèrcit rus, però Peixkov em va dir que els oficials els venien al mercat negre —va respondre Tommy.

—Ens està bé per posar-nos al costat de qui no toca —va respondre Billy.

L’YMCA canadenca havia muntat una cantina. Hi van entrar i van trobar uns quants homes d’Aberowen: semblava que era l’únic lloc on es podia anar. Billy i Tommy van demanar te i bones porcions de pastís de poma.

—Aquesta ciutat és el quarter general del govern reaccionari antibolxevic —va dir Billy—. Ho vaig llegir al New York Times. —Els diaris nord-americans que es podien trobar a Vladivostok eren més fidedignes que no pas els britànics.

Lev Peixkov va entrar al local acompanyat d’una jove russa que duia un abric força ordinari. Tots se’l van mirar. Com s’ho havia fet, tan de pressa? Se’l veia exaltat.

—Ei, nois, heu sentit el rumor?

«Lev sempre era el primer a sentir els rumors», va pensar Billy.

—Sí, hem sentit a dir que ets un marieta acabat —va respondre Tommy.

Tots es van posar a riure.

—Quin rumor? —va preguntar Billy.

—Que han firmat l’armistici. —Lev va fer una pausa—. Ho enteneu o no? S’ha acabat la guerra!

—No pas per a nosaltres —va dir Billy.





III


La secció del capità Dewar atacava un poblet anomenat Aux-Deux-Églises, a la banda oriental del riu Mosa. Gus havia sentit el rumor que hi hauria un alto el foc a les onze del matí, però el seu oficial li havia ordenat l’assalt, per això havia emprès la tasca. Havia traslladat les pesants metralladores fins a l’extrem d’un bosquet i disparaven a través d’un ampli prat contra els edificis de més enllà, bo i donant a l’enemic tot el temps del món per replegar-se.

Per desgràcia, els alemanys no havien aprofitat l’oportunitat. Havien muntat morters i metralladores lleugeres als corrals i als horts, i responien enèrgicament a l’atac. En concret, una de les metralladores que tenien al teulat d’un corral mantenia mitja secció de Gus clavada a terra.

Gus es va dirigir al caporal Kerry, el millor tirador de la unitat.

—Podria llançar una granada al teulat d’aquell corral?

Kerry, un jove de dinou anys, pigat, va respondre:

—Si m’hi puc acostar una mica més…

—Aquest és el problema.

Kerry va inspeccionar el terreny.

—Més o menys cap a la meitat del prat el terreny fa una mica de pujada —va dir—. Des d’allà me’n podria sortir.

—És perillós —va respondre Gus—. Què vols, fer d’heroi? —Es va mirar el rellotge—. Si són certs els rumors que corren, d’aquí a cinc minuts es podria haver acabat la guerra.

Kerry va deixar anar una rialleta.

—Ho provarem, capità.

Gus dubtava, no sabia si havia de permetre que Kerry s’arrisqués. Però l’exèrcit era així, ells continuaven lluitant, i les ordres eren ordres.

—Està bé —va dir Gus—. Tu mateix.

Gairebé esperava que Kerry romancegés una mica, però el jove es va carregar el fusell a l’espatlla i va agafar una capsa de granades.

—Foc! Cobreixin Kerry tant com puguin —va cridar Gus.

Totes les metralladores van començar a disparar i Kerry va arrencar a córrer.

L’enemic el va localitzar a l’instant i va obrir foc. Kerry tentinejava pel prat com una llebre encalçada per gossos. Els obusos dels morters alemanys explotaven al seu voltant, però no el tocaven de miracle.

La «mica de pujada» de Kerry era tres-cents metres més enllà.

Gairebé va estar a punt d’arribar-hi.

El tirador va situar perfectament Kerry al punt de mira i hi va dirigir una ràfega. En un tancar i obrir d’ulls, una dotzena de bales el van tocar. Va alçar els braços, va deixar anar les granades i va caure, si bé l’impuls el va mantenir un instant enlaire abans d’aterrar a uns passos del turonet. Va quedar immòbil; Gus va pensar que devia haver mort abans de caure a terra.

El foc de l’enemic va cessar. Al cap d’un moment, els americans també van deixar de disparar. A Gus li va semblar que sentia el so distant d’uns aplaudiments. Tots els homes que tenia al voltant van callar i es van dedicar a escoltar. Gus va veure que els alemanys també aplaudien.

Es van començar a veure soldats alemanys que sortien dels refugis del poble de més enllà.

Van sentir el soroll d’un motor. Va sortir del bosquet una moto americana marca Indian conduïda per un sergent, amb un comandant al darrere.

—Alto el foc! —va cridar el comandant. El motorista el portava d’una posició a l’altra de la línia—. Alto el foc! —va cridar altre cop—. Alto el foc!

La secció de Gus va començar a fer gresca. Els homes es treien els cascos i els llançaven enlaire. N’hi havia que ballaven una giga i altres que encaixaven entre ells. Es van sentir cants.

Gus no podia apartar la vista del caporal Kerry.

Va caminar a poc a poc prat enllà i es va agenollar al costat del cos. Havia vist molts cadàvers i no tenia cap dubte que Kerry era mort. Es va preguntar quin era el nom de pila d’aquell noi. Va girar el cadàver. Kerry tenia uns petits orificis de bala a tot el pit. Gus va tancar els ulls del noi i es va aixecar.

—Que Déu em perdoni —va dir.





IV


Per casualitat, Ethel i Bernie eren a casa aquell dia. Bernie, al llit, amb grip, com la mainadera de Lloyd, de manera que Ethel havia de cuidar el marit i el fill.

Ella estava molt deprimida. Havien tingut una forta baralla sobre qui dels dos es presentaria com a candidat al Parlament. I aquella no havia estat la pitjor discussió de la seva vida de casats, sinó que havia estat l’única. Des de llavors, pràcticament no es parlaven.

Ethel sabia que tenia raó, però alhora se sentia culpable. Podia ser més bona diputada que Bernie, i, d’altra banda, eren els companys els que ho havien de decidir, no pas ella. Era cert que Bernie feia anys que ho tenia al cap, però això tampoc no significava que tingués dret a la plaça. Ethel, en canvi, no hi havia pensat, però des de llavors li feia molta il·lusió. Les dones havien aconseguit el dret de votar, però quedava molta feina per fer. D’entrada, calia rebaixar-ne l’edat límit, perquè fos la mateixa que per als homes. S’havien de millorar el salari i les condicions de treball de les dones. En moltes empreses, es pagava menys a les dones que als homes, encara que fessin exactament la mateixa feina. Per què no havien de cobrar el mateix?

Però apreciava Bernie i quan li veia aquella cara dolguda tenia ganes de cedir de seguida.

—Suposo que els enemics em segaran l’herba sota els peus —li va dir ell un vespre—. Els conservadors, els liberals d’estar per casa, els imperialistes capitalistes, la burgesia. Fins i tot compto amb l’oposició d’un parell de persones del partit que em tenen enveja. Però n’hi havia una en qui confiava del tot. I aquesta és la que m’ha traït. —Ethel notava un pes al pit quan hi pensava.

A les onze, va servir un te al seu marit. La seva habitació era còmoda, tot i que una mica desmanegada, amb unes cortines de cotó ordinàries, una tauleta per escriure i una foto de Keir Hardie a la paret. Bernie va deixar la novel·la The Ragged Trousered Philanthropists, que en aquells moments llegien tots els socialistes, i va dir fredament:

—Què faràs aquest vespre? —Hi havia reunió del Partit Laborista—. Ja has pres una decisió?

Sí que l’havia pres. L’hi hauria pogut dir dos dies abans, però no s’havia vist amb cor d’articular aquelles paraules. Ara que l’hi preguntava, l’hi respondria.

—Jo seria la millor candidata —va respondre en to desafiant.

Va veure que li feia mal.

—No sé com em pots fer això i continuar dient que m’estimes.

Ethel va trobar que era injust que fes servir aquell argument. Per què no tenia validesa en cas contrari? Però aquesta no era la qüestió.

—No hauríem de pensar en nosaltres, sinó en el partit.

—I el nostre matrimoni?

—Jo no em presento pel fet de ser la teva dona.

—M’has traït.

—Però no em presentaré —va dir ella.

—Com?

—He dit que no em presentaré. —L’expressió de Bernie es va relaxar—. Però no perquè sigui la teva dona —va continuar ella—. Ni perquè tu siguis un candidat millor.

Ell hi va posar cara de desconcert.

—Per què, doncs?

Ethel va deixar anar un sospir.

—Estic embarassada.

—Què dius ara!

—Sí. Just quan una dona pot arribar al Parlament, em quedo embarassada.

Bernie somreia.

—Doncs tot ha sortit de la millor manera possible!

—Ja sabia que ho veuries així —va dir Ethel.

En aquell moment estava ressentida amb Bernie, amb la criatura que encara no havia nascut i amb tota la seva existència. Després va sentir que tocaven les campanes de l’església. Va mirar el rellotge que hi havia al relleix de la llar de foc. Eren les onze i cinc. Com podia ser que toquessin a aquella hora un dilluns al matí? Les va tornar a sentir. Arrugant el front, es va acostar a la finestra. No va veure res anormal al carrer, però les campanes continuaven tocant. A la banda de ponent, damunt del cel del centre de Londres, va albirar una resplendor vermella: semblava una bengala.

Es va girar altre cop cap a Bernie:

—Sembla que toquen totes les campanes de les esglésies de Londres.

—Alguna cosa deu haver passat —va dir ell—. Segur que s’ha acabat la guerra. Deuen tocar per la pau!

—Home… —va fer ella amb amargor—. No sembla pas que hagin d’anunciar aquest coi d’embaràs meu.





V


Les esperances de Fitz d’enderrocar Lenin i els seus facinerosos se centraven en el Govern Provisional de Totes les Rússies, amb seu a Omsk. Però no era tan sols Fitz, sinó els poderosos de bona part dels governs del món, els que esperaven que en aquella ciutat comencés la contrarevolució.

El Directori format per cinc homes es va reunir en una estació de tren dels afores de la ciutat. Un conjunt de vagons blindats, custodiats per soldats d’elit, guardaven, segons la informació que tenia Fitz, el que quedava del tresor imperial, una quantitat d’or que valia molts milions de rubles. El tsar havia mort a mans dels bolxevics, però allà hi havia els seus diners per proporcionar poder i autoritat a l’oposició lleial a l’antic règim.

Fitz estava convençut que tenia un interès personal en el Directori. El grup d’homes influents que havia reunit a Ty Gwyn formava una discreta xarxa dins el món polític britànic i havia aconseguit promoure el suport britànic clandestí però sòlid a la resistència russa. Això, d’altra banda, havia reportat l’ajuda d’altres països, o si més no, havia frenat qualsevol intent de donar suport el règim de Lenin, o almenys així ho veia Fitz. És clar que els estrangers tampoc no ho podien fer tot: els que s’havien d’alçar eren els russos mateixos.

Què podia aconseguir el Directori? El president, tot i ser antibolxevic, era un socialista revolucionari, Nikolai D. Avkentiev. Fitz no li feia gens de cas. Trobava que els socialistes revolucionaris eren tan nefastos com els seguidors de Lenin. Les seves esperances se centraven en l’ala dreta i en els militars. Només en ells es podia confiar per restaurar la monarquia i la propietat privada. Se’n va anar a veure el general Boldírev, comandant en cap de l’exèrcit siberià del Directori.

Els vagons de tren que ocupava el govern estaven moblats amb un luxe tsarista decadent: butaques de vellut gastat, marqueteria esquerdada, llums de peu tacats i un servei prou envellit que duia les restes velles i ronyoses d’aquelles lliurees brodades amb incrustacions que en una altra època s’havien lluït a la cort de Sant Petersburg. En un dels vagons, hi havia una jove amb els llavis molt pintats i un vestit de seda que fumava un cigarret.

Fitz estava desanimat. El seu desig era tornar a l’època anterior, però aquell panorama li semblava realment massa retrògrad. Va recordar, enutjat, la sornegueria del sergent Williams: «És legal el que fa?». Fitz sabia que la resposta era dubtosa. Havia arribat el moment de fer tancar la boca d’una vegada a Williams, va pensar, enfurismat; aquell home era un bolxevic de cap a peus.

El general Boldírev era un home alt i gros amb aire maldestre.

—Hem mobilitzat dos-cents mil homes —va dir tot cofoi a Fitz—. Els pot equipar?

—Impressionant —va respondre Fitz, però va reprimir un sospir. Aquelles idees havien portat a la derrota d’un exèrcit rus de sis milions d’homes i a la victòria d’unes forces molt més reduïdes, les alemanyes i les austríaques. Boldírev portava fins i tot les absurdes xarreteres que tant agradaven a l’antic règim: unes tires acabades amb uns serrells que li donaven un aire de personatge còmic d’una òpera de Gilbert i Sullivan. Amb el seu rus improvisat, Fitz va continuar—: Però jo, si fos vostè, enviaria cap a casa la meitat dels reclutes.

Boldírev va quedar desconcertat.

—Per què?

—A tot estirar, en podem equipar cent mil. I cal formar-los. Val més tenir un exèrcit reduït i disciplinat que no pas una multitud que es replegarà o s’entregarà a la primera.

—Sí, seria millor.

—El proveïment que li lliurarem ha de passar als de la primera línia del front, no a la rereguarda.

—Per descomptat. És molt assenyat.

Fitz tenia la funesta sensació que Boldírev assentia sense ni escoltar-se’l. Però ell hi havia d’insistir.

—Bona part del que enviem es perd, almenys és el que veig pels carrers, tothom porta roba de l’exèrcit britànic.

—És cert.

—Recomano encaridament que s’obligui els oficials que no estiguin en condicions de servir que tornin els uniformes i se’n vagin cap a casa. —L’exèrcit rus era ple de principiants i de vells aficionats que ficaven el nas en les decisions, però que es mantenien lluny de la lluita.

—Mmm…

—I suggereixo que doni més poder a l’almirall Kolxac, ministre de la Guerra. —El Ministeri d’Afers Estrangers considerava Kolxac com l’home amb més futur de tots els membres del Directori.

—Molt bé, molt bé.

—Està disposat a fer tot el que li proposo? —li va preguntar Fitz, desesperat de veure-li sempre el mateix aire.

—Sens dubte.

—Quan?

—Quan sigui oportú, coronel Fitzherbert, quan sigui oportú.

A Fitz li va caure l’ànima als peus. Pensava que encara bo que gent com Churchill i Curzon no podien veure fins a quin punt n’eren, de mediocres, les forces que anaven contra el bolxevisme. És clar que potser millorarien, amb una mica d’empenta dels britànics. En fi, havia de fer el que podia amb el que tenia a mà.

Van trucar a la porta i va entrar el seu ajudant de camp, el capità Murray, amb un telegrama a la mà.

—Em sap greu interrompre’l —va dir, bleixant—. Però he pensat que voldria veure aquestes notícies de seguida.





VI


Al migdia, Mildred va baixar i va dir a Ethel:

—Anem-nos-en al West End. —Es referia al centre de Londres—. Tothom se n’hi va —va continuar—. Jo ja he enviat les noies a casa. —Donava feina a dues joves modistes, al seu negoci d’adorns de barrets—. Tothom tanca. S’ha acabat la guerra!

Ethel també tenia ganes d’anar-hi. Havia cedit davant de Bernie, però a casa l’ambient no havia millorat gaire. Ell estava més animat, i en canvi, ella, més ressentida. Li aniria bé sortir de casa.

—Me n’hi hauré d’endur Lloyd —va dir.

—I tant, jo també hi portaré Enid i Lil. Se’n recordaran tota la vida…, del dia que vam guanyar la guerra.

Ethel va preparar un sandvitx de formatge a Bernie per dinar, va ben abrigar Lloyd i van sortir cap al carrer. Van agafar un autobús que de seguida es va omplir, fins al punt que hi havia homes i criatures agafats de qualsevol manera a l’estrep. Semblava que a cada casa hi havia una bandera, però no només la de la Gran Bretanya, sinó també la de Gal·les, la tricolor francesa i la de les barres i estrelles americana. La gent s’abraçava sense conèixer-se, ballava i es feia petons pel carrer. Plovia, però a ningú no li importava.

Ethel pensava en tots els joves que ja eren fora de perill, i amb això va oblidar els seus problemes i es va dedicar a deixar-se endur per l’esperit alegre del moment.

Quan van haver passat els teatres i entrat al districte del govern, el trànsit es va anar fent lent, i un tros més enllà els vehicles avançaven a pas de tortuga. Trafalgar Square era un mena de pinya d’homes i dones exultants d’alegria. Com que l’autobús no podia continuar, van baixar. Van agafar Whitehall fins a Downing Street. No es van poder acostar al número 10, per la gentada que s’hi havia acumulat al voltant per veure el primer ministre Lloyd George, l’home que havia guanyat la guerra. Van entrar a Saint James Park, on arreu es veien parelles abraçades darrere dels arbustos. A l’altra punta del parc, milers de persones davant del palau de Buckingham cantaven «Keep the Home Fires Burning». Quan van acabar, van començar «Now Thank We All Our God». Ethel es va fixar que dirigia el cant una jove primeta amb un vestit de jaqueta de llana, dreta damunt d’un camió, i va pensar que abans de la guerra aquella noia no hauria gosat fer-ho.

Van travessar el carrer per anar cap al Green Park, amb la idea d’acostar-se més al palau. Un jove va somriure a Mildred i, quan ella li va tornar el gest, ell la va abraçar i li va fer un petó. Mildred li va tornar el petó, entusiasmada.

—Sembla que t’ha agradat —li va dir Ethel, amb enveja, mentre el noi se n’anava.

—I tant —va respondre Mildred—. Si m’ho hagués demanat, m’hi hauria enganxat i tot.

—No ho explicaré pas a Billy —va respondre Ethel, rient.

—En Billy no es mama el dit, nena, sap prou bé com sóc.

Van donar la volta a la gentada i es van ficar a un carrer anomenat Constitution Hill. Allà no hi havia tanta aglomeració, però eren en un dels costats del palau de Buckingham i no podrien veure el rei, si decidia sortir al balcó. Ethel pensava cap a on havien de tirar quan va començar a baixar pel carrer un grup de policies a cavall que van fer arraconar tothom a corre-cuita.

Darrere hi anava un carruatge estirat per cavalls, obert, que portava el rei i la reina, els quals saludaven i somreien a tothom. Ethel els va reconèixer de seguida i va recordar aquella visita a Aberowen, quasi cinc anys enrere. Mentre el carruatge se’ls acostava lentament, pensava que semblava impossible la sort que havien tingut. Va veure que el rei ja tenia la barba grisenca: quan havia anat a Ty Gwyn la tenia fosca. Semblava cansat, però feliç. Al costat, la reina anava amb un paraigua perquè la pluja no li mullés el barret. Els seus famosos pits semblaven més ufanosos que mai.

—Fixa-t’hi, Lloyd! —va exclamar Ethel—. És el rei!

El carruatge va passar a centímetres del lloc on eren Ethel i Mildred.

—Hola, rei! —va cridar ben fort Lloyd.

El rei el va sentir i li va somriure.

—Hola, jovenet —va respondre. Al cap d’un instant va desaparèixer.





VII


Grigori era al restaurant del vagó blindat i mirava endavant. L’home que seia amb ell era el president del Consell Revolucionari de la Guerra i el comissari del Poble per a Afers Militars i Navals. Això significava que estava al comandament de l’Exèrcit Roig. Es deia Lev Davídovitx Bronstein, però com la majoria dels dirigents revolucionaris tenia un àlies: el coneixien com a Lev Trotski. Havia fet trenta-nou anys feia poc i tenia a les mans el destí de Rússia.

La revolució havia fet un any i Grigori no havia estat mai tan preocupat per com anaven les coses. Havien vist l’assalt al palau d’Hivern com una mena de final, però en realitat no havia estat sinó l’inici de la lluita. Els governs més poderosos del món es miraven amb mals ulls els bolxevics. L’armistici d’aquell dia implicava que a partir d’aleshores podrien centrar tots els esforços a destruir la revolució. I només els podia frenar l’Exèrcit Roig.

A molts soldats els era antipàtic Trotski perquè el veien com un aristòcrata i jueu. A Rússia era impossible ser totes dues coses alhora, però els soldats no tenien lògica. Trotski no era un aristòcrata; el seu pare havia estat un pagès pròsper i li havia pogut donar una bona educació. Però aquell aire prepotent que tenia no l’afavoria, i era prou insensat per viatjar amb el seu cuiner i proveir el seu personal amb botes noves i botons daurats quan calia. Semblava més gran del que era. Tenia aquella mata de cabells arrissats encara negres, però les arrugues de la cara mostraven la tensió que vivia.

Havia fet miracles amb l’exèrcit. La Guàrdia Roja, que havia enderrocat el govern provisional, no havia estat tan efectiva en el camp de batalla. Els seus membres s’emborratxaven i no eren disciplinats. Havia quedat demostrat que allò de decidir tàctiques a mà alçada en una reunió de soldats era un sistema de lluita molt poc eficaç, pitjor encara que rebre ordres d’uns aristòcrates aficionats. Els rojos havien perdut batalles importants davant dels contrarevolucionaris, que ja es començaven a anomenar a si mateixos «els blancs».

Malgrat els crits de protesta, Trotski havia restablert el servei militar obligatori. Havia reclutat un seguit d’exoficials tsaristes i, anomenant-los especialistes, els havia reintegrat als seus antics destins. També havia reimplantat la pena de mort per als desertors. A Grigori no li agradaven aquestes mesures, però veia que eren necessàries. Qualsevol cosa era millor que la contrarevolució.

El que mantenia unit l’exèrcit era un nucli de militants del Partit Bolxevic. S’havien distribuït amb tacte per totes les unitats per treure el màxim partit de la seva influència. Hi havia soldats normals i corrents; d’altres estaven en llocs de comandament; alguns, com ara Grigori, eren comissaris polítics, que treballaven amb els comandaments militars i passaven els informes al comitè central dels bolxevics a Moscou. Mantenien la moral recordant als soldats que lluitaven per la causa més gran de la història de la humanitat. Quan l’exèrcit es veia obligat a mostrar-se despietat i cruel, a requisar cereals i cavalls a les paupèrrimes famílies de camperols, els bolxevics explicaven als soldats que allò era necessari per a un bé superior. També es dedicaven a informar del descontentament tan bon punt sorgia, per poder-lo tallar de soca-rel abans no s’escampés.

Però, n’hi havia prou amb això?

Grigori i Trotski miraven un mapa. Trotski assenyalava la regió transcaucàsica entre Rússia i Pèrsia.

—Els turcs continuen controlant la mar Càspia, amb certa ajuda alemanya —va dir.

—I posen en perill els jaciments de petroli —va murmurar Grigori.

—Denikin s’ha fet fort a Ucraïna.

Milers d’aristòcrates, oficials i burgesos que fugien de la revolució havien acabat a Novotxerkask, on havien creat una força contrarevolucionària sota el comandament del general Denikin.

—L’anomenat Exèrcit Voluntari —va respondre Grigori.

—Exacte. —El dit de Trotski es va traslladar cap al nord de Rússia—. Els britànics tenen un esquadró a Murmansk. Hi ha tres batallons d’infanteria nord-americana a Archangel. Tenen reforços de gairebé tots els països: el Canadà, la Xina, Polònia, Itàlia, Sèrbia, etc.; potser seria més ràpida la llista dels països que no tenen soldats al nord glaçat del nostre país.

—I després hi ha Sibèria.

Trotski va assentir.

—Els japonesos i els nord-americans tenen forces a Vladivostok. Els txecs controlen bona part del ferrocarril transsiberià. Els britànics i els canadencs són a Omsk, donant suport al Govern Provisional de Totes les Rússies.

Grigori ho sabia gairebé tot, però no n’havia contemplat la idea global.

—Ostres, si estem rodejats! —va dir.

—Justament. I ara que els poders capitalistes imperialistes han establert la pau, tindran milions de soldats disponibles.

Grigori buscava una escletxa d’esperança.

—De tota manera, en els últims sis mesos, l’Exèrcit Roig ha passat de tres-cents mil homes a un milió.

—Ja ho sé. —Això no animava pas Trotski—. Però no n’hi ha prou.





VIII


Alemanya estava sumida en una revolució que, per a Walter, tenia per desgràcia l’aspecte de la revolució d’anys enrere.

Va començar amb un motí. Els oficials de Marina van ordenar a la flota de Kiel que salpés i ataqués els britànics en una missió suïcida, però els mariners, que sabien que es negociava un armistici, s’hi van negar. Walter havia comentat al seu pare que els oficials actuaven contra el desig del kàiser, de manera que ells eren els amotinats, i els mariners, els lleials. Aquell argument va estar a punt de provocar un atac de feridura a Otto.

Un cop el govern va haver reprimit els mariners, un consell d’obrers i soldats va prendre Kiel a la manera dels soviets russos. Dos dies després, els soviets controlaven Hamburg, Brenen i Cuxhaven. Feia dos dies que el kàiser havia abdicat.

Walter tenia por. Ell volia la democràcia, no la revolució. El dia de l’abdicació, però, milers de treballadors havien desfilat a Berlín amb banderes roges, i l’esquerrà Karl Liebknecht havia declarat Alemanya república socialista lliure. Walter no sabia com acabaria tot plegat.

La qüestió de l’armistici era terriblement delicada. Ell sempre havia considerat que la guerra havia estat un error colossal, però tampoc no el satisfeia veure que tenia raó. La mare pàtria havia estat derrotada i humiliada, i els seus compatriotes passaven gana. En aquells moments era a la sala d’estar de casa dels seus pares a Berlín, fullejant els diaris, massa deprimit per posar-se davant del piano. El paper pintat de les parets estava descolorit, i les motllures, plenes de pols. Al parquet hi havia peces desenganxades, però enlloc es podia trobar un artesà que ho arreglés.

Walter només esperava que el món aprengués la lliçó. Els Catorze Punts del president Wilson proporcionaven una escletxa de llum que podia anunciar la sortida del sol. Els països gegants podrien resoldre de manera pacífica les seves diferències?

L’havia fet exaltar un article d’un diari de dretes.

—Aquest periodista estúpid diu que no s’ha derrotat mai l’exèrcit alemany —deia mentre el seu pare entrava a la sala—. Assegura que els jueus i els socialistes ens han traït a casa nostra mateix. S’ha de parar els peus a aquesta mena de disbarats.

Otto va saltar, enutjat i desafiador:

—Per què? —va preguntar.

—Perquè sabem que no és veritat.

—Doncs jo opino que els jueus i els socialistes ens han traït.

—Com? —va fer Walter, perplex—. No han pas estat els jueus ni els socialistes els que ens han fet retrocedir al Marne, dues vegades. Hem perdut la guerra!

—La manca de proveïment ens ha afeblit.

—Això ha estat cosa del bloqueig britànic. I qui en té la culpa, que s’hi fiquessin els Estats Units? No crec que fossin els jueus ni els socialistes els que van demanar atacs per mar pertot arreu i van enfonsar vaixells amb passatgers nord-americans.

—Han estat els socialistes els que han acceptat les vergonyoses condicions de l’armistici dels aliats.

La ràbia quasi feia perdre la coherència a Walter.

—Sap perfectament que va ser Ludendorff qui va demanar l’armistici. El canceller Ebert va ser nomenat abans-d’ahir…, com el pot culpar?

—Si l’exèrcit hagués continuat tenint les regnes a les mans, mai no s’hauria signat aquest document.

—Però ja no les tenen, perquè han perdut la guerra. Va dir al kàiser que la podien guanyar, ell s’ho va creure i arran d’això va perdre la corona. Com podem aprendre dels errors si permeten que el poble alemany es cregui mentides com aquesta?

—Si es pensessin que ens havien derrotat, es desmoralitzarien.

—Ja ho haurien d’estar, de desmoralitzats! Els dirigents d’Europa van prendre una iniciativa infame i insensata, i com a conseqüència han mort deu milions d’homes. Si més no, deixi que el poble ho entengui i no permeti que torni a passar mai més!

—No —va respondre el seu pare.





TERCERA PART


El món de bell nou reconstruït





34


De novembre a desembre de 1918





I


L’endemà de l’armistici, Ethel es va despertar d’hora. Tremolant damunt de les lloses de la cuina esperant que bullís l’aigua en aquella cuina econòmica passada de moda va prendre la determinació de ser feliç. Hi havia molts motius per ser-ho. S’havia acabat la guerra i ella tindria un altre fill. Al seu costat, tenia un marit fidel que l’adorava. Les coses no havien anat exactament com hauria volgut, però no permetria que res la deprimís. Va decidir que pintaria la cuina d’un color groc alegre. S’havien posat de moda els colors vius per a les cuines.

Però primer havia d’arreglar el seu matrimoni. Bernie s’havia calmat en veure que havia renunciat a presentar-se a les eleccions, però ella continuava ressentida i en aquella casa no es respirava pas un bon ambient. Se sentia aclaparada i volia que aquesta sensació s’esvaís. Es preguntava si no podien fer les paus.

Va portar dues tasses de te a l’habitació i es va tornar a ficar al llit. Lloyd encara dormia al llitet del racó.

—Com et trobes? —va dir quan Bernie es va haver incorporat i posat les ulleres.

—Més bé, em sembla.

—Queda’t un altre dia al llit, així faràs net.

—Potser sí. —Ho deia en un to neutral, ni càlid ni hostil.

Ethel va fer un glop de te.

—Què t’agradaria més, un nen o una nena?

Ell va callar, i Ethel de primer es va pensar que estava enfadat i que no volia respondre, però de fet s’ho estava rumiant, com feia sovint abans de respondre una pregunta. A la fi, va dir:

—Dona, com que tenim un nen, estaria bé un de cada.

La tendresa es va apoderar d’ella. Sempre parlava com si Lloyd fos fill seu.

—Hem de fer un país on puguin créixer sense que els falti res —va dir ella—. On rebin una bona educació, trobin feina i tinguin una casa com cal per criar després els seus fills. I cap més guerra.

—Lloyd George convocarà eleccions anticipades.

—De debò?

—És qui ha guanyat la guerra. Voldrà sortir reelegit abans no es desgasti la seva imatge.

—Jo crec que els laboristes continuaran en bona posició.

—Com a mínim tenim possibilitats en llocs com Aldgate.

Ethel dubtava.

—Vols que t’organitzi la campanya?

Bernie semblava que dubtava.

—He demanat a Jock Reid que em faci d’agent.

—Jock es pot ocupar dels documents legals i de l’economia —va respondre ella—. Jo t’organitzaré els mítings i tot això. Ho puc fer molt millor. —De cop va pensar que estava parlant del seu matrimoni i no només de la campanya.

—Segur que ho vols fer?

—Sí. Jock t’enviarà a fer discursos i prou. També n’hauràs de fer, és clar, però aquest no és el teu fort. El que et va bé es asseure’t amb uns quants i parlar-hi mentre us preneu un te. Jo t’enviaré a fàbriques i tallers on podràs parlar amb la gent sense encarcarament.

—Sí, tens raó —va respondre Bernie.

Es va acabar el te i va deixar la tassa i el platet a terra, al costat del llit.

—O sigui que et trobes millor?

—Sí.

Aleshores va agafar la tassa i el platet d’ell, també els va deixar a terra, i es va treure la camisa de dormir. No tenia els pits tan tesos com abans de quedar embarassada de Lloyd, però encara eren ferms i arrodonits.

—Molt més bé? —li va preguntar ella.

Bernie se la va mirar fixament.

—Perfecte.

No havien fet l’amor d’ençà de la nit en què Jayne McCulley havia proposat Ethel com a candidata. Ethel ho trobava a faltar molt. Tenia les mans a sota dels pits, se’ls subjectava. Amb l’aire fred de l’habitació, els mugrons se li van posar durs.

—Saps què és, això?

—Els teus pits…, oi?

—N’hi ha que en diuen mamelles.

—Doncs jo dic que són meravelles. —Se li havia enrogallat una mica la veu.

—Hi vols jugar?

—No me’n cansaria mai.

—Això ja no ho veig tan clar —va respondre ella—. Però som-hi i ja veurem fins on arribem.

—Vinga.

Ethel va deixar anar un sospir de felicitat. Que senzills que eren els homes!

Al cap d’una hora se’n va anar a treballar, i va deixar Lloyd amb Bernie. No hi havia gaire gent pels carrers: aquell matí Londres tenia ressaca. Va arribar al despatx del Sindicat Nacional del Tèxtil i va seure al seu escriptori. La pau portaria nous problemes a la indústria, rumiava mentre planificava les tasques del dia. Milions d’homes deixarien l’exèrcit, buscarien feina i arraconarien les dones que els havien substituït en els llocs de treball durant quatre anys. I aquelles dones necessitaven els sous. No totes tenien un home que tornava de França: allà hi havien quedat molts homes enterrats. Els caldria el sindicat, els caldria Ethel.

Naturalment, quan es convoquessin les eleccions, el sindicat faria campanya, per al Partit Laborista. Ethel es va passar bona part del dia planificant mítings.

Els diaris de la tarda van publicar notícies sorprenents sobre les eleccions. Lloyd George havia decidit continuar al govern de coalició en temps de pau. No faria campanya com a dirigent dels liberals, sinó com a cap de la coalició. Aquell matí s’havia dirigit a dos-cents diputats liberals a Downing Street i n’havia aconseguit el suport. Alhora, Bonar Law havia convençut els diputats conservadors que abonessin la idea.

Ethel estava desconcertada. Què hauria de votar, la gent?

Quan va arribar a casa, va trobar Bernie furiós.

—Això no són unes eleccions, redéu! Sinó una coronació! —va exclamar—. El rei David Lloyd George. Traïdor! Té l’oportunitat de constituir un govern radical d’esquerres, i, què fa? S’aferra als col·legues conservadors. Un coi de caragirat és, aquest!

—No ens rendirem tan de pressa —va respondre Ethel.

Al cap de dos dies, el Partit Laborista es va retirar de la coalició i va anunciar que faria campanya contra Lloyd George. Dos diputats laboristes amb cartera ministerial es van negar a dimitir i el partit els va expulsar de seguida. Es va fixar la data de les eleccions per al 14 de desembre. Perquè hi hagués temps de rebre i comptar els vots dels soldats que eren a França, no s’anunciarien els resultats fins després de Nadal.

Ethel va començar a preparar el pla de la campanya de Bernie.





II


L’endemà de l’armistici, Maud va escriure a Walter amb el paper de carta que duia l’emblema del seu germà i la va tirar a la bústia vermella de la cantonada.

No tenia idea de quant temps trigaria a reprendre la normalitat el servei de Correus, però volia que tan bon punt es restablís el sobre fos dalt de tot de la pila. Havia posat tota la cura a triar les paraules, per si encara hi havia censura: no feia cap referència al seu matrimoni, es limitava a dir que esperava que poguessin continuar aquella antiga relació ara que els seus països estaven en pau. Potser la carta comportava el mateix risc de sempre, però estava desesperada per saber si Walter era viu, i si era així poder-lo veure.

Tenia por que els victoriosos aliats volguessin castigar el poble alemany, encara que el discurs de Lloyd George d’aquell dia davant dels diputats liberals hagués estat tranquil·litzador. Segons els diaris de la tarda, havia dit que el tractat de pau amb Alemanya havia de ser just i imparcial. «No podem permetre la més petita idea de revenja, ni l’esperit de cobdícia, ni el deler d’invalidar els principis fonamentals de la rectitud». El govern s’oposaria frontalment a allò que en deia «una idea de venjança i avarícia abjecta, sòrdida i innoble». Es va animar. Al capdavall, els alemanys ja tindrien una vida prou dura.

L’endemà al matí, però, va quedar escandalitzada en obrir el Daily Mail a l’hora d’esmorzar. L’article que l’encapçalava tenia el titular següent: «Els teutons han de pagar». El diari defensava que s’havia d’enviar ajuda alimentària a Alemanya, però només perquè «si Alemanya es moria de fam, no podria pagar els deutes». Afegia que s’havia de jutjar el kàiser per crims de guerra. El Daily Mail posava més llenya al foc de la revenja en publicar en un lloc destacat de la secció de cartes una diatriba de la vescomtessa de Templetown titulada «Fem fora els teutons».

—Quant temps se suposa que ens haurem d’odiar mútuament? —va dir Maud a la tia Herm—. Un any? Deu? Per sempre més?

Però tot això no la sorprenia. El Mail havia dut a terme una campanya d’odi contra els trenta mil alemanys que eren a la Gran Bretanya quan va esclatar la guerra: la majoria, residents de molt temps, considerava que aquell país ja era el seu. Com a conseqüència d’això, s’havien trencat moltes famílies i milers de persones innocents s’havien passat anys en camps de concentració britànics. Era una bestiesa, però la gent necessitava odiar algú, i els diaris sempre s’ho feien venir bé per satisfer aquella necessitat.

Maud coneixia el propietari del Mail, lord Northcliffe, que, com tots els homes importants de la premsa, es creia les bajanades que publicava. Tenia el talent d’expressar els prejudicis més estúpids i ignorants dels seus lectors com si tinguessin sentit, i donava una aparença respectable a les coses més vergonyoses. Per això el seu diari es venia.

També sabia que últimament Lloyd George s’havia girat d’esquena a Northcliffe. El tibat lord de la premsa s’havia autoproposat com a membre de la delegació britànica de la conferència de pau que havien convocat, i s’havia ofès quan el primer ministre havia rebutjat el seu oferiment.

Maud patia. En política, de vegades calia consentir algun indesitjable, però semblava que Lloyd George ho hagués oblidat. Es preguntava, nerviosa, quins efectes podia tenir en les votacions la propaganda malèvola del Mail.

Al cap d’uns dies ho va descobrir.

Va anar a un míting electoral en una sala municipal de l’East End de Londres. Hi va veure Eth Leckwith entre el públic i el seu marit, Bernie, a l’estrada. Maud encara no havia fet les paus amb Ethel d’ençà de la baralla, i això que havien estat tants anys amigues i companyes. De fet, Maud continuava tremolant de ràbia en recordar de quina manera Ethel i altres dones havien fomentat l’aprovació d’una llei al Parlament que mantenia el desavantatge de les dones envers els homes a les eleccions. Amb tot, però, trobava a faltar el bon humor i el somriure permanent d’aquella noia.

A l’hora de les presentacions, tothom va estar assegut a la cadira, una mica neguitós. Encara que algunes dones ja podien votar, allà s’havien aplegat sobretot homes. Maud pensava que bona part de les dones encara no s’havia fet a la idea que els calia interessar-se més per les discussions polítiques. Però també li semblava que les podia incomodar el to dels mítings polítics, en els quals els homes, drets a l’estrada, es dedicaven a vociferar mentre el públic els aclamava o els xiulava.

Bernie va ser el primer de parlar. No era un orador, Maud ho va veure a l’instant. Va parlar de la nova constitució del Partit Laborista, en concret de la clàusula quarta, que reclamava la propietat dels mitjans de producció. Maud ho va trobar interessant, perquè establia una clara frontera entre els laboristes i els liberals, partidaris de l’empresa privada; però aviat es va adonar que estava en minoria. L’home que tenia al costat es va anar posant nerviós i a la fi va preguntar, cridant:

—Fareu fora els alemanys d’aquest país?

Bernie es va sulfurar. Va parlar un moment entre dents i després va dir:

—Faré el que convingui al treballador. —Maud pensava: i les treballadores, què?, i es preguntava si Ethel no devia pensar el mateix. Bernie va continuar—: Però no considero que a la Gran Bretanya s’hagi de donar cap prioritat a l’actuació contra els alemanys.

Això no va tenir gaire acceptació; de fet, va desencadenar uns quants xiulets.

Bernie va continuar:

—Però centrant-nos en les qüestions més importants…

De l’altre costat de la sala, algú va cridar:

—I el kàiser, què?

Bernie va cometre l’error de respondre a qui l’havia interromput amb una pregunta.

—I el kàiser, què? —va replicar—. Ha abdicat.

—Se l’hauria de jutjar?

—Que no veu que un judici significa el dret a defensar-se? —va saltar Bernie, exasperat—. Vol donar a l’emperador alemany una tribuna perquè proclami la seva innocència davant del món?

Maud va trobar que aquell era un argument convincent, però no pas el que volia sentir el públic. Els xiulets es van fer més sonors i es van sentir algunes veus cridant: «El kàiser a la forca!».

Maud pensava que calia témer els votants britànics quan s’enfuriaven; com a mínim, els homes. Ben poques dones voldrien anar a mítings com aquell.

—Si pengem els nostres enemics derrotats, ens comportarem com bàrbars —va respondre Bernie.

L’home que tenia Maud al costat va tornar a saltar:

—Fareu pagar als caps quadrats?

Allò va desencadenar la reacció més sonora.

—Que paguin, els caps quadrats! —van cridar uns quants.

—Sempre que sigui raonable… —va començar Bernie, però no va poder continuar.

—Que paguin, els caps quadrats!

El crit es va anar estenent i al cap de poc tothom deia a l’uníson: «Que paguin, els caps quadrats! Que paguin, els caps quadrats!».

Maud es va aixecar de la cadira i se’n va anar.





III


Woodrow Wilson va ser el primer president nord-americà que va sortir del país durant el seu mandat.

Va salpar de Nova York el 4 de desembre. Nou dies després, Gus l’esperava al moll de Brest, a la punta occidental de la franja de Bretanya. Al migdia, la boira es va esbargir i el sol va sortir després de molts dies ennuvolats. A la badia, els cuirassats de les armades francesa, britànica i nord-americana van formar una guàrdia d’honor, que va obrir el pas al vaixell de transport de la Marina dels Estats Units, el George Washington. Els canons van disparar una salva i una banda militar va interpretar «The Star-Spangled Banner».

Per a Gus va ser un moment solemne. Wilson hi havia anat per garantir que mai més no hi hauria una altra guerra com la que s’havia acabat feia poc. Els Catorze Punts de Wilson, i la seva Societat de Nacions, pretenien canviar per sempre més la manera de resoldre els conflictes entre els països. Era una ambició que apuntava molt alt. En tota la història de la civilització humana, cap polític no s’havia proposat mai fer res d’aquella envergadura. Si triomfava, el món es refaria de cap i de nou.

A les tres de la tarda, la primera dama, Edith Wilson, baixava la passarel·la de bracet del general Pershing, seguida pel president, amb barret de copalta.

La ciutat de Brest va rebre Wilson com un heroi conqueridor. «Vive Wilson», deien les pancartes, «défenseur du droit des peuples». A tots els edificis onejaven banderes nord-americanes. La gentada s’amuntegava per les voreres; moltes dones portaven la tradicional lligadura bretona de randa. Arreu se sentia el so de les gaites bretones. A Gus, aquella música li sobrava.

El ministre d’Afers Estrangers francès va fer el discurs de benvinguda. Gus estava al costat dels periodistes nord-americans. Va veure a prop d’ell una dona baixeta amb un gran barret pelut. Quan aquesta va girar el cap, Gus es va fixar que aquella cara tan bonica tenia un defecte: un ull sempre clos. Li va somriure, il·lusionat: era Rosa Hellman. Estava impacient per sentir què n’opinava de la conferència de pau.

Després dels parlaments, tot el seguici presidencial va agafar un tren nocturn per desplaçar-se a París, a sis-cents cinquanta quilòmetres d’allà. El president va encaixar amb Gus i li va dir:

—M’alegra tornar-lo a tenir a l’equip, Gus.

Wilson volia envoltar-se de gent de confiança amb vista a la Conferència de Pau de París. Comptava bàsicament amb el coronel House, el texà pàl·lid que feia anys que l’assessorava extraoficialment sobre política exterior. Gus seria el membre més jove de l’equip.

Wilson feia cara de cansat; ell i Edith es van retirar a la suite. Gus estava amoïnat. Havia sentit rumors que el president no tenia gaire bona salut. El 1906, havia tingut un vessament a l’ull esquerre i s’havia quedat temporalment cec; els metges li havien diagnosticat hipertensió i li havien aconsellat que es retirés. Wilson, tranquil, no havia fet cas de l’advertència i havia tirat endavant la cursa presidencial, si bé darrerament havia tingut uns mals de cap que podien ser un nou símptoma del mateix problema de tensió arterial. La conferència de pau seria esgotadora: Gus esperava que Wilson la pogués aguantar.

Rosa també havia agafat el tren. Gus era davant seu en aquell seient de tapisseria brodada del vagó restaurant.

—Ja he pensat que potser et veuria —li va dir ella. Estava contenta d’haver-lo trobat.

—Represento l’exèrcit —va respondre Gus, que encara anava amb l’uniforme de capità.

—Wilson ha pagat cara la tria dels seus ajudants. No parlem de tu, és clar…

—Jo no compto gaire.

—Però n’hi ha que diuen que no hauria d’haver portat la dona.

Gus va arronsar les espatlles. Li semblava molt poc important. Va pensar que, després de ser al camp de batalla, li costaria prendre’s seriosament algunes històries que preocupaven la gent en temps de pau.

—I el que és més important: no ha portat cap republicà —va dir Rosa.

—Al seu equip hi vol aliats, no enemics —va respondre Gus, indignat.

—També necessita aliats al país —va respondre Rosa—. Ha perdut al Congrés.

Tenia raó, va pensar Gus, cosa que li va recordar que Rosa era molt intel·ligent. Les eleccions a mitja legislatura havien estat una catàstrofe per a Wilson. Els republicans havien aconseguit el control del Senat i de la Cambra de Representants.

—Com pot ser? —va dir ell—. He estat força desconnectat.

—La gent normal i corrent està tipa del racionament i dels preus exagerats, i la fi de la guerra ha arribat un pèl tard per arreglar res. D’altra banda, els liberals no suporten la llei d’espionatge, que va permetre que Wilson empresonés gent que no estava a favor de la guerra. La va aplicar a Eugene Debs, a qui van caure deu anys de presó. —Debs s’havia presentat com a candidat dels socialistes a les presidencials. Rosa va afegir en to irritat—: No pots empresonar els teus adversaris i continuar fent veure que creus en la llibertat.

Gus va recordar allò que tant li agradava de les discussions amb Rosa: les bones argumentacions.

—De vegades, a la guerra, s’ha de restringir la llibertat —va dir ell.

—Doncs es veu clar que els votants dels Estats Units no opinen el mateix. I encara hi ha una altra cosa: ha establert la segregació als despatxos de Washington.

Gus no sabia si els negres arribarien mai als nivells assolits pels blancs, però, com la majoria dels liberals del seu país, considerava que per saber-ho calia donar-los més oportunitats a la vida i veure què passava. Però Wilson i la seva esposa eren del sud i ho veien diferent.

—He sentit dir que Edith no ha volgut portar la seva cambrera a Londres per por que no canviés —va dir Gus—. Diu que els britànics són massa educats amb els negres.

—Woodrow Wilson ja no és la nineta dels ulls de l’esquerra als Estats Units —va concloure Rosa—. I això significa que li caldrà el suport dels republicans per a la creació de la Societat de Nacions.

—Suposo que Henry Cabot Lodge se sent menyspreat. —Lodge era un republicà de dretes.

—Ja coneixes els polítics —va dir Rosa—. Són més sentits que una col·legiala, i més venjatius. Lodge és president de la Comissió de Relacions Exteriors del Senat. Wilson se l’hauria d’haver emportat a París.

—Lodge està en contra de la idea de la Societat de Nacions! —va protestar Gus.

—La capacitat d’escoltar gent intel·ligent que no està d’acord amb un mateix és un talent que tenen ben pocs, però el president l’hauria de tenir. I, si hagués portat Lodge aquí, l’hauria neutralitzat. Com a membre de l’equip, no se’n podia tornar i posar-se en contra de tot el que s’hagués acordat a París.

Gus va pensar que tenia raó. Però Wilson era un idealista que creia que la força de la rectitud superaria tots els obstacles. Menystenia la necessitat d’afalagar, festejar i seduir.

Van servir un bon sopar en honor del president. Els van portar llenguado de l’Atlàntic amb una salsa mantegosa. Gus no havia menjat tan bé d’ençà d’abans de la guerra. El divertia veure com Rosa atacava el plat. Era tan menuda… On ho devia posar?

Després de l’àpat, els van servir un cafè força carregat en unes tasses petitones. Gus va quedar sorprès de veure que no tenia ganes de deixar Rosa i anar-se’n a dormir al seu compartiment. Li interessava molt continuar parlant amb ella.

—De tota manera, Wilson deu estar en una posició més sòlida a París —va dir.

Ella hi va posar un aire escèptic.

—Per què?

—D’entrada, hem guanyat la guerra.

Rosa va assentir.

—Wilson va dir: «A Château-Thierry vam salvar el món».

—Chuck Dixon i jo vam ser en aquella batalla.

—Va ser allí on va morir?

—Un obús el va tocar de ple. La primera mort que vaig veure. Però no l’última, per desgràcia.

—Em sap molt de greu, sobretot per la seva dona. Fa molts anys que conec Doris… Teníem el mateix professor de piano.

—Però no sé si vam salvar el món —va continuar Gus—. Hi ha molts més francesos, britànics i russos entre els morts que no pas nord-americans. Això sí, vam fer inclinar la balança. I això deu voler dir alguna cosa.

Rosa va negar amb un gest enèrgic que va fer agitar aquells rínxols castanys.

—No hi estic d’acord. La guerra s’ha acabat i els europeus ja no ens necessiten.

—Els homes com Lloyd George sembla que pensen que ningú no pot deixar de banda el poder militar dels Estats Units.

—S’equivoca —va respondre Rosa. Gus estava sorprès i intrigat de sentir com una dona parlava d’una manera tan contundent d’aquell tema—. Imagina que els francesos i els britànics es neguen a secundar Wilson —va dir—. Faria servir la força per imposar les seves idees? No. I encara que ho volgués fer, el Congrés republicà no l’hi permetria.

—Tenen el poder econòmic i financer.

—És cert que els aliats tenen uns deutes enormes amb nosaltres, però no sé fins a quin punt això ens dóna influència. Segons diuen, tu deus cent dòlars i el banc et controla; però en deus un milió i qui controla el banc ets tu.

Gus començava a veure que la tasca de Wilson podia ser més complicada del que s’havia imaginat.

—I l’opinió pública, doncs? Ja has vist com han rebut Wilson a Brest. A tot Europa se’l veu com el creador d’un món pacífic.

—Aquesta és la carta més forta que juga. La gent està tipa de matances. La consigna és «Mai més». Espero que Wilson els pugui donar el que volen.

Es van acomiadar i se’n van tornar als seus compartiments. Gus es va estar molta estona despert pensant en Rosa i en el que havia dit. Realment era la dona més llesta que havia conegut. A més, era bonica. No sabia què ho feia, però allò de l’ull de seguida es passava per alt. De primer, li havia semblat una deformitat terrible, però al cap de ben poc, per a Gus, va passar desapercebuda.

La noia s’havia mostrat pessimista sobre la conferència. I tot el que havia dit era cert. En aquells moments, Gus s’adonava que a Wilson se li presentava una lluita complicada. L’emocionava formar part de l’equip i estava decidit a fer el que pogués per fer realitat els ideals del president.

De matinada, va mirar per la finestra mentre el tren recorria França en direcció a llevant. Van passar per una ciutat i va quedar sorprès de veure que els esperava una multitud a les andanes i al carrer del costat de la línia de ferrocarril. Era fosc, però la lluna dels fanals se’ls veia perfectament. Eren milers de persones, homes, dones i criatures. No hi havia aclamacions: hi havia força silenci. Els homes i els nois es treien el barret, i aquell gest de respecte gairebé va fer saltar les llàgrimes a Gus. S’havien esperat tota la nit per veure com passava el tren que portava l’esperança al món.





35


De desembre de 1918 a febrer de 1919





I


El recompte de vots es va acabar tres dies després de Nadal. Ethel i Bernie Leckwith van anar al local de l’Ajuntament d’Aldgate a veure els resultats: ell, a la tarima amb el seu millor vestit; ella, entre el públic.

Bernie va perdre.

Ell es va mantenir estoic, però Ethel va plorar. Per a Bernie allò era la fi d’un somni. Potser havia estat un somni insensat, però, així i tot, li va fer mal, i ella també va patir.

El candidat liberal va abonar la coalició de Lloyd George, consegüentment no hi va haver candidat conservador. Així doncs els conservadors van votar els liberals i la combinació que va fer impossible la victòria dels laboristes.

Bernie va felicitar el vencedor, el seu adversari, i va baixar de la plataforma. Els laboristes portaven una ampolla de whisky i volien quedar-s’hi una estona, però Bernie i Ethel se’n van anar cap a casa.

—Això no està fet per a mi, Eth —li va dir Bernie mentre ella escalfava aigua per fer xocolata desfeta.

—Ho has fet molt bé —li va respondre ella—. Aquest maleït George ens ha ben calat.

Bernie brandava el cap.

—No tinc pasta de dirigent —va respondre—. Jo serveixo per pensar i planificar. He intentat una vegada i una altra parlar amb la gent com ho fas tu i entusiasmar-los per la nostra causa, però no me’n surto. Quan tu hi parles, te’ls poses a la butxaca. Aquesta és la diferència.

Ethel sabia que tenia raó.

L’endemà al matí, els diaris van demostrar que a tot el país hi havia hagut resultats similars als d’Aldgate. La coalició havia aconseguit 525 escons d’un total de 707, una de les majories més destacades de la història del Parlament. El poble havia votat l’home que havia guanyat la guerra.

Ethel estava molt decebuda. Continuaven governant el país els de sempre. Els polítics que havien provocat milions de morts en aquells moments ho celebraven, com si haguessin fet una cosa molt especial. Què havien aconseguit, en definitiva? Dolor, fam i destrucció. Havien mort deu milions d’homes i joves per res.

L’única escletxa d’esperança era que els laboristes havien pujat. Havien passat de quaranta-dos escons a seixanta.

Els que havien patit havien estat els liberals contraris a Lloyd George. Només havien guanyat en trenta circumscripcions, i el mateix Asquith havia perdut l’escó.

—Això podria ser la fi del Partit Liberal —va dir Bernie mentre s’untava el pa per al sandvitx del migdia—. Han fallat al poble i ara l’oposició són els laboristes. Això podria ser el nostre consol.

Un moment abans que se n’anessin a treballar, va arribar el correu. Ethel es va mirar les cartes mentre Bernie cordava les sabates de Lloyd. N’hi havia una de Billy, escrita en el seu codi. Es va asseure a la taula de la cuina a desxifrar-la.

Va subratllar amb un llapis les paraules clau i les va escriure en un bloc. A mesura que desxifrava el missatge, s’emocionava.

—Billy és a Rússia —va dir a Bernie.

—Sí…

—I diu que el nostre exèrcit és allà per lluitar contra els bolxevics. També hi ha l’exèrcit dels Estats Units.

—No m’estranya gens.

—No, però escolta, Bern —va fer ella—: Ja sabem que els blancs no poden derrotar els bolxevics… Però, i si s’hi fiquen els exèrcits estrangers? Podria passar qualsevol cosa!

Bernie es va quedar pensatiu.

—Podrien tornar a instaurar la monarquia.

—El poble d’aquest país no ho tolerarà.

—El poble del nostre país no sap què passa.

—Doncs valdrà més que els ho diguem —va respondre Ethel—. Escriuré un article.

—I qui te’l publicarà?

—Ja ho veurem. Potser el Daily Herald. —El Herald era d’esquerres—. Portes Lloyd amb la mainadera?

—Sí, és clar.

Ethel va rumiar un minut i després va escriure a dalt de tot d’un paper:


NO A LA INTERVENCIÓ A RÚSSIA





II


La passejada per París feia venir llàgrimes als ulls a Maud. Els amplis bulevards estaven vorejats de runa que havien deixat allà on havien caigut els obusos alemanys. Els vidres trencats dels edificis luxosos s’havien substituït amb planxes de fusta per tapar les finestres, una imatge que li recordava l’ull lamentablement desfigurat del seu atractiu germà. A les avingudes que abans havien estat flanquejades amb arbres, hi havien quedat els forats deixats pels antics castanyers o els nobles plàtans que havien estat sacrificats per fer-ne llenya. La meitat de les dones anaven de negre, de dol, i per les cantonades es veien soldats mutilats que demanaven almoina.

També plorava per Walter. No havia rebut resposta de la carta que li havia escrit. Havia demanat com ho podia fer per anar a Alemanya, però era impossible. Prou feina havia tingut per aconseguir el permís per anar a París. Ho havia fet amb l’esperança que Walter fos a la delegació alemanya, però no n’hi havia, de delegació alemanya: els països derrotats no estaven convidats a la conferència de pau. Els aliats, victoriosos, intentaven arribar a un acord entre ells i després presentar als vençuts un tractat perquè el signessin.

Mentrestant, hi havia restriccions de carbó i a tots els hotels hi feia un fred terrible. Maud havia llogat una suite al Majestic, on s’allotjava tota la delegació britànica. Per evitar els espies francesos, els britànics havien substituït tot el personal per gent de la seva confiança. El menjar, per tant, era horrorós: farinetes per esmorzar, verdures rebullides i cafè dolent.

Ben tapada amb un abric de pells d’abans de la guerra, Maud se’n va anar a veure Johnny Remarc al Fouquet dels Camps Elisis.

—Gràcies per haver-me arreglat els papers per poder venir a París —li va dir.

—Per a tu, Maud, el que sigui. Però, com és que tenies tant d’interès de venir?

No estava disposada a dir la veritat, sobretot a una persona tan aficionada a fer safareig.

—Per comprar —va respondre ella—. Fa quatre anys que no em compro cap vestit.

—Ara no em vinguis amb aquestes —va respondre ell—. Si pràcticament no hi ha res per comprar, i el que pots trobar costa una fortuna. Mil cinc-cents francs un vestit! Ni Fitz no s’ho permetria. Tu deus tenir algun galant francès…

—Tant de bo. —Va canviar de tema—: He trobat el cotxe de Fitz. Saps on podria aconseguir gasolina?

—Vejam què hi puc fer…

Van demanar el dinar.

—Creus que acabarem fent pagar als alemanys milers de milions com a indemnització? —li va preguntar ella.

—No estan pas en la millor situació per posar-hi objeccions —va respondre Johnny—. Després de la guerra Francoprussiana ells mateixos van fer pagar a França cinc mil milions de francs, i França ho va complir en tres anys. I el març passat, al tractat de Brest-Litovsk, Alemanya va fer prometre als bolxevics que pagarien sis mil milions de marcs, encara que és evident que no abonaran aquesta quantitat. Així i tot, aquesta indignació innocent dels alemanys és molt hipòcrita.

Maud no suportava sentir parlar malament dels alemanys. Era com si la derrota que havien patit justifiqués considerar-los uns salvatges. «I si haguéssim perdut nosaltres», tenia ganes de replicar Maud, «hauríem hagut de dir que la guerra era culpa nostra i l’hauríem de reparar pagant?».

—Però demanem tant… Vint-i-quatre mil milions de lliures, els diem, i els francesos calculen gairebé el doble.

—És difícil discutir amb els francesos —va respondre Johnny—. Ells ens deuen sis-cents milions de lliures, i als americans, més; però si no ens posem d’acord amb ells en això de la indemnització dels alemanys, diran que no ens paguen.

—I els alemanys poden pagar el que els demanem?

—No. El meu amic Pozzo Keynes diu que en podrien pagar una desena part, dos mil milions de lliures, però això paralitzaria el país.

—Et refereixes a John Maynard Keynes, l’economista de Cambridge?

—Sí. Li diem Pozzo.

—No sabia que era un dels…, teus amics.

Johnny va somriure.

—I tant, molt amic.

Maud va sentir una enveja momentània davant de l’alegre llibertinatge de Johnny. Ella que havia reprimit tan durament la necessitat de l’amor físic… Ja havien passat gairebé dos anys d’ençà que un home l’havia tocat amb tendresa. Se sentia com una monja vella, arrugada i pansida.

—Quina mirada més trista! —Johnny no perdia pistonada—. Espero que no estiguis enamorada de Pozzo.

Ella es va posar a riure i va tornar a encarrilar la conversa cap a la política.

—Si sabem que els alemanys no poden pagar, com és que Lloyd George hi insisteix?

—Jo mateix li he fet aquesta pregunta. El conec prou bé d’ençà que era ministre de Municions. Diu que tots els bel·ligerants acabaran pagant els seus deutes, i que ningú no rebrà res en concepte d’indemnització.

—I d’on surt, doncs, la pretensió?

—Al capdavall, els contribuents de tots els països pagaran la guerra, però el polític que els ho diu no guanyarà mai unes altres eleccions.





III


Gus assistia a les reunions diàries de la comissió de la Societat de Nacions. Aquest grup s’havia marcat la tasca de redactar l’acord que havia de crear la Societat. El mateix Woodrow Wilson presidia la comissió, i tenia pressa per enllestir el tema.

Wilson havia dominat del tot la situació el primer mes de la conferència. Havia deixat totalment de banda la proposta dels francesos, que situava les indemnitzacions d’Alemanya en el primer punt per tractar i la Societat de Nacions en l’últim, i havia insistit que la Societat havia de figurar en el tractat que ell signés.

La comissió de la Societat es reunia al luxós hotel Crillon de la Place de la Concorde. Els ascensors hidràulics de l’edifici eren antics i lents, i de vegades s’aturaven entre una planta i l’altra perquè la pressió de l’aigua era insuficient; Gus pensava que eren una mica com els diplomàtics europeus, que s’ho passaven la mar de bé discutint pausadament, i no arribaven mai a cap decisió fins que no se’ls obligava a prendre-la. Es divertia secretament veient que tant els diplomàtics com els ascensors feien frisar i remugar d’impaciència el president dels Estats Units.

Els dinou membres de la comissió seien en una gran taula coberta amb unes tovalles vermelles, amb els intèrprets al darrere murmurant-los a l’orella i els assessors ben a prop, amb els expedients i els blocs de notes a punt. Gus pensava que els europeus estaven impressionats per la capacitat que tenia el seu cap d’avançar en l’agenda. N’hi havia que deien que la redacció de l’acord duraria mesos, o potser anys; altres asseguraven que els països no arribarien mai a un pacte. Però Gus va tenir la satisfacció de comprovar que al cap de deu dies ja estaven a punt de tenir enllestit el primer esborrany.

Wilson se n’havia d’anar als Estats Units el 14 de febrer. No trigaria a tornar, però havia determinat concretar un esborrany del pacte per emportar-se’l.

Malauradament, la tarda anterior al dia de la partença, els francesos van posar sobre la taula un problema important. Van proposar que la Societat de Nacions tingués un exèrcit propi.

Wilson va posar els ulls en blanc, desesperat.

—Impossible —va dir amb un bufec.

Gus sabia per què. El Congrés no permetria que els soldats nord-americans estiguessin sota el control d’algú altre.

El delegat francès, l’exprimer ministre Léon Bourgeois, mantenia que la Societat no tindria poder de decisió si no podia fer respectar les mesures que hagués pres.

Gus compartia l’exasperació de Wilson. La Societat tenia altres maneres per pressionar els països malvolents: diplomàcia, sancions econòmiques i, com a últim recurs, un exèrcit especial, que es pogués utilitzar en una missió específica i dissoldre’s quan la qüestió s’hagués resolt.

Però Bourgeois adduïa que res d’allò no podia protegir França d’Alemanya. Els francesos no es podien centrar en res més. Potser era comprensible, pensava Gus, però no era la manera de crear un nou ordre mundial.

Lord Robert Cecil, que havia tingut un paper important en la redacció de l’esborrany, va alçar un dit ossat per demanar la paraula. Wilson va assentir: li queia bé Cecil, era un gran defensor de la Societat. Però no tothom hi estava d’acord: Clemenceau, el primer ministre francès, deia que quan Cecil somreia semblava un dragó xinès.

—Ja em dispensaran la franquesa —va fer Cecil—. Sembla que la delegació francesa afirma que, com que la Societat potser no tindrà tanta força com ells esperaven, la rebutgen globalment. Jo apuntaria sincerament que en aquest cas és gairebé segur que s’arribarà a una aliança bilateral de la Gran Bretanya i els Estats Units, que no oferirà res a França.

Gus va haver de reprimir un somriure. «Que n’aprenguin», va pensar.

Bourgeois hi va posar un aire de desconcert i va retirar l’esmena.

Wilson va dirigir una mirada d’agraïment a Cecil des de l’altra banda de la taula.

Va demanar la paraula el delegat japonès, el baró Makino. Wilson va assentir i es va mirar el rellotge.

Makino va parlar de la clàusula del pacte, ja decidida, que garantia la llibertat religiosa. Hi volia afegir una esmena segons la qual tots els membres havien de tractar de manera igualitària els ciutadans dels altres països, sense discriminació racial.

Wilson va quedar parat.

El discurs de Makino era eloqüent, fins i tot en la traducció. Va puntualitzar que les diferents races havien lluitat braç a braç a la guerra.

—S’ha creat un vincle d’afinitat i gratitud.

La Societat seria una gran família de nacions. Es tractarien entre si com a iguals?

Gus es va amoïnar una mica, si bé això no l’havia pas sorprès. Ja feia un parell de setmanes que en parlaven, els japonesos. Aquella proposta havia produït consternació entre els australians i els californians, que no volien deixar entrar els japonesos als seus territoris. I havia desconcertat Wilson, que ni per un moment havia considerat que els negres americans fossin els seus iguals. I sobretot havia afectat els britànics, que governaven ben poc democràticament centenars de milions de persones de diferents races i no volien que es pensessin que tenien dret a ser considerats com els seus senyors blancs.

Va tornar a intervenir Cecil.

—Vet aquí una qüestió terriblement polèmica —va dir, i Gus quasi es va creure que aquella tristor que expressava era genuïna—. Només la proposta que es tingués en compte ja ha creat discòrdia.

Es va produir un murmuri d’assentiment a la taula.

—En comptes de retardar l’acord d’un esborrany de pacte, potser caldria ajornar la discussió de…, ehem…, de la discriminació racial per a més endavant —va continuar Cecil.

Aleshores va intervenir el primer ministre grec:

—La qüestió de la llibertat religiosa també és un tema delicat. Potser l’hauríem de deixar, de moment.

—El meu govern no ha signat mai un tractat que no demanés l’ajut de Déu! —va dir el delegat portuguès.

—Doncs potser aquesta vegada ens hi haurem d’arriscar —va respondre Cecil, una persona profundament religiosa.

Això va desencadenar unes quantes rialles. Wilson, clarament alleujat, va dir:

—Si hi estem d’acord, continuem.





IV


L’endemà, Wilson es va dirigir al Ministeri d’Afers Estrangers francès, al Quai d’Orsay, i va llegir l’esborrany en una sessió plenària de la conferència de pau a la famosa Sala del Rellotge, sota les enormes aranyes que semblaven estalactites en una cova àrtica. Aquell vespre se’n va tornar al seu país. L’endemà era dissabte; al vespre, Gus va anar a ballar.

Quan es feia fosc, París era una festa. Continuava escassejant el menjar, però semblava que hi havia alcohol a dojo. Els joves deixaven les habitacions de l’hotel obertes perquè hi entressin les infermeres de la Creu Roja quan necessitessin companyia. La moral convencional havia quedat en suspens. Ningú no dissimulava les aventures amoroses. Els efeminats havien deixat de simular. El Larue es va convertir en el restaurant de les lesbianes. Deien que l’escassesa de carbó era una història que s’havien inventat els francesos perquè tothom s’escalfés dormint amb qui volgués.

Tot era car, però Gus tenia diners. I aquest no era l’únic avantatge de què gaudia: coneixia París i parlava francès. Va anar a les curses de cavalls a Saint-Claude, va veure La bohème a l’Opéra i va anar a un musical pujat de to anomenat Phi Phi. A més, com que era del cercle del president, el convidaven a totes les festes.

D’altra banda, sense adonar-se’n, cada cop passava més temps amb Rosa Hellman. Havia d’anar amb compte, quan hi parlava, d’explicar-li només les coses que podia publicar la premsa, però a hores d’ara la discreció ja era per a ell un fet automàtic. Rosa era una de les persones més agudes que havia conegut mai. Li agradava, aquella noia, però no passava d’allà. Sempre estava disposada a sortir amb ell, però quin periodista rebutjaria una invitació d’un assessor presidencial? No podia agafar-li la mà, ni fer-li un petó de bona nit, perquè no es pensés que ell s’aprofitava del seu càrrec, ja que, a causa de la seva posició, ella no es podia permetre d’ofendre’l.

Va quedar amb ella al Ritz per prendre un còctel.

—Què és aquest còctel? —va preguntar Rosa.

—Licor del fort disfressat perquè quedi més respectable. Són l’última moda, ja ho veuràs.

Rosa s’hi va presentar també a l’última. Portava els cabells tallats a l’estil patge i un casquet que li tapava les orelles, com el casc d’acer d’un soldat alemany. Les formes i les cotilles havien passat de moda, i Rosa s’havia posat un vestit que formava uns plecs des de les espatlles fins a la cintura, espectacularment baixa. Això de dissimular les formes, curiosament, feia pensar a Gus més en el cos que hi havia a sota. Duia els llavis pintats i pólvores a la cara, cosa que les europees encara consideraven atrevida.

Van prendre un martini cadascun i van sortir del bar. Van atraure moltes mirades en travessar l’ampli vestíbul del Ritz: aquell home llarg i prim de cap gros i la seva acompanyant minúscula i bòrnia, ell amb corbata blanca i frac i ella vestida de seda d’un color blau platejat. Van agafar un taxi cap al Majestic, on els dissabtes els britànics organitzaven uns balls de nit molt concorreguts.

La sala estava atapeïda. Hi havia joves assessors de les delegacions, periodistes d’arreu del món i soldats alliberats de les trinxeres: tots ballaven al ritme del jazz amb infermeres i mecanògrafes. Rosa va ensenyar Gus a ballar el foxtrot, després el va deixar i es va posar a ballar amb un jove elegant d’ulls foscos que pertanyia a la delegació grega.

Murri, Gus es va passejar per la sala de ball, parlant amb els uns i amb els altres, fins que va topar amb Maud Fitzherbert, que portava un vestit moradenc i unes sabates punxegudes.

—Hola! —va exclamar, sorprès.

Ella semblava que estava contenta d’haver-lo trobat.

—Quin goig que fas!

—He tingut sort. Me n’he sortit sa i estalvi.

—Gairebé. —Maud li va tocar la cicatriu de la galta.

—Una rascada. Ballem?

La va agafar per entrar a la pista. Era prima: li notava els ossos a través del vestit. Van ballar un vals amb força vacil·lació.

—Com està, Fitz? —va preguntar ell.

—Em sembla que bé. És a Rússia. Potser no ho hauria de dir, però és un secret de domini públic.

—Veig que els diaris britànics diuen: «Ja n’hi ha prou d’intervenció a Rússia».

—Aquesta campanya la dirigeix una dona que vas conèixer a Ty Gwyn, Ethel Williams, que ara es diu Eth Leckwith.

—No la recordo.

—Era la majordoma.

—Déu del cel!

—Està agafant molta volada en la política britànica.

—Com ha canviat, el món!

Maud s’hi va acostar més i, abaixant el to, li va dir:

—M’imagino que no deus tenir notícies de Walter.

Gus va recordar aquell oficial alemany amb un rostre que li havia semblat familiar i que havia vist com queia abatut a Château-Thierry, però no estava segur ni de bon tros que fos Walter. Per això va dir:

—No, cap, em sap greu. Ha de ser dur per a tu.

—No arriba cap informació d’Alemanya i no hi deixen entrar ningú!

—Em fa l’efecte que hauràs d’esperar que s’hagi signat el tractat de pau.

—I això, quan serà?

Gus no ho sabia.

—Gairebé ja s’ha tancat l’acord de la Societat de Nacions, però costarà molt posar-se d’acord en la xifra que ha de pagar Alemanya com a reparació de la guerra.

—Això és una barbaritat —va respondre Maud amb ressentiment—. Ens cal que els alemanys tirin endavant, així les fàbriques britàniques els podran vendre cotxes, cuines i aspiradores. Si en paralitzem l’economia, Alemanya es farà bolxevic.

—El poble vol revenja.

—Recordes el 1914? Walter no volia la guerra. I tampoc no la volia la majoria dels alemanys. Però el país no era una democràcia. Els generals esperonaven el kàiser. I un cop es van haver mobilitzat els russos, ja no hi va haver cap més alternativa.

—És clar que me’n recordo. Però la majoria, no.

Es va acabar el ball. Se’ls va acostar Rosa Hellman i Gus va presentar les dues dones. Van parlar un minut, però Rosa, cosa estranya, no es va mostrar tan encantadora com de costum, i Maud se’n va anar.

—Aquest vestit costa una fortuna —va comentar Rosa de mal humor—. És de Jeanne Lanvin.

Gus va quedar desconcertat.

—Que no et cau bé, Maud?

—Pel que s’ha vist, a tu sí.

—Què vols dir?

—Ballàveu molt junts…

Rosa no sabia res de Walter. De tota manera, a Gus li va saber greu que l’acusessin sense fonament d’haver flirtejat.

—Em volia parlar d’un assumpte més aviat confidencial —va dir amb un punt d’indignació.

—Ja m’ho imagino.

—No sé d’on surt aquesta actitud —va dir Gus—. Tu te n’has anat amb aquell grec tan afalagador.

—És molt agradable, i d’afalagador, res. Per què no hauria de ballar amb un altre home? Qualsevol diria que estàs enamorat de mi…

Gus se la va quedar mirant.

—Oh! —va exclamar—. Ostres! —De sobte es va trobar perplex i insegur.

—I ara què passa?

—M’acabo d’adonar d’una cosa…, em sembla.

—I em diràs de què es tracta o no?

—Suposo que ho he fer —va respondre ell, tremolós. Després va callar.

Rosa va esperar que continués.

—Què? —va preguntar, impacient.

—M’he enamorat de tu.

Ella se’l va quedar mirant en silenci. Després d’una estona, va preguntar:

—Ho dius de debò?

Tot i que aquell pensament l’havia agafat per sorpresa, no en tenia cap dubte.

—Sí, estic enamorat de tu, Rosa.

Ella va mig dibuixar un somriure.

—Vaja…

—Em penso que fa molt que ho estic, però no ho sabia.

Ella va moure el cap, com si confirmés una sospita. L’orquestra va començar una melodia lenta. Ella s’hi va acostar.

Gus la va agafar automàticament, però estava massa nerviós per seguir el ritme.

—No sé si aconseguiré…

—No pateixis. —Ella sabia què tenia al cap Gus—. Tu fes com aquell qui res.

Ell va arrossegar els peus uns quants passos. Estava completament desconcertat. Rosa no li havia dit res dels seus sentiments. Però tampoc no l’havia plantat. Hi havia cap possibilitat que el correspongués? Era evident que li queia bé, però no es tractava d’això. Ella es preguntava, en aquell precís instant, què era el que sentia? Havia de buscar una manera delicada de rebutjar-lo?

Rosa va mirar a Gus i ell es va pensar que li donaria una resposta. Llavors li va dir:

—Anem-nos-en a fora, si us plau, Gus.

—De seguida.

Ella es va posar l’abric. El porter va aturar un taxi, un Renault vermell.

—Al Maxim’s —va dir Gus.

Era un trajecte curt i el van fer en silenci. Ell estava impacient per saber què tenia Rosa al cap, però no la va pressionar. Aviat l’hi hauria de dir.

El restaurant era ben ple; les quatre taules que quedaven buides estaven reservades per a clients que hi anirien més tard. El maître va dir que estava désolé. Gus va agafar la cartera, en va treure un bitllet de cent francs i va dir:

—Una taula tranquil·la en un racó.

Van retirar una targeta que deia «Réservée» d’una taula i els la van adjudicar.

Van triar un sopar lleuger i Gus va demanar una ampolla de xampany.

—Has canviat tant… —li va dir Rosa.

Ell va quedar sorprès.

—No ho crec…

—Allà, a Buffalo, eres un jove més aviat insegur. Em penso que eres tímid fins i tot amb mi. Ara et passeges per París com si en fossis l’amo.

—Renoi…, m’acuses d’arrogant?

—No. Estàs segur de tu mateix. Al cap i a la fi, has treballat per a un president i lluitat en una guerra… Són coses que compten.

Va arribar el sopar, però ni l’un ni l’altra no van menjar gaire. Gus estava massa nerviós. Què devia pensar, Rosa? L’estimava o no? Ho sabia? Va deixar el ganivet i la forquilla, però en comptes de fer-li la pregunta que tenia al cap, li va dir:

—Jo, a tu, sempre t’he vist segura de tu mateixa.

Ella es va posar a riure.

—Què dius ara!

—Què passa?

—M’imagino que vaig estar segura de mi mateixa fins que vaig tenir uns set anys. I després…, doncs ja saps com són les nenes a l’escola. Tothom es vol fer amiga de la més bonica. Havia de jugar amb les grasses, les lletges i les que heretaven la roba. I això fins a l’adolescència. Fins i tot treballar per al Buffalo Anarchist era cosa de marginats. Però quan vaig passar a la direcció, vaig començar a recuperar l’autoestima. —Va fer un glop de xampany—. Tu hi vas contribuir.

—Jo? —Gus va quedar sorprès.

—Per la manera com parlaves amb mi, com si fos la persona més llesta i més interessant de Buffalo.

—Probablement ho eres.

—Deixant de banda Olga Viàlov.

—Ah. —Gus es va enrojolar. En recordar que havia estat tan encapritxat d’Olga es va sentir com un beneit, però no va dir res perquè hauria estat deixar-la malament a ella, cosa que li semblava impròpia d’un cavaller.

Van acabar el cafè i ell va demanar el compte sense saber encara què sentia Rosa per ell.

Al taxi, li va agafar la mà i se la va acostar als llavis.

—Oh, Gus, per a mi representes tant… —Ell no va saber què volia dir amb això. Ella es va girar i es va inclinar cap a ell amb un aire que gairebé hauria semblat expectant. Que potser volia…? Es va armar de valor i li va fer un petó a la boca.

Hi va haver un moment en què tot es va aturar; ella no va respondre i Gus es va pensar que s’havia equivocat. Després, Rosa va deixar anar un sospir de satisfacció i va obrir els llavis.

«Oh», va pensar ell, feliç, «de manera que no m’he equivocat».

La va abraçar i es van besar fins que van arribar a l’hotel. El trajecte es va fer curt. De sobte van veure un porter que obria la porta del taxi.

—Eixuga’t els llavis —li va dir Rosa en sortir. Ell va agafar un mocador i es va fregar la cara de pressa. El teixit de fil blanc va quedar tacat del vermell del pintallavis. Va plegar bé el mocador i se’l va guardar a la butxaca.

La va acompanyar fins a la porta.

—Ens veurem, demà? —li va preguntar.

—Sí. Quan?

—A primera hora…

Ella es va posar a riure.

—Oi que mai no fingeixes, Gus? Saps?, això em té enamorada.

La cosa anava bé. «Això em té enamorada» no era el mateix que «estic enamorada de tu», però sempre era millor que res.

—A primera hora, sí —va repetir.

—Què farem?

—És diumenge. —Va dir el primer que li va venir al cap—. Podríem anar a l’església.

—Molt bé.

—Et portaré a Notre-Dame.

—Ets catòlic? —va preguntar ella, sorpresa.

—No, episcopalià, si és que sóc alguna cosa. I tu?

—També.

—No passa res, ens asseurem al fons. Preguntaré a quina hora fan missa i et telefonaré a l’hotel.

Ella li va allargar la mà i Gus l’hi va encaixar com bons amics.

—Gràcies per aquesta fantàstica vetllada —va dir ella, formal.

—Ha estat un plaer. Bona nit.

—Bona nit —va respondre Rosa, i després es va girar i va desaparèixer pel vestíbul de l’hotel.





36


De març a abril de 1919





I


Quan es va haver fos la neu i la terra russa, dura com el ferro, va passar a ser una massa de fang humit, els exèrcits blancs van fer un gran esforç per apartar el seu país de la maledicció del bolxevisme. Les forces formades per cent mil homes de l’almirall Kolxac, mal proveïdes d’uniformes i armament britànic, van sortir de Sibèria i van atacar els rojos en un front que s’estenia de nord a sud al llarg d’uns mil quilòmetres.

Fitz seguia els blancs a una certa distància. Tenia sota el seu comandament els Amics d’Aberowen, a més d’alguns canadencs i uns quants intèrprets. Li havien assignat la missió de reforçar Kolxac supervisant les comunicacions, els serveis secrets i el proveïment.

Fitz tenia moltes esperances. Hi hauria dificultats, però per a ell era inimaginable que es deixés que Lenin i Trotski els prenguessin Rússia.

A principi de març era a la ciutat d’Ufa, a la banda europea dels Urals, llegint una pila de diaris britànics de feia una setmana. Les notícies que venien de Londres eren dispars. Fitz es va alegrar que Lloyd George hagués nomenat Winston Churchill secretari de Guerra. De tots els dirigents polítics, Winston era el defensor més acèrrim de la intervenció a Rússia. Però alguns diaris se situaven en el bàndol contrari. No el van sorprendre el Daily Herald i el New Statesman, que, segons el seu parer, eren publicacions més o menys bolxevics. Però fins i tot el conservador Daily Express publicava un titular que deia: «RETIRADA DE RÚSSIA».

Per desgràcia, també hi va trobar detalls precisos del que hi passava. Sabien fins i tot que els britànics havien ajudat Kolxac en el cop que havia revocat el Directori i l’havia convertit en governant suprem. D’on treien tota aquella informació? Va alçar la vista del diari. Estaven aquarterats a l’Escola Comercial de la ciutat i el seu ajudant de camp seia a la taula de davant de la seva.

—Murray —li va dir—, la pròxima vegada que arribi una remesa de correspondència dels homes per enviar-la a casa, passi-me-la primer.

Aquell no era el procediment normal i Murray hi va posar un aire de dubte.

—Comandant?

Fitz va pensar que valia més que l’hi expliqués.

—Sospito que la informació ve d’aquí. El censor es deu haver adormit.

—Potser pensen que ara que s’ha acabat la guerra a Europa poden afluixar.

—Segur. De tota manera, vull saber si la filtració ve de la nostra secció.

A la contraportada del diari que llegia, hi havia una fotografia d’una dona, la que dirigia la campanya «No a la intervenció a Rússia», i Fitz va quedar de pedra en veure que es tractava d’Ethel. Havia estat minyona de Ty Gwyn, i en aquells moments, segons l’Express, era secretària general del Sindicat Nacional del Tèxtil.

Des llavors ençà, s’havia ficat al llit amb moltes dones; feia ben poc, per exemple, s’havia embolicat amb una rossa espectacular, la desvagada amant d’un general tsarista panxut que s’emborratxava tant que no podia ni fer-li la feina. Però Ethel destacava en el seu record. Va pensar com devia ser la criatura que havia tingut. Probablement havia escampat una bona colla de bastards pel món, però el d’Ethel era l’únic que sabia segur que era al món.

I ella era la persona que incitava la protesta contra la intervenció a Rússia. Aleshores Fitz va veure d’on venia la informació. Aquell maleït germà seu, sergent dels Amics d’Aberowen. Sempre havia estat un busca-raons, i Fitz estava segur que era ell el que adoctrinava Ethel. «Doncs bé», va pensar, «el pescaré i hi haurà un daltabaix».

Durant les setmanes següents, els blancs van anar avançant, empenyent els sorpresos rojos, que havien considerat que el govern siberià era una força esgotada. Suposant que els exèrcits de Kolxac poguessin posar-se en contacte amb els seus partidaris d’Archangel, al nord, i amb l’Exèrcit Voluntari de Denikin, al sud, podien formar una força semicircular, una simitarra oriental corbada d’uns mil cinc-cents quilòmetres que arrasaria en el seu camí cap a Moscou, de manera irrefrenable.

Més endavant, a final d’abril, els rojos van contraatacar.

En aquells moments, Fitz era a Buguruslan, una població depriment i empobrida a la zona boscosa, a uns mil cinc-cents quilòmetres a l’est del riu Volga. Per damunt dels teulats de les cases baixes de fusta destacaven unes quantes esglésies de pedra i els edificis municipals en ruïnes, com males herbes en un abocador d’escombraries. Fitz estava instal·lat en una gran sala de l’ajuntament, amb la unitat de serveis secrets, estudiant els informes dels interrogatoris a presoners. No sabia que hi hagués cap problema fins que va mirar per la finestra i va veure els soldats desmanegats de l’exèrcit de Kolxac que s’escampaven pel carrer principal i agafaven la direcció contrària. Va enviar un intèrpret, Lev Peixkov, a interrogar aquells homes que es replegaven.

Peixkov va tornar amb una història deplorable. Els rojos havien atacat amb força des del sud i colpejat el flanc esquerre massa estès de l’exèrcit de Kolxac, que avançava. Per evitar que els seus quedessin dividits en dos, el general Belov, comandant blanc de la zona, els havia ordenat que es repleguessin i es reagrupessin.

Al cap d’uns minuts van portar un desertor roig per fer-li un interrogatori. Havia estat coronel del tsar. El que va dir va deixar Fitz consternat. Segons aquell home, els rojos havien quedat sorpresos per l’ofensiva de Kolxac, però s’havien tornat a agrupar i a avituallar. Trotski havia disposat que l’Exèrcit Roig continués l’ofensiva a la banda de llevant.

—Trotski pensa que si els rojos flaquegen, els aliats reconeixeran Kolxac com a dirigent suprem; i un cop ho hagin fet, inundaran Sibèria amb homes i avituallament.

Allò era exactament el que esperava Fitz. Amb el seu fort accent rus, va preguntar:

—I què ha fet Trotski?

L’altre va respondre de pressa, però Fitz no va entendre què li deia fins que no va sentir la traducció de Peixkov.

—Trotski ha aconseguit reclutar més homes del Partit Bolxevic i dels sindicats. La resposta ha estat increïble. Trenta-dues províncies hi han enviat destacaments. El comitè provincial de Novgorod ha mobilitzat la meitat dels seus membres!

Fitz intentava imaginar Kolxac amb una resposta semblant dels seus partidaris. Mai de la vida l’obtindria.

Se’n va tornar al quarter a fer l’equipatge. Anava massa lent: els Amics d’Aberowen van sortir molt poc abans que arribessin els rojos i una colla va quedar enrere. Però aquell vespre, l’exèrcit occidental de Kolxac estava en plena retirada i Fitz era en un tren que el portava altre cop als Urals.

Dos dies més tard tornava a ser a l’Escola Comercial d’Ufa.

En aquells dos dies ho va començar a veure tot molt negre. Estava amargat i enfurismat. Feia cinc anys que era a la guerra i ja era capaç d’identificar quan es capgirava la truita: en coneixia els indicis. La guerra civil russa estava dada i beneïda.

Els blancs eren massa febles. Els revolucionaris guanyarien. Només una invasió dels aliats podria capgirar la situació, i això no passaria: Churchill ja tenia prou problemes. Billy Williams i Ethel aconseguien que no s’enviessin els reforços necessaris.

Murray li va portar una saca de correu.

—M’ha demanat les cartes que els homes envien a casa seva —li va dir amb un punt de censura en el to.

Fitz va passar per alt els escrúpols de Murray i va obrir la saca. Hi va buscar una carta del sergent Williams. Com a mínim podia castigar algú per la catàstrofe.

Va trobar el que buscava. La carta del sergent Williams anava adreçada a E. Williams, el nom de soltera d’ella: segur que tenia por que si hi posava el nom de casada es fes patent la seva traïció.

Fitz va llegir la carta. Billy tenia una lletra gran, segura. A primera vista, el text semblava innocent, tot i que un xic estrany. Però Fitz havia treballat a la Sala 40 i estava al corrent dels codis. Es va disposar a desxifrar-ne aquell.

—Una altra cosa, comandant: no va veure pas l’intèrpret d’anglès, Peixkov, ahir o abans-d’ahir?

—No —va respondre Fitz—. Què li ha passat?

—Sembla que l’hem perdut.





II


Trotski estava molt cansat, però no pas desanimat. Les arrugues que la tensió li dibuixava al rostre no enterbolien l’espurna d’esperança dels seus ulls. Grigori pensava, amb admiració, que el que l’aguantava era la indestructible fe en el que feia. Tots en tenien, s’imaginava Grigori; Lenin i Stalin també. Cadascun estava convençut que sabia què era el més convenient, independentment del problema que es plantegés, ja fos la reforma agrària o les tàctiques militars.

Grigori, en canvi, era diferent. Amb Trotski, intentava trobar la millor resposta als exèrcits blancs, però mai no estava convençut d’haver pres la decisió correcta fins que arribaven els resultats. Potser justament per això Trotski era famós arreu i ell no havia passat de comissari.

Com tantes altres vegades, en aquells moments estava assegut al tren personal de Trotski amb un mapa de Rússia damunt la taula.

—Ens hem de preocupar ben poc dels contrarevolucionaris del nord —va dir Trotski.

Grigori hi estava d’acord.

—Segons els nostres serveis secrets, hi ha amotinaments entre els soldats i els mariners britànics, allà dalt.

—I han perdut l’esperança d’enllaçar amb Kolxac. Els seus exèrcits se’n tornen a tota màquina cap a Sibèria. Els podríem perseguir als Urals, però em fa l’efecte que tenim qüestions més importants per resoldre en altres llocs.

—A Occident?

—Allà tot va prou malament. Els blancs tenen el reforç dels nacionalistes reaccionaris de Letònia, Lituània i Estònia. Kolxac ha nomenat Judénitx comandant en cap, i té el suport de la flotilla de l’armada britànica, que manté la nostra flota bloquejada a Kronstadt. Però encara em preocupa més el sud.

—El general Denikin.

—Té uns cent cinquanta mil homes, li donen suport els soldats francesos i italians, i disposa del proveïment britànic. Creiem que està planificant una sortida ràpida cap a Moscou.

—Si hi puc dir la meva, em sembla que la clau per derrotar-lo és política, i no militar.

Trotski hi va posar un aire intrigat.

—Endavant.

—Vagi on vagi, Denikin crea enemics. Els seus soldats roben arreu. Quan pren una població, fa una batuda de tots els jueus i els mata. Quan les mines de carbó no arriben als objectius de producció marcats, fa matar un de cada deu miners. I, evidentment, executa tots els desertors del seu exèrcit.

—Com nosaltres —va dir Trotski—. I també matem els dels pobles que amaguen desertors.

—I camperols que no volen entregar els cereals. —Grigori havia hagut de fer el cor fort per acceptar aquella necessitat brutal—. Però conec els camperols, el meu pare ho era. El que més preocupa aquesta gent és la terra. Molts en van aconseguir importants extensions amb la revolució i la volen mantenir, passi el que passi.

—I doncs?

—Kolxac ha anunciat que la reforma agrària s’ha de basar en el principi de la propietat privada.

—Cosa que significa que els camperols han de tornar les terres que han pres a l’aristocràcia.

—I això ho sap tothom. Voldria imprimir aquesta proclama i clavar-la a les portes de totes les esglésies. Facin el que facin els soldats, els camperols s’estimaran més els nostres que no pas els blancs.

—Endavant, fes-ho —va dir Trotski.

—I una altra cosa: anunciar l’amnistia per als desertors. Tothom que torni a files en el termini de set dies es deslliurarà del càstig.

—Un altre pas polític.

—No crec que això animi a desertar, perquè només és vàlid per a una setmana, però ens pot retornar els homes, sobretot quan vegin que els blancs els volen prendre les terres.

—Sempre ho podem provar —va dir Trotski.

Va entrar un assistent i va saludar.

—Un informe curiós, camarada Peixkov, que he pensat que t’interessaria.

—Endavant.

—Es tracta d’un dels presoners que vam fer a Buguruslan. Era amb l’exèrcit de Kolxac però portava uniforme nord-americà.

—Els blancs tenen soldats d’arreu del món. Els imperialistes capitalistes donen suport a la contrarevolució, és natural.

—No es tracta d’això.

—Doncs de què?

—Diu que és el teu germà.





III


L’andana era llarga i hi havia una espessa broma matinal que impedia a Grigori de veure l’extrem més allunyat del tren. Va pensar que hi havia hagut un error; una confusió de noms o una equivocació en la traducció. Va mirar d’armar-se de valor per rebre una decepció, però no va poder: el cor encara li anava més de pressa i els nervis li causaven formigueig. Gairebé feia cinc anys que no veia el seu germà. Sovint pensava que Lev era mort. I aquesta encara podia ser la terrible veritat.

Va avançar a poc a poc, forçant la vista enmig del remolí de la boira. Si en realitat era Lev, segur que hauria canviat. En els últims cinc anys, Grigori havia perdut una dent, bona part d’una orella i probablement havia experimentat altres canvis dels quals no era conscient. Quina transformació s’hauria produït en Lev?

Al cap d’un moment, de la blancor de la boira van sorgir dues siluetes: un soldat rus, amb uniforme gastat i sabates casolanes, i, darrere d’aquell individu, un home que semblava americà. Podia ser Lev? Portava els cabells curts, a l’estil dels nord-americans, sense bigoti; tenia la cara arrodonida dels soldats americans ben alimentats i se li marcaven unes espatlles molsudes sota l’uniforme nou de trinca. Un uniforme d’oficial, es va fixar Grigori, sense acabar-s’ho de creure. El seu germà podia ser un oficial dels Estats Units?

El presoner també es mirava fixament Grigori, qui, en acostar-s’hi més, va veure que realment era el seu germà. En efecte, tenia un altre aspecte, i no tan sols era degut a l’aire general impecable i de prosperitat. Era més aviat el seu tarannà, l’expressió de la cara, i sobretot la dels ulls. Havia perdut aquell aire de criatura i se’l veia més cautelós. De fet, s’havia fet gran.

En anar-s’hi acostant fins a arribar a tenir-lo a frec, Grigori va pensar en totes les vegades que li havia fallat i li va venir als llavis una tirallonga de retrets; però no en va articular ni un, al contrari, va obrir els braços i va abraçar Lev. Es van fer un petó a cada galta, es van donar uns copets a l’esquena, es van tornar a abraçar i Grigori va notar que se li escapaven les llàgrimes.

Poc després, es va endur Lev al tren, al vagó que feia servir de despatx. Va dir al seu assistent que els servís te. Es van asseure en dues butaques descolorides.

—Ets a l’exèrcit? —va preguntar Grigori, sense acabar-s’ho de creure.

—Als Estats Units el servei és obligatori —va dir Lev.

Això ja tenia més lògica. Lev no hi hauria anat mai voluntari.

—I ets oficial!

—I tu també —va respondre Lev.

Grigori va fer que no amb el cap.

—A l’Exèrcit Roig hem abolit els graus. Sóc comissari militar.

—Però encara n’hi ha que demanen un te i altres que el serveixen —va dir Lev quan va arribar l’assistent amb les tasses—. Oi que la mare n’estaria orgullosa?

—I tant! Però, escolta, com és que no m’has escrit mai? T’havia donat per mort!

—Ostres, ja em sap greu —va respondre Lev—. Em feia cosa haver fet servir el teu passatge i et volia escriure dient que te’n pagaria un. I anava posposant la carta, mentre esperava reunir els diners.

Una excusa que no s’aguantava, típic de Lev. Ell no anava a una festa si no tenia una jaqueta de primera per posar-se, i no entrava en un bar si no tenia diners per pagar una ronda.

Grigori va recordar una altra de les seves traïcions.

—Quan te’n vas anar no em vas pas dir que Katerina estava embarassada.

—Embarassada! Si no ho sabia.

—Sí que ho sabies. Li vas dir que no m’ho digués.

—Doncs no me’n recordava. —Lev posava cara de beneit quan l’enganxaven amb una mentida, però no li costava gaire de refer-se i contraatacar—: Em vas enviar a un vaixell que ni tan sols anava a Nova York! Ens va descarregar en un lloc de mala mort que es diu Cardiff. Vaig haver de treballar mesos per estalviar i comprar un altre passatge.

Grigori es va sentir fins i tot culpable un moment; després va recordar les circumstàncies en què Lev li havia suplicat que li donés el bitllet.

—Potser no t’hauria d’haver ajudat a fugir de la policia —li va dir, determinat.

—Suposo que vas fer el que vas poder per mi —va respondre Lev a contracor. Després li va dirigir aquell somriure tendre que sempre feia que Grigori el perdonés—. Com has fet sempre —va afegir—. Des que va morir la mare.

Grigori va notar que tenia un nus a la gola.

—De tota manera —va dir, esforçant-se perquè no se li trenqués la veu—, haurem de castigar la família Viàlov per l’estafa.

—Jo ja me n’he venjat —va respondre Lev—. A Buffalo hi ha un tal Josif Viàlov. Em vaig tirar la seva filla, la vaig prenyar i m’hi va haver de casar.

—Valga’m Déu! Ara ets de la família Viàlov?

—Prou greu que li va saber. Per això se les va empescar perquè em cridessin a files. Tenia l’esperança que em matarien a la guerra.

—Redéu! Continues anant on et porta la cigala, oi?

Lev va fer un gest d’indiferència.

—Suposo.

Grigori també tenia alguna revelació per fer i estava nerviós només de pensar-hi. Va dir amb cautela:

—Katerina va tenir un nen, un fill teu. Li va posar Vladímir.

Lev va semblar que se n’alegrava.

—Ah, sí? Tinc un fill!

Grigori no va tenir el valor de dir-li que Vladímir no sabia res de Lev, que li deia «pare» a ell.

—Me n’he ocupat jo —va dir, en canvi.

—Ja m’ho imaginava.

Grigori va notar que s’encenia d’indignació en veure com Lev donava per fet que els altres assumirien les responsabilitats que ell bandejava.

—Lev —li va dir—, m’he casat amb Katerina. —I va esperar la reacció irada del seu germà.

Però l’altre es va mantenir tranquil.

—També sabia que ho faries.

Grigori va quedar parat.

—Què?

Lev va assentir.

—Estaves boig per ella, i Katerina necessitava una persona sòlida i de confiança per pujar la criatura. Això estava cantat.

—I tant que he patit! —va exclamar Grigori. Tot allò havia estat per a res?—. Em consumia pensar que havia estat deslleial amb tu.

—Què dius ara! Si la vaig deixar a l’estacada. Us desitjo sort.

Grigori estava fora de si de veure amb quina tranquil·litat Lev s’ho agafava tot.

—En algun moment et va preocupar la nostra situació? —li va preguntar amb vehemència.

—Ja em coneixes, Grixka.

És clar que Lev no s’havia preocupat per ells!

—Segur que ni vas pensar en nosaltres.

—Home, és clar que vaig pensar en tu. No et facis el santet. Tu l’estimaves; vas resistir un temps, potser uns quants anys; però a la fi te la vas fer teva.

Era la crua veritat. Lev tenia una manera molt empipadora de posar tothom al seu nivell.

—Tens raó —va respondre Grigori—. A més, ara tenim una altra criatura, una nena, Anna. Ara té un any i mig.

—Dos adults i dues criatures. Tant se val. En tinc prou.

—De què parles?

—He fet diners, he venut whisky dels magatzems de l’exèrcit britànic als cosacs a canvi d’or. He acumulat una petita fortuna. —Lev es va ficar la mà a dins la camisa de l’uniforme, va desfer una sivella i en va treure un cinturó amb diners—. Aquí n’hi ha prou per pagar-vos a tots el passatge a Amèrica! —Va passar el cinturó a Grigori.

Grigori va quedar sorprès i commogut. En definitiva, Lev no s’havia descuidat de la seva família. Havia estalviat per al passatge. Naturalment, el gest de passar-li els diners havia de ser exagerat, ell era així. Però havia mantingut la promesa.

Llàstima que havia estat per a res.

—Gràcies —va respondre Grigori—. Estic orgullós que hagis fet el que vas dir que faries. Però ara, és clar, no cal. Et puc fer posar en llibertat i ajudar-te a tornar a la vida russa de sempre. —Li va tornar el cinturó.

Lev se’l va quedar a les mans, clavant-hi la vista.

—Què vols dir?

Grigori va veure que estava dolgut i va comprendre que era perquè li havia tornat el regal. De tota manera, Grigori tenia una preocupació més important. Què passaria quan Lev i Katerina es tornessin a veure? S’enamoraria altre cop del germà, més atractiu? Li feia mal pensar que la podia perdre després de tot el que havien passat junts.

—Ara vivim a Moscou —li va dir—. Tenim un pis al Kremlin, Katerina, Vladímir, Anna i jo. Et podria aconseguir pis a tu…

—Un moment —va fer Lev amb expressió escèptica—. Tu et penses que vull tornar a Rússia?

—Ja ho has fet —va respondre Grigori.

—Però no pas per quedar-m’hi!

—No pot ser que te’n vulguis tornar a Amèrica.

—I tant que sí! I tu hauries de venir amb mi.

—És que no cal! Rússia ja no és com era. Ja no hi ha tsar!

—M’agrada Amèrica —va respondre Lev—. A tu també t’agradarà, a tots vosaltres, sobretot a Katerina.

—Que no veus que aquí estem fent història? Hem creat una nova forma de govern, el soviètic. Això és la nova Rússia, el nou món. T’ho estàs perdent tot!

—Tu ets el que no entens res —va respondre Lev—. A Amèrica tinc cotxe. Hi ha menjar per parar un tren. I mam, tabac, de tot! Tinc cinc vestits!

—I per què vull cinc vestits, jo? —va respondre Grigori, exasperat—. Com si tingués cinc llits. Només en pots fer servir un cada cop!

—Doncs jo no ho veig pas així.

El que ho agreujava tot era que Lev veia molt clar que era Grigori qui no ho entenia. I aquest ja no sabia què més dir per fer canviar de parer el seu germà.

—De debò que és això el que vols? Cigarrets, tanta roba i un cotxe?

—És el que vol tothom. I valdrà més que vosaltres, els bolxevics, no ho perdeu de vista.

Grigori no estava disposat a escoltar lliçons polítiques de Lev.

—Els russos volen pa, pau i terra.

—En fi, tinc una filla a Amèrica. Es diu Daisy. Té tres anys.

Grigori va arrugar el front, dubtós.

—Ja sé què penses —li va dir Lev—. No em vaig preocupar de la criatura de Katerina…, com es diu?

—Vladímir.

—Deus pensar: si no es va preocupar de Vladímir, com vol fer-ho per Daisy? Però són dues coses diferent. A Vladímir no l’he vist mai. Quan me’n vaig anar de Petrograd era una espurna de res. Però a Daisy l’estimo, i no només això, ella m’estima a mi.

Com a mínim Grigori ho podia entendre, això. Estava content que Lev tingués prou bon cor per sentir-se unit a la seva filla. I tot i que el deixava aclaparat que s’estimés més Amèrica, en el fons es trauria un gran pes de sobre si Lev no tornava. Perquè aleshores voldria conèixer Vladímir, i quant temps passaria abans que el petit no sabés que Lev era el seu pare de debò? I si Katerina decidia deixar Grigori i anar-se’n amb Lev, enduent-se’n també Vladímir, què se’n faria, de la petita? També perdria Anna? Va pensar, amb un cert sentiment de culpabilitat, que era molt millor per a ell que Lev se’n tornés a Amèrica sol.

—Estic convençut que tries malament, però no et vull obligar a fer res —li va dir.

Lev va fer una rialleta.

—Oi que tens por que torni amb Katerina? Que bé que et conec, germanet.

Grigori va fer una ganyota de dolor.

—Sí —va respondre—. Que hi tornis, la deixis altre cop i em toqui a mi de treure’t les castanyes del foc per segona vegada. Jo també et conec.

—Però m’ajudaràs a tornar-me’n cap a Amèrica.

—No. —Grigori no es va poder estar de sentir una certa satisfacció en veure l’expressió de basarda a la cara del seu germà. Però no li va voler prolongar l’agonia—. T’ajudaré a tornar a l’exèrcit blanc. Ells t’hi portaran, a Amèrica.

—Com ho farem?

—T’acompanyaré fins a la línia del front, i anirem un xic més enllà. Et deixaré en terra de ningú. Després tu mateix.

—Em poden abatre a trets.

—A tots ens poden abatre a trets. Això és una guerra.

—Suposo que m’hauré d’arriscar.

—No et passarà res, Lev —va dir Grigori—. Mai no et passa res.





IV


Pels polsegosos carrers de la ciutat, van portar Billy Williams des de la presó municipal d’Ufa, fins a l’Escola Comercial, l’allotjament temporal de l’exèrcit britànic.

El consell de guerra es va celebrar en una aula. Fitz seia a la taula del mestre, amb el seu ajudant de camp, el capità Murray, al seu costat. També hi havia el capità Gwyn Evans amb un quadern de notes i un llapis.

Billy anava brut i sense afaitar; havia dormit malament, entre els borratxos i les prostitutes de la ciutat. Fitz portava un uniforme impecablement planxat, com sempre. Billy sabia que estava en un bon embolic. El veredicte era de preveure: les proves no podien ser més clares. Havia revelat secrets militars a la seva germana a través de cartes escrites en codi. Però no estava disposat a mostrar la por que tenia. Procuraria donar el màxim de si mateix.

Va començar Fitz:

—Això és un consell de guerra presidit per un coronel, un consell legal quan l’acusat està en servei actiu o bé a l’estranger i no se’l pot jutjar en un consell de guerra més regular. Només calen tres oficials com a jutges, o dos, si no n’hi ha més. Aquest tribunal pot jutjar qualsevol delicte d’un soldat del rang que sigui, i té poder per imposar la pena de mort.

L’única possibilitat que tenia Billy era d’influir en la sentència. Entre les penes que li podien aplicar hi havia l’empresonament, els treballs forçats i la mort. Veia clar que a Fitz li hauria agradat posar-lo davant d’un escamot d’execució, o, si més no, deixar-lo uns quants anys a la presó. Billy es va marcar l’objectiu de plantejar prou dubtes a Murray i Evans sobre la justícia del procés per mirar de fer-los decantar per una condemna de presó curta.

—On és el meu advocat? —va dir.

—No se li pot oferir cap representació legal —va respondre Fitz.

—N’està segur, comandant?

—Parli quan es dirigeixin a vostè, sergent.

—Que consti en acta que se m’ha negat l’accés a un advocat —va dir Billy. Es va mirar de fit a fit Gwyn Evans, l’únic que portava un bloc. En veure que no feia res, va insistir—: O és que l’acta d’aquest judici serà un engany? —Va posar tot l’èmfasi en la paraula «engany», conscient que això ofendria Fitz. Entre els principis del cavaller anglès hi havia dir sempre la veritat.

Fitz va fer un gest amb el cap mirant-se Evans, i aquest en va prendre nota.

«La primera que m’apunto», va pensar Billy, i es va animar una mica.

—William Williams, se l’acusa d’haver infringit la primera part de la llei de l’exèrcit. El càrrec que se li imputa és d’haver comès, conscientment i durant el servei actiu, un acte destinat a posar en perill l’èxit de les forces de Sa Majestat. Li correspon la pena de mort o un càstig menor que li imposi el tribunal.

La manera de subratllar les paraules «pena de mort» va deixar Billy glaçat, però va mantenir l’expressió impassible.

—Què al·lega?

Billy va inspirar profundament. Va parlar amb veu clara i posant-hi tan menyspreu i desconsideració com va poder:

—Al·lego que com gosa —va dir—, com gosa presentar-se com a jutge objectiu? Com gosa actuar com si la nostra presència a Rússia fos una operació legítima? I com gosa acusar de traïció un home que ha lluitat amb vostè durant tres anys? Això és el que al·lego.

—No sigui insolent, Billy —va dir Gwyn Evans—. Això anirà en contra seu.

Billy no estava disposat a deixar que Evans fes el paper de benèvol.

—I li aconsello una cosa: renunciï ara mateix i no vulgui tenir res més a veure amb aquest simulacre de judici —va continuar dient—. Quan transcendeixi la notícia, i tingui present que sortirà a la portada del Daily Mirror, veurà que qui rep és vostè i no pas jo. —Es va mirar Murray—. Rebran tots els que hagin tingut alguna cosa a veure amb aquesta farsa.

Evans semblava preocupat. Es veia que no havia tingut en compte que allò es podia fer públic.

—Prou! —va cridar Fitz, enfurismat.

«Anem bé», va pensar Billy, «ja el tinc enfadat».

—Passem a les proves, si us plau, capità Murray —va continuar Fitz.

Murray va obrir una carpeta i en va treure un full de paper. Billy va reconèixer la seva lletra. Allò era, tal com esperava, una carta a Ethel.

Murray l’hi va ensenyar i li va dir:

—Vostè va escriure aquesta carta?

—Com li ha arribat a les mans, capità Murray? —va preguntar Billy.

—Respongui a la pregunta! —va saltar Fitz, cridant.

—Vostè va anar a la universitat a Eton, oi, capità? —va dir Billy—. Un cavaller no llegiria mai la correspondència d’una altra persona, això és el que ens han ensenyat. Però tal com ho entenc jo, només l’oficial censor té dret de revisar les cartes dels soldats. Per tant, he de pensar que ha estat el censor qui li ha mostrat. —Va callar un moment. Tal com imaginava, Murray no estava disposat a respondre. I va continuar—: O potser la carta li va arribar a les mans de manera il·legal?

—Vostè va escriure aquesta carta? —va repetir Murray.

—Si va arribar a les seves mans de manera il·legal, no pot servir de prova en un judici. Suposo que això és el que diria un advocat. Però aquí no n’hi ha, d’advocat. Per això som en un simulacre de judici.

—Va escriure aquesta carta?

—Respondré la pregunta quan m’hagi explicat com ha arribat a les seves mans.

—Pensi que se’l pot castigar per desacatament al tribunal —va dir Fitz.

«Ja m’enfronto a una pena de mort», va pensar Billy, «que estúpid que és Fitz de pensar que encara em pot amenaçar!». Però va dir:

—Em defenso assenyalant la irregularitat del tribunal i la il·legalitat del procés. Està disposat a prohibir-m’ho?

Murray va cedir.

—Al sobre, hi figura un remitent i el nom de sergent Billy Williams. Si l’acusat vol afirmar que no va escriure aquesta carta, que ho faci ara.

Billy no va respondre.

—La carta és un missatge xifrat —va continuar Murray—. Es pot desxifrar llegint cada tres paraules, i les majúscules inicials d’uns títols de cançons i pel·lícules. —Murray va passar la carta a Evans—. Descodificada, diu això.

La carta de Billy descrivia la incompetència del règim de Kolxac, precisant que, tot i l’or que tenien, no havien pagat ni el personal del ferrocarril transsiberià, de manera que continuaven tenint problemes de proveïment i de transport. També detallava l’ajut que intentava proporcionar-los l’exèrcit britànic. I deia que s’havia amagat aquella informació als britànics, que eren els que pagaven l’exèrcit i hi tenien els fills arriscant la vida.

—Nega haver enviat aquest missatge? —va preguntar Murray a Billy.

—No puc parlar d’unes proves que s’han obtingut il·legalment.

—La persona a qui s’adreça la carta, E. Williams, és en realitat la senyora Ethel Leckwith, dirigent de la campanya «No a la intervenció a Rússia», no és cert?

—No puc parlar d’unes proves que s’han obtingut il·legalment.

—Li havia escrit anteriorment cap altra carta en codi?

Billy no va respondre.

—I ella va utilitzar la informació que li enviava vostè per redactar articles periodístics hostils que han desprestigiat l’exèrcit britànic i posat en perill l’èxit de la nostra campanya.

—Ni pensar-hi —va respondre Billy—. Han desprestigiat l’exèrcit els homes que ens han enviat aquí en una missió secreta i il·legal sense coneixement ni consentiment del Parlament. La campanya «No a la intervenció a Rússia» és el primer pas perquè tornem a assumir el nostre paper de defensors de la Gran Bretanya, en comptes de tenir un exèrcit privat format per generals i polítics de dretes, conspiradors.

Billy va veure, satisfet, que aquella cara tan ben perfilada de Fitz s’havia encès de ràbia.

—Em sembla que ja n’hi ha prou —va dir Fitz—. El tribunal considerarà el veredicte. —Murray li va murmurar alguna cosa a l’orella i Fitz va afegir—: Ah, sí. Té res més a dir l’acusat?

Billy es va aixecar.

—Reclamo com a primer testimoni el coronel comte Fitzherbert.

—No sigui ridícul —va respondre Fitz.

—Que consti en acta que el tribunal no m’ha permès interrogar un testimoni tot i ser present al judici.

—Acabi d’una vegada.

—Si no se m’hagués negat el dret de demanar un testimoni, hauria preguntat al coronel quina relació té amb la meva família. No té un greuge personal contra mi pel fet que el meu pare és un dirigent dels miners? Quina relació va tenir amb la meva germana? No li va donar feina de majordoma a casa seva i després la va despatxar de manera misteriosa? —Billy estava temptat de parlar més d’Ethel, però hauria significat arrossegar-ne el nom pel fang i, d’altra banda, potser n’hi havia prou amb la insinuació—. Li preguntaria quin interès personal té en aquesta guerra il·legal contra el govern bolxevic. No està casat amb una princesa russa? El seu fill no ha d’heretar propietats aquí? De fet, el coronel no ha vingut aquí per defensar els seus interessos econòmics personals? No expliquen totes aquestes preguntes la convocatòria d’aquesta paròdia de tribunal? O és que això no el desqualifica del tot per jutjar aquest cas?

Fitz tenia la mirada fixa, impertorbable; en canvi, Murray i Evans semblava que s’havien espantat. No estaven al corrent de res del que acabaven de sentir.

—Tinc una altra cosa important per puntualitzar —va dir Billy—. S’ha acusat el kàiser d’haver comès crims de guerra. Es manté que va declarar la guerra, animat pels seus generals, contra la voluntat del poble alemany, tal com han expressat clarament els seus representants al Reichstag, el Parlament alemany. En canvi, es manté que la Gran Bretanya no va declarar la guerra a Alemanya fins que no es va haver debatut a la Cambra dels Comuns.

Fitz feia com aquell que s’avorreix, però Murray i Evans no es perdien cap detall.

Billy va continuar:

—Ara pensem en aquesta guerra a Rússia. Mai no s’ha debatut al Parlament britànic. Se n’han amagat els fets al poble britànic amb l’excusa de la seguretat operativa, la que es fa servir sempre per mantenir els secrets vergonyosos de l’exèrcit. Nosaltres lluitem, però encara no s’ha declarat la guerra. El primer ministre britànic i els seus aliats estan exactament en la mateixa posició que el kàiser i els seus generals. Són ells, i no jo, els que actuen il·legalment.

Billy es va asseure.

Els dos capitans es van acostar a Fitz. Billy es preguntava si no havia anat massa lluny. Havia sentit la necessitat de parlar de manera incisiva, però pensava que potser havia ofès els capitans en comptes de guanyar-se’n el suport.

De tota manera, semblava que els jutges discrepaven. Fitz parlava categòricament i Evans brandava el cap en senyal de negació. Murray semblava incòmode. Potser aquest era un bon indici, pensava Billy. Així i tot, no havia tingut mai tanta por. Davant de les metralladores al Somme o a l’explosió a la mina no havia estat tan espantat com en aquells moments en què la seva vida estava en mans d’uns oficials malèvols.

A la fi va semblar que arribaven a un acord. Fitz es va mirar Billy i va dir:

—Aixequi’s.

Billy es va aixecar.

—Sergent William Williams, aquest tribunal el declara culpable dels càrrecs que se li imputen. —Fitz se’l mirava fixament, com si esperés veure en el seu rostre la mortificació de la derrota. Però Billy ja havia comptat que el declararien culpable. El que temia era la sentència.

Fitz va continuar:

—Se’l condemna a deu anys de treballs forçats.

Billy no va poder mantenir la manca d’expressivitat de la cara. No havia estat pena de mort, sinó deu anys! En sortiria amb trenta. L’any 1929. Mildred en tindria trenta-cinc. Ja hauria passat mitja vida. El rostre de desafiament que havia mantingut es va ensorrar i les llàgrimes li van negar els ulls.

La cara de Fitz expressava una profunda satisfacció.

—Poden retirar-se —va dir.

Es van endur Billy per complir la condemna.





37


De maig a juny de 1919





I


El primer de maig, Walter von Ulrich va escriure una carta a Maud i la va enviar des de la ciutat de Versalles.

No sabia si ella era viva o morta. No en sabia res des dels dies que havien passat junts a Estocolm. Encara no hi havia servei de correus entre Alemanya i la Gran Bretanya, o sigui que aquesta era la primera oportunitat en dos anys que Walter tenia d’escriure a Maud.

Walter i el seu pare havien anat a França el dia abans, amb cent vuitanta polítics, diplomàtics i funcionaris del Ministeri d’Afers Estrangers, com a part de la delegació alemanya a la conferència de pau. Mentre travessaven el paisatge arrasat del nord-est de França, el ferrocarril francès havia alentit la marxa al mínim.

—Com si fóssim els únics que vam llançar obusos aquí —va dir Otto, enrabiat.

Un cop a París els van portar en autobús fins a la petita ciutat de Versalles, i els van acompanyar a l’hotel des Réservoirs. Els van deixar l’equipatge al pati i els van dir de mala manera que se’l podien pujar ells mateixos. Walter no tenia cap dubte que els francesos no serien magnànims en la victòria.

—El problema és que no han guanyat —va dir Otto—. Potser no han perdut, això no, perquè els han salvat els britànics i els nord-americans, però no n’hi ha per fer gaire el gallet. Els hem vençut i ho saben, i tenen ferit l’orgull.

L’hotel era fred i tenebrós, però, a fora, les magnòlies i les pomeres estaven florides. Els alemanys tenien permís per passejar pels terrenys del gran castell i entrar a les botigues. Davant de l’hotel sempre hi havia una munió de gent, però no era tan maligna com els funcionaris. De vegades els xiulaven, però bàsicament només tenien curiositat per veure l’enemic.

Walter va escriure a Maud el primer dia. No esmentava el seu matrimoni, perquè no estava segur que allò no pogués perjudicar-la, i perquè ja s’havia acostumat a mantenir-ho en secret. Li deia on era, li descrivia l’hotel i els voltants, i li demanava que li contestés de seguida. Després va anar caminant a la ciutat, va comprar un segell i va enviar la carta.

Va esperar la resposta amb il·lusió i angoixa. Si era viva, encara l’estimaria? Estava gairebé segur que sí. Però havien passat dos anys des que ella l’havia abraçat apassionadament a l’habitació de l’hotel d’Estocolm. El món era ple d’homes que havien tornat de la guerra i havien descobert que les seves xicotes o les seves dones s’havien enamorat d’un altre durant els llargs anys de separació.

Al cap d’uns quants dies els caps de les delegacions van ser convocats a l’hotel Trianon Palace, a l’altra banda del parc, i cerimoniosament els van repartir còpies impreses de l’esborrany del tractat de pau redactat pels aliats victoriosos. Estava en francès. Un cop a l’hotel des Réservoirs, els alemanys van donar les còpies als seus equips de traductors. Walter era el cap d’un d’aquests grups. Va dividir la seva part en seccions, les va repartir i es va posar a llegir el text.

Era molt pitjor del que s’esperava.

L’exèrcit francès ocuparia la regió fronterera del Rin durant quinze anys. La regió alemanya del Saar esdevindria un protectorat de la Societat de Nacions i els francesos administrarien les mines de carbó. Alsàcia i Lorena retornarien a França sense plebiscit: el govern francès temia que la població votés a favor de continuar sent alemanya. El nou estat de Polònia era tan gran que abraçava les llars de tres milions d’alemanys i els jaciments de carbó de Silèsia. Alemanya perdria totes les colònies: els aliats se les havien repartit com lladres que es divideixen el botí. I els alemanys havien d’acceptar pagar compensacions d’una quantitat encara no especificada, és a dir, signar un xec en blanc.

Walter va reflexionar sobre quina mena de país volien, els aliats, que fos Alemanya. Tenien pensat un campament d’esclaus gegantí on tots visquessin del racionament i treballessin només perquè els senyors feudals se’n poguessin quedar els beneficis? Si Walter havia de ser un esclau, com es podia plantejar viure-hi amb Maud i tenir fills?

Però el pitjor de tot era la clàusula de culpabilitat de la guerra.

L’article 231 del tractat deia: «Els aliats i els governs associats afirmen, i Alemanya accepta, la responsabilitat d’Alemanya i els seus aliats d’haver causat totes les pèrdues i danys als quals els governs aliats i els seus associats s’han vist sotmesos com a conseqüència de la guerra imposada a ells per l’agressió d’Alemanya i els seus aliats».

—Això és mentida —va dir Walter, enfurismat—. Una maleïda mentida, estúpida, ignorant, perversa i depravada.

Sabia que Alemanya no era innocent i ho havia discutit amb el seu pare mil vegades. Però havia viscut les crisis diplomàtiques de l’estiu de 1914, havia estat al corrent de tots els petits passos que s’havien fet per arribar a la guerra, i cap nació no era culpable. Els líders dels dos bàndols només s’havien preocupat de defensar els seus països, i cap no havia volgut arrossegar el món a la guerra més gran de la història: ni Asquith, ni Poincaré, ni el kàiser, ni el tsar, ni l’emperador austríac. Fins i tot Gavrilo Princip, l’assassí de Sarajevo, havia quedat sorprès en adonar-se del que havia provocat. Però ell tampoc no era responsable de «totes les pèrdues i danys».

Poc després de mitjanit, Walter es va reunir amb el seu pare; tots dos estaven fent un descans i prenent cafè per aguantar desperts i continuar treballant.

—Això és indignant! —va exclamar Otto, fet una fúria—. Vam acceptar un armistici basat en els Catorze Punts de Wilson, però el tractat no té res a veure amb aquells catorze punts!

Per una vegada Walter estava d’acord amb el seu pare.

Al matí, la traducció estava impresa i se n’havien enviat còpies per missatgeria especial a Berlín, un exemple clàssic de l’eficiència alemanya, a parer de Walter, de la qual, ara que denigraven el país, veia més clarament les virtuts. Massa esgotat per dormir, va decidir passejar fins a relaxar-se prou per ficar-se al llit.

Va sortir de l’hotel i va anar al parc. Els rododendres començaven a brotar. Era un matí clar per a França, però ombrívol per a Alemanya. Quin efecte tindrien les propostes sobre el combatiu govern socialdemòcrata alemany? Es desesperaria la gent i es decantaria pel bolxevisme?

Estava sol al gran parc, exceptuant una dona jove amb un abric fi de primavera, que s’estava asseguda en un banc sota un castanyer. Absort en els seus pensaments, Walter va passar per davant seu i es va tocar educadament l’ala del barret tou.

—Walter —va dir ella.

A l’home se li va aturar el cor. En coneixia la veu, però no podia ser ella. Es va girar i la va mirar.

Ella es va aixecar.

—Oh, Walter —va dir—. No m’has conegut?

Era Maud.

La sang corria frenèticament per les venes de Walter. Va fer dos passos cap a ella, i es va llançar als seus braços sense pensar-s’ho. La va abraçar fort. Va enterrar la cara al seu coll i en va inhalar la fragància, tan coneguda malgrat els anys que havien passat. Li va fer un petó al front, a la galta i després a la boca. Parlava i la petonejava alhora, però ni paraules ni petons no podien expressar tot el que duia al cor.

Finalment, va poder parlar:

—Encara m’estimes? —va preguntar.

—Més que mai —va contestar ella, i Walter la va tornar a besar.





II


Havien fet l’amor i estaven estirats al llit. Maud acariciava el pit de Walter.

—Estàs tan prim… —va dir.

Tenia la panxa enfonsada i els ossos dels malucs li sobresortien. Maud hauria volgut engreixar-lo amb croissants de mantega i foie gras.

Eren al dormitori d’un hostal, a uns quants quilòmetres de París. Tenien la finestra oberta i una lleugera brisa primaveral feia voleiar les cortines de color groc clar. Maud havia descobert aquell lloc feia anys, quan Fitz el feia servir per a les seves trobades amb una dona casada, la comtessa de Cagnes. L’establiment, poca cosa més que una casa gran en un poble petit, no tenia ni nom. Els homes hi reservaven taula per dinar i una habitació per a la tarda. Potser als afores de Londres també hi havia llocs com aquell, però, ves per on, tot plegat semblava molt francès.

Es van fer dir senyors Wooldridge i Maud es va posar l’aliança que tenia amagada des de feia gairebé cinc anys. Sens dubte, la discreta propietària donava per fet que només feien veure que estaven casats. Això no era important, sempre que no sospités que Walter era alemany, perquè llavors podien tenir problemes.

Maud no podia treure-li les mans de sobre, de tan contenta com estava que hagués tornat sa i estalvi. Li va tocar la llarga cicatriu de la canyella amb la punta dels dits.

—M’ho vaig fer a Château-Thierry —va dir Walter.

—Gus Dewar va participar en aquella batalla. Espero que no fos ell qui et ferís.

—He tingut sort que s’hagi curat bé. Molts homes van morir de gangrena.

Feia tres setmanes que tornaven a estar junts. Tot aquell temps Walter havia treballat sense parar en la resposta alemanya a l’esborrany de tractat, i només sortia mitja hora cada dia per passejar amb ella pel parc o seure dins del Cadillac blau de Fitz mentre el xofer els passejava.

Maud havia quedat tan sorpresa com Walter pels implacables termes oferts als alemanys. L’objectiu de la conferència de París era crear un nou món just i pacífic, no donar poder als vencedors per venjar-se dels perdedors. La nova Alemanya havia de ser democràtica i pròspera. Maud volia tenir fills amb Walter, i els seus fills serien alemanys. Sovint pensava en el passatge del Llibre de Rut que començava dient: «Allà on tu vagis, allà aniré jo». Tard o d’hora n’hauria de parlar amb Walter.

Si més no, l’havia reconfortat saber que no era l’única persona que no estava d’acord amb les propostes del tractat. Hi havia més gent al bàndol dels aliats que creia que la pau era més important que la revenja. Dotze membres de la delegació nord-americana havien dimitit com a mesura de protesta. En unes eleccions locals a la Gran Bretanya, havia guanyat el candidat que defensava una pau no venjativa. L’arquebisbe de Canterbury havia dit públicament que «no estava gens satisfet» i havia afirmat que parlava per un corrent silenciós d’opinió que no estava representat als diaris que fomentaven l’odi als huns.

La vigília els alemanys havien presentat la seva contraproposta, més de cent pàgines ben argumentades basades en els Catorze Punts de Wilson. Aquell matí la premsa francesa treia foc pels queixals. Desbordant indignació, havien qualificat el document de monument a la impudícia i de pallassada odiosa.

—Ens acusen d’arrogància…, els francesos! —va dir Walter—. Com era, allò de la biga?

—Veure la brossa a l’ull de l’altre i no veure la biga a l’ull propi —va dir Maud.

Walter es va girar de costat i va jugar amb el pèl púbic de Maud. Era fosc, arrissat i frondós. Maud s’havia ofert a retallar-se’l, però ell havia dit que li agradava tal com era.

—Què farem? —va dir—. Trobar-se en un hotel i ficar-se al llit a la tarda és romàntic, com si fóssim amants, però no podem fer-ho tota la vida. Hem de dir a tothom que som marit i muller.

Maud hi estava d’acord. També estava impacient per dormir cada nit amb ell, tot i que no ho va dir, perquè li feia una mica de vergonya que li agradés tant fer l’amor amb ell.

—Podríem anar a viure junts i deixar que els altres traguessin les seves conclusions.

—No em sembla bé —va dir Walter—. Seria com si ens fes vergonya.

Maud pensava el mateix. Volia pregonar la seva felicitat, no pas amagar-la. S’enorgullia de Walter: era atractiu, valent i molt intel·ligent.

—Ens podríem tornar a casar —va dir—. Prometre’ns, anunciar-ho, celebrar una cerimònia i no dir a ningú que fa gairebé cinc anys que som casats. No és il·legal casar-se dues vegades amb la mateixa persona.

Ell s’ho va rumiar.

—El meu pare i el teu germà s’hi oposarien. No ens ho podrien impedir, però ens podrien complicar la vida i esguerrar tota la felicitat del moment.

—Tens raó —va dir ella de mala gana—. Fitz diria que alguns alemanys són bona gent, però que no per això es agradable que una germana es casi amb un d’ells.

—O sigui que els hem de presentar un fet acomplert.

—Expliquem-los-ho i després donem la notícia a la premsa —va dir Maud—. Podem dir que és un símbol del nou ordre mundial. Un matrimoni anglogermànic, com el tractat de pau.

Ell semblava dubtar-ne.

—Com ho faríem?

—Parlaré amb l’editor de la revista The Tatler. Els caic bé…, els he proporcionat molt de material.

Walter va somriure i va dir:

—Lady Maud vestida a l’última moda, com de costum.

—Amb què em surts, ara?

Walter va buscar la cartera sobre la tauleta i en va treure un retall de diari.

—L’única foto que tinc de tu —va dir.

Maud la va agafar. Estava feta malbé pel temps i tan descolorida que havia agafat el color de la sorra. Va mirar-se-la atentament.

—És d’abans de la guerra.

—I m’ha acompanyat sempre. Com jo, ha sobreviscut.

Els ulls de Maud es van omplir de llàgrimes, entelant la imatge descolorida.

—No ploris —va dir, abraçant-la.

Maud va repenjar la cara al seu pit i va plorar. Hi havia dones que ploraven per qualsevol cosa, però ella no. En canvi, ara sanglotava desconsoladament. Plorava pels anys perduts, i pels milions de nois que havien mort, i per l’absurda pèrdua que això representava. Vessava totes les llàgrimes acumulades durant cinc anys de contenció.

Quan va acabar de plorar i se li van assecar les llàgrimes, el va petonejar amb desfici, i van tornar a fer l’amor.





III


El 16 de juny el Cadillac blau de Fitz va recollir Walter a l’hotel i el va portar a París. Maud havia decidit que la revista The Tatler voldria una fotografia de tots dos. Walter duia un vestit de xeviot fet a Londres abans de la guerra. Li anava gran de cintura, però tots els alemanys portaven roba que els penjava.

Walter havia muntat una petita oficina de serveis secrets a l’hotel des Réservoirs, on feien un seguiment dels diaris francesos, britànics, nord-americans i italians, i recollien xafarderies que hi portava la delegació alemanya. Sabia que hi havia discussions enceses entre els aliats sobre les contrapropostes alemanyes. Lloyd George, un polític que era flexible en tots els aspectes, s’estava plantejant reconsiderar l’esborrany de tractat. Però el primer ministre francès, Clemenceau, va dir que ja havia estat prou generós i s’enfilava cada vegada que es proposava una esmena. Sorprenentment, Woodrow Wilson també es mostrava inamovible. Creia que l’esborrany era un acord just, i era dels que quan prenia una decisió es feia el sord davant les crítiques.

Els aliats també negociaven tractats de pau amb els socis d’Alemanya: Àustria, Hongria, Bulgària i l’Imperi Otomà. S’estaven creant països nous com ara Iugoslàvia i Txecoslovàquia, i es repartien el Pròxim Orient en zones britàniques i franceses. També discutien la possibilitat de signar la pau amb Lenin. La gent estava cansada de guerra a tot arreu, tot i que alguns homes poderosos encara estiguessin entestats a lluitar contra els bolxevics. El Daily Mail britànic havia descobert una conspiració d’àmbit internacional de financers jueus que donaven suport al règim de Moscou, una de les fantasies més inversemblants publicades pel diari.

Pel que fa al tractat alemany, Wilson i Clemenceau es van imposar a Lloyd George, i a primera hora del matí el grup alemany allotjat a l’hotel des Réservoirs havia rebut una nota en to impositiu en què els donaven tres dies per acceptar les seves propostes.

Assegut al cotxe de Fitz, Walter rumiava tristament sobre el futur del seu país. Pensava que seria com una colònia africana, on els habitants primitius treballaven només per enriquir els amos estrangers. No volia pujar els seus fills en un lloc així.

Maud s’esperava a l’estudi del fotògraf, esplèndida amb un vestit d’estiu vaporós que, segons ella, era de Paul Poiret, el seu modista preferit.

El fotògraf tenia un decorat pintat que representava un jardí florit, però Maud va decidir que era de mal gust, o sigui que hi van posar davant de les cortines del menjador, que per sort eren llises. Al començament es van posar de costat, sense tocar-se, com si fossin desconeguts. El fotògraf va proposar que Walter s’agenollés davant de Maud, però això era massa sentimental. Al final van trobar una posició que els agradava, amb les mans agafades i mirant-se, en lloc de mirar cap a la càmera.

El fotògraf va prometre tenir les còpies a punt l’endemà mateix.

Van anar a dinar a l’hostal.

—Els aliats no poden ordenar als alemanys que signin —va dir Maud—. Això ni és negociació ni res.

—Doncs és el que han fet.

—Què passarà si us hi negueu?

—No ho diuen.

—Què penseu fer?

—Part de la delegació torna aquest vespre a Berlín per consultar-ho amb el govern. —Va sospirar—. Ho sento, però sóc un dels que han triat per anar-hi.

—Aleshores aquest és un bon moment per donar la notícia. Demà, després de recollir les fotos, me n’aniré a Londres.

—D’acord —va dir—. Ho explicaré a la meva mare tan bon punt arribi a Berlín. Serà indulgent. Després ho diré al pare, que no ho serà.

—Jo parlaré amb la tia Herm i amb la princesa Bea, i escriuré a Fitz a Rússia.

—Aleshores aquesta és l’última vegada que ens veiem per una temporada.

—Doncs acaba de menjar i anem al llit.





IV


Gus i Rosa es van trobar als jardins de les Tulleries. París començava a recuperar la normalitat, va pensar Gus alegrement. El sol brillava, els arbres havien brotat i homes amb clavells als traus fumaven cigars i veien passar les dones més ben vestides del món. En un cantó del parc, la Rue de Rivoli era plena de cotxes, camions i carros tirats per cavalls; a l’altre, les barcasses de transport omplien el riu Sena. Potser sí que el món s’acabaria recuperant.

Rosa estava enlluernadora amb un vestit vermell lleuger de cotó i un barret d’ala ampla. Quan la va veure, Gus va pensar que si fos pintor la pintaria així.

Ell duia una americana blava i un barret de palla a la moda. Quan el va veure, la noia va riure.

—Què passa? —va preguntar Gus.

—Res. Estàs molt guapo.

—És pel barret, oi?

Ella va reprimir una rialleta.

—Estàs captivador.

—Semblo idiota. No hi puc fer més. Els barrets no em queden bé. És perquè tinc forma de martell de mecànic.

La noia li va fer un petó suau als llavis.

—Ets l’home més ben plantat de París.

El més sorprenent era que ho deia de cor. «Com he pogut tenir tanta sort?», va pensar Gus. La va agafar pel braç.

—Passegem.

Van anar cap al Louvre.

—Has vist The Tatler? —va dir Rosa.

—La revista de Londres? No, per què?

—Sembla que la teva gran amiga lady Maud està casada amb un alemany.

—Oh! —va exclamar ell—. Com ho han sabut?

—Vols dir que tu ja ho sabies?

—Més o menys. Vaig veure Walter a Berlín el 1916 i em va demanar que dugués una carta a Maud. Em vaig imaginar que allò volia dir que estaven promesos o casats.

—Que discret que ets! No me’n vas dir ni una paraula.

—Era un secret perillós.

—Pot ser que encara sigui perillós. El The Tatler els ha tractat bé, però altres diaris podrien enfocar-ho d’una altra manera.

—A Maud ja l’ha atacat la premsa altres vegades. És força dura.

Rosa semblava consternada.

—M’imagino que era d’això de què parlàveu aquella nit que et vaig veure en un tête-à-tête amb ella.

—Exacte. Ella em preguntava si tenia notícies de Walter.

—Em sento com una idiota per haver-me pensat que flirtejàveu.

—Et perdono, però em reservo el dret a recordar-t’ho la pròxima vegada que em critiquis sense raó. Et puc preguntar una cosa?

—El que vulguis, Gus.

—De fet, són tres preguntes.

—Que inquietant! Com un conte de fades. Si contesto malament, desapareixeré.

—Encara ets anarquista?

—Et molestaria?

—Suposo que em preocupa que la política ens pugui separar.

—L’anarquisme defensa que ningú no té el dret de governar. Totes les filosofies polítiques, des del dret diví dels reis al contracte social de Rousseau, intenten justificar l’autoritat. Els anarquistes creuen que totes aquestes teories fallen i que, per tant, cap forma d’autoritat no és legítima.

—Irrefutable, en teoria. Impossible de posar en pràctica.

—Ets ràpid traient conclusions. Efectivament, tots els anarquistes estan contra el poder establert, però difereixen molt en la manera com creuen que hauria de funcionar la societat.

—I tu, com ho veus?

—Ja no ho veig tan clar com abans. Informar des de la Casa Blanca m’ha donat un punt de vista diferent sobre la política. Però encara penso que l’autoritat s’ha de justificar.

—Crec que per això no ens barallarem.

—Bé. Pregunta següent?

—Parla’m del teu ull.

—Vaig néixer així. Em podria haver fet fer una operació per obrir-lo. Rere la parpella només tinc una massa de teixit inútil. Podria portar un ull de vidre, però llavors no es tancaria mai. Em sembla que aquest és un mal menor. Et molesta?

Gus va parar de caminar per mirar-la directament a la cara.

—T’hi puc fer un petó?

La noia va dubtar.

—Endavant.

Gus es va inclinar i li va besar la parpella tancada. No va tenir cap sensació estranya. Era com fer-li un petó a la galta.

—Gràcies —va dir.

—Ningú no m’ho havia fet mai —va dir ella baixet.

Gus l’entenia perfectament. Ja s’havia imaginat que era una mena de tabú.

—Per què ho has volgut fer? —va preguntar Rosa.

—Perquè m’agrada tot de tu, i vull estar segur que ho saps.

—Oh! —La noia va callar un moment i ell es va adonar que estava emocionada, però de seguida va somriure i va reprendre el to despreocupat que era propi d’ella—. Bé, si vols fer un petó en un altre lloc estrany, fes-m’ho saber.

Gus no va saber com reaccionar a aquella oferta vagament excitant, o sigui que ho va arxivar per rumiar-ho més tard.

—Tinc una altra pregunta.

—Endavant.

—Fa quatre mesos et vaig dir que t’estimava.

—No ho he oblidat.

—Però no m’has dit si tu també m’estimes.

—Que no es nota?

—Potser sí, però vull que ho diguis, m’estimes?

—Oh, Gus, que no ho veus? —Li va canviar la cara i semblava angoixada—. No sóc prou bona per a tu. Eres el millor partit de Buffalo i jo l’anarquista amb un sol ull. Tu hauries d’estimar una bellesa elegant i rica. Sóc filla d’un metge i la meva mare era minyona. No sóc la dona que hauries d’estimar.

—M’estimes? —va insistir ell tranquil·lament.

La noia es va posar a plorar.

—És clar que t’estimo, home, t’estimo amb tot el meu cor.

Gus la va abraçar.

—Doncs la resta no té cap importància —va dir.





V


La tia Herm va deixar l’exemplar de The Tatler que llegia.

—No està bé que et casessis en secret —va dir a Maud. Després va fer un somriure de complicitat—. Però és tan romàntic!

Eren a la sala de la casa de Mayfair de Fitz. Bea l’havia decorat en acabar la guerra, en el nou estil art déco, amb butaques d’aspecte utilitari i detalls modernistes de plata de la joieria Aspreys. A més de Maud i Herm, hi havia Bing Westhampton, l’amic tarambana de Fitz, i la seva esposa. La temporada de Londres estava en plena ebullició i tots anirien a l’òpera tan bon punt Bea acabés d’arreglar-se. S’estava acomiadant de Boy, que tenia tres anys i mig, i d’Andrew, que tenia divuit mesos.

Maud va agafar el diari i va tornar a mirar l’article. La fotografia no li agradava gaire. Havia volgut que reflectís dues persones enamorades. Desgraciadament, semblava l’escena d’una pel·lícula. Walter recordava un depredador, agafant-li la mà i mirant-la als ulls com un llibertí malvat, i ella, una ingènua a punt de rendir-se a les seves argúcies.

En canvi, el text era exactament el que s’esperava. El periodista recordava als lectors que lady Maud havia estat «una elegant sufragista» abans de la guerra, havia creat la publicació The Soldier’s Wife per fer campanya pels drets de les dones que s’havien quedat viudes, i havia anat a la presó per protestar en nom de Jayne McCulley. Deia que ella i Walter havien volgut anunciar el seu prometatge com cal, però que els ho havia impedit l’esclat de la guerra. El precipitat casament en secret es retratava com un intent desesperat de fer el que dictaven les normes en circumstàncies anòmales.

Maud havia insistit que citessin les seves paraules textualment, i la revista havia mantingut la promesa: «Sé que alguns britànics odien els alemanys», havia dit, «però també sé que Walter i molts altres alemanys van fer el que van poder per impedir la guerra. Ara que s’ha acabat, hem de buscar la pau i l’amistat entre els antics enemics, i sincerament espero que la gent vegi la nostra unió com un símbol d’un món nou».

Maud sabia, per la seva experiència en les campanyes polítiques, que de vegades es podia aconseguir el suport d’una publicació donant una notícia en exclusiva.

Tal com havien decidit, Walter havia tornat a Berlín. Una multitud havia insultat els alemanys quan es dirigien en cotxe a l’estació de tren per tornar a casa. Una secretària havia perdut el coneixement per l’impacte d’una pedra. El comentari francès havia estat: «Recordin el que van fer ells a Bèlgica». La secretària encara era a l’hospital. D’altra banda, el poble alemany estava totalment en contra de signar el tractat.

Bing va seure al sofà al costat de Maud. Per una vegada a la vida no va flirtejar.

—M’agradaria que hi fos el teu germà per aconsellar-te —va dir fent un cop de cap per assenyalar la revista.

Maud havia escrit a Fitz per donar-li la notícia del seu casament, i hi havia inclòs el retall del The Tatler; volia que veiés que la societat londinenca acceptava el que havia fet. No tenia ni idea de quant tardaria a arribar la carta, fos on fos Fitz, i no esperava resposta en uns quants mesos. Aleshores ja seria massa tard perquè Fitz s’hi oposés. Hauria de somriure i felicitar-la.

Que el seu amic cregués que necessitava un home que li digués què havia de fer la va encendre.

—Què podria dir Fitz?

—En un futur pròxim, la vida de l’esposa d’un alemany no serà agradable.

—No necessito un home per saber-ho.

—En absència de Fitz em sento responsable de tu.

—Doncs, no cal. —Maud va intentar no ofendre’s. Però, quin consell podia donar Bing que no fos sobre el joc o la beguda als locals nocturns de tot el món?

L’home va abaixar la veu.

—No sé com dir-t’ho, però… —va mirar la tia Herm, que va entendre el missatge i es va aixecar per servir-se un cafè—. Si poguessis dir que el matrimoni no s’ha consumat, el podrien anul·lar.

Maud va pensar en l’habitació amb les cortines de color groc clar i va haver de reprimir un somriure de felicitat.

—Però no puc…

—D’acord, no cal que me n’expliquis res. Només vull que tinguis clares les opcions que tens.

Maud estava cada vegada més indignada.

—Bing, sé que ho fas amb bona intenció…

—També hi ha la possibilitat del divorci. Sempre hi ha maneres perquè l’home proporcioni un motiu a la dona.

Maud ja no es va poder aguantar més.

—T’ho prego, deixa-ho córrer ara mateix —va dir alçant la veu—. No tinc la més mínima voluntat d’anul·lar el matrimoni ni de divorciar-me. Estimo Walter.

Bing la va mirar emmurriat.

—Només et volia dir el que crec que t’hauria dit Fitz, com a cap de família, si fos aquí. —Es va aixecar i va parlar amb la seva esposa—. Anem passant. No cal que arribem tard tots.

Bea va baixar al cap d’uns minuts, amb un vestit nou de seda groga.

—Ja estic a punt —va dir, com si hagués estat ella la que havia hagut d’esperar i no a l’inrevés. La seva mirada es va posar en la mà esquerra de Maud i hi va veure l’aliança, però no va fer cap comentari. Quan Maud li havia donat la notícia, la seva resposta havia estat cautelosament neutral.

—Espero que siguis feliç —va dir, sense simpatia—. I espero que Fitz sigui capaç d’acceptar que no li demanessis permís per casar-te.

Van sortir i van pujar al cotxe. Era el Cadillac negre que Fitz havia comprat quan el blau havia estat requisat a França. Maud va pensar que tot era de Fitz: la casa on vivien les tres dones, els fabulosos vestits de nit que duien, el cotxe i la llotja a l’òpera. La factura del Ritz on s’havia estat a París l’havia fet enviar a Albert Solman, el comptable de Fitz a Londres, i s’havia pagat sense entrebancs. Fitz no rondinava mai. Maud sabia que Walter mai no podria mantenir aquest nivell. Potser Bing tenia raó i li costaria acostumar-se a viure sense luxes. Però estaria amb l’home que estimava.

Van arribar al Covent Garden a l’últim minut, a causa de la tardança de Bea. El públic ja estava assegut. Les tres dones van pujar ràpidament l’escala encatifada de vermell i van entrar a la llotja. De sobte, Maud va recordar el que havia fet a Walter a la llotja durant la representació de Don Giovanni. Es va sentir avergonyida: per què havia corregut aquell risc?

Bing Westhampton i la seva dona ja eren a la llotja, i ell es va aixecar i va oferir una cadira a Bea. L’auditori estava en silenci: la representació estava a punt de començar. Observar els altres era un dels atractius de l’òpera, i molts caps es van girar per veure com seia la princesa. La tia Herm va seure a la segona fila, però Bing va oferir un seient del davant a Maud. Un murmuri de comentaris es va alçar entre les butaques: bona part del públic havia vist la fotografia i havia llegit l’article de The Tatler. Molts coneixien Maud personalment: allà hi havia la societat londinenca, aristòcrates i polítics, jutges i bisbes, artistes d’èxit i comerciants pròspers…, i les seves esposes. Maud es va parar un moment perquè la poguessin mirar i veiessin que contenta i satisfeta estava.

Va ser un error.

El so del murmuri va canviar. Es va fer més fort. No s’entenien les paraules, però era evident que les veus tenien un to de retret, com el zumzeig d’una mosca quan ensopega amb una finestra tancada. Maud es va quedar glaçada. Llavors va sentir un altre brogit, semblava una esbroncada. Confosa i desanimada, va seure.

No va servir de res. Ja la miraven tots. L’esbroncada es va escampar per les butaques en pocs segons i després va començar a circular.

—Sembla mentida —va dir Bing sense gaire convicció.

Maud no s’havia hagut d’enfrontar mai a un odi tan gran, ni tan sols en els moment àlgids de les manifestacions sufragistes. La panxa li feia tant de mal que era com una rampa. Desitjava que els músics comencessin a tocar, però el director també la mirava amb la batuta penjant al costat.

Va intentar tornar-los la mirada, però li van venir llàgrimes als ulls i se li va emboirar la visió. Aquell malson no s’acabaria tot sol. Hi havia de fer alguna cosa.

Es va posar dreta i l’esbroncada va pujar de to.

Li queien les llàgrimes per les galtes. Gairebé cega, es va girar. Va tirar la cadira a terra i va arribar a la porta de la llotja. La tia Herm es va aixecar dient: «Ai, senyor, senyor, senyor».

Bing es va aixecar de seguida i li va obrir la porta. Maud va sortir amb la tia Herm al darrere. Bing les va seguir. Darrere seu, Maud sentia que l’esbroncada s’apagava entre unes quantes riallades i després, horroritzada, va sentir que el públic aplaudia, felicitant-se per haver-la fet fora. Els aplaudiments d’escarni la van seguir per tot el passadís, a les escales i fins fora del teatre.





VI


El trajecte des de la reixa del parc fins al palau de Versalles era d’un quilòmetre i mig. Aquell dia estava flanquejat per centenars de soldats francesos de cavalleria amb uniforme blau. El sol estiuenc es reflectia als cascos d’acer. Els soldats sostenien llances amb banderoles blanques que voleiaven amb la càlida brisa.

Malgrat l’oprobi a què havia estat sotmesa a l’òpera, Johnny Remarc havia aconseguit una invitació a Maud per assistir a la signatura del tractat de pau, però va haver de viatjar a la caixa d’un camió obert, amuntegada amb les secretàries de la delegació britànica, com les ovelles que es porten al mercat.

En un moment determinat va semblar que els alemanys es negarien a signar. El mariscal de camp i heroi de guerra Von Hindenburg havia dit que s’estimava més una derrota honorable que una pau deshonrosa. El govern alemany en pes havia dimitit abans d’acceptar el tractat. El cap de la delegació a París també havia dimitit. Al final l’Assemblea Nacional havia votat a favor de signar-ho tot menys la famosa clàusula de culpabilitat. Ni això era acceptable, havien dit els aliats de seguida.

—Què faran els aliats si els alemanys s’hi neguen? —va preguntar Maud a Walter a l’hostal, on ara vivien junts discretament.

—Diuen que envairan Alemanya.

Maud va sacsejar el cap.

—Els nostres soldats no combatran.

—Els nostres tampoc.

—Doncs serà un carreró sense sortida.

—Excepte pel fet que la Marina britànica no ha aixecat el bloqueig, i els alemanys continuaran sense rebre subministraments. Els aliats es limitaran a esperar que la fam provoqui avalots a totes les ciutats alemanyes, i llavors ens envairan sense trobar oposició.

—Aleshores heu de signar.

—Signar o morir de fam —va dir Walter amb amargor.

Era el 28 de juny, cinc anys justos havien passat des que l’arxiduc havia estat assassinat a Sarajevo.

El camió va deixar les secretàries al pati i en van baixar amb tanta gràcia com van poder. Maud va entrar al palau i va pujar la magnífica escala, flanquejada per més soldats francesos vestits de gala, aquesta vegada la Garde Républicaine amb cascos platejats amb plomalls de pèl de cavall.

A la fi va entrar a la Galeria dels Miralls. Era una de les sales més grandioses del món. Tenia les dimensions de tres pistes de tennis posades en fila. En un cantó, disset finestres llargues donaven al jardí; a la paret de davant, les finestres es reflectien en disset arcs amb mirall. Més important encara, aquella era la sala on el 1871, al final de la guerra Francoprussiana, els alemanys, victoriosos, havien coronat el seu primer emperador i havien forçat els francesos a signar la pèrdua d’Alsàcia i Lorena. Ara els alemanys serien humiliats sota aquell mateix sostre amb volta de canó. I sens dubte alguns somiarien en el moment del futur en què es prendrien la revenja. Maud pensava que la degradació a què un sotmet els altres se li torna, tard o d’hora, en contra. Algun dels homes dels dos bàndols presents a la cerimònia es devia fer aquella mateixa reflexió? Segurament no.

Va trobar el seu lloc en un dels bancs vermells entapissats. Hi havia dotzenes de reporters i fotògrafs, i un equip de filmació amb unes càmeres enormes per enregistrar l’esdeveniment. Els personatges rellevants van entrar d’un en un o de dos en dos i van seure en una taula llarga: Clemenceau relaxat i irreverent, Wilson formal i tibat, Lloyd George com un gallet envellit. Va aparèixer Gus Dewar i va dir alguna cosa a Wilson a cau d’orella; després va anar a la secció de premsa i va parlar amb una bonica reportera amb un sol ull. Maud recordava haver-la vist abans. Era evident que Gus n’estava enamorat.

A les tres en punt algú va demanar silenci, i tothom va anar callant respectuosament. Clemenceau va dir alguna cosa, es va obrir una porta i van entrar els dos signataris alemanys. Maud sabia per Walter que a Berlín ningú no volia posar el seu nom al tractat, i al final havien enviat el ministre d’Afers Estrangers i el ministre del Servei Postal. Els dos homes estaven pàl·lids i semblaven avergonyits.

Clemenceau va fer un breu discurs i després va fer un senyal als alemanys perquè s’acostessin. Els dos homes es van treure una ploma de la butxaca i van signar el paper que hi havia sobre la taula. Un moment després, seguint un senyal invisible, es van sentir unes canonades que anunciaven al món que s’havia signat el tractat de pau.

Van entrar els altres delegats a signar, no sols de les potències més importants, sinó de tots els països que formaven part del tractat. Tot plegat es va allargar molt i els espectadors van començar a enraonar entre ells. Els alemanys van esperar, tensos i immòbils, fins que finalment es va haver acabat tot i els van acompanyar fora.

Maud estava fastiguejada. «Fem discursos de pau», va pensar, «però l’únic en què hem pensat sempre és en la revenja». Va sortir del palau. A fora, Wilson i Lloyd George eren assetjats per espectadors exultants. Va esquivar la gentada i va anar cap a la ciutat, i d’allà a l’hotel dels alemanys.

Esperava que Walter no estigués massa abatut: havia estat un dia horrible per a ell.

El va trobar fent les maletes.

—Ens n’anem a casa aquesta nit —va dir—. Tota la delegació.

—Tan aviat! —Maud no havia tingut temps de pensar què passaria després de la signatura. Era un esdeveniment tan angoixant i significatiu que havia estat incapaç de pensar més enllà d’aquell dia.

En canvi, Walter sí que hi havia pensat i tenia un pla.

—Vine amb mi —va dir senzillament.

—No en donaran el permís per anar a Alemanya.

—Quin permís necessites? T’he aconseguit un passaport alemany a nom de frau Maud von Ulrich.

Estava atabalada.

—Com t’ho has fet? —va dir, tot i que no era precisament la pregunta més important que tenia al cap.

—No ha estat difícil. Ets l’esposa d’un ciutadà alemany. Tens dret a tenir un passaport. Només he fet servir la meva influència per accelerar el procés i tenir-lo en unes hores.

Ella el va mirar esmaperduda. Era tot tan sobtat.

—Vindràs? —va preguntar Walter.

Maud li va veure una por immensa als ulls. Pensava que es podia fer enrere a l’últim minut. El terror que ell sentia davant la possibilitat de perdre-la li va fer venir ganes de plorar. Es va sentir molt afortunada que algú l’estimés tan apassionadament.

—Sí —va dir—. Sí que vindré. I tant que vindré.

No semblava convençut.

—Estàs segura que és això el que vols?

Ella va fer que sí.

—Recordes la història de Rut a la Bíblia?

—I tant. Per què?

Maud l’havia llegit diverses vegades les últimes setmanes, i ara va citar les paraules que l’havien commogut tant:

—«Allà on tu vagis, allà aniré jo; allà on tu visquis, allà viuré jo. El teu poble serà el meu poble, i el teu Déu serà el meu Déu. On tu moris, moriré jo…» —va callar, incapaç de parlar perquè tenia un nus a la gola. Al cap d’un moment, va empassar saliva i va continuar—: «On tu moris, moriré jo, i allà seré enterrada».

Ell va somriure, però tenia llàgrimes als ulls.

—Gràcies —va dir.

—T’estimo —va dir ella—. A quina hora surt el tren?





38


D’agost a octubre de 1919





I


Gus i Rosa van tornar a Washington amb el president. A l’agost s’ho van manegar per tenir uns dies lliures tots dos i van anar a Buffalo. L’endemà de l’arribada, Gus va portar Rosa a casa els seus pares.

Estava nerviós. Desitjava de tot cor que Rosa agradés a la seva mare, però la seva mare tenia una opinió exagerada de l’atractiu del seu fill per a les dones. Havia trobat defectes a totes les dones de qui Gus li havia parlat. Cap no era prou bona, sobretot socialment. Si es volgués casar amb la filla del rei d’Anglaterra, segurament la seva mare li diria: «No podries trobar una noia americana de bona família?».

—El primer que veuràs, mare, és que és molt bonica —va dir Gus mentre esmorzaven—. Després veuràs que només té un ull. Al cap d’uns minuts t’adonaràs que és molt intel·ligent. I quan la coneguis bé, entendràs que és la noia més meravellosa del món.

—Segur que sí —va dir la seva mare amb la imponent falta de sinceritat habitual—. Qui són els seus pares?

Rosa va arribar a mitja tarda, quan la mare de Gus estava fent la migdiada i el seu pare encara era a la ciutat. Gus li va ensenyar la casa i el jardí.

—Ets conscient que vinc d’un entorn més modest? —va dir ella, neguitosa.

—T’hi acostumaràs de seguida —va respondre ell—. A més, tu i jo no viurem amb aquesta esplendor. Però sí que ens podrem comprar una caseta elegant a Washington.

Van jugar a tennis. Eren una parella desigual: amb aquelles cames i aquells braços tan llargs, Gus era massa bo per a ella, i Rosa no estava en condicions de calcular bé les distàncies. Però la noia va jugar amb determinació, sense donar per perduda cap pilota, i va guanyar alguns jocs. Amb el vestit blanc de tennis fins a mig panxell, com dictava la moda, estava tan seductora que Gus va haver de fer grans esforços per concentrar-se en el partit.

Van anar a prendre el te suats i feliços.

—Arreplega totes les teves reserves de tolerància i bona voluntat —va dir Gus abans d’entrar a la sala—. La meva mare pot ser espantosament esnob.

Però la mare de Gus es va comportar com una senyora. Va petonejar Rosa a les dues galtes i va dir:

—Sou la viva imatge de la salut, tots dos, amb les galtes vermelles per l’exercici… Senyoreta Hellman, estic encantada de conèixer-la i espero que ens farem bones amigues.

—És molt amable —va dir Rosa—. Seria un privilegi ser amiga seva.

La mare de Gus va quedar contenta del compliment. Sabia que era una grande dame de la societat de Buffalo i trobava normal que les dones més joves la tractessin amb deferència. Rosa ho havia endevinat immediatament. «Que espavilada que és», va pensar Gus. I que generosa, també, tenint en compte que no suportava cap mena d’autoritat.

—Conec Fritz Hellman, el seu germà —va dir la mare de Gus. Fritz tocava el violí a l’Orquestra Simfònica de Buffalo i la mare de Gus formava part de la junta—. És un músic meravellós.

—Gràcies. N’estem molt orgullosos.

La mare de Gus els va donar conversa i Rosa va deixar que portés la veu cantant. Gus no va poder evitar recordar que una vegada havia portat a casa la noia amb qui es volia casar: Olga Viàlov. En aquella ocasió la seva mare s’havia comportat d’una manera molt diferent: havia estat educada i acollidora, però Gus sabia que no ho feia de cor. En canvi, aquesta vegada semblava sincera.

El dia abans Gus havia preguntat a la seva mare per la família Viàlov. Lev Peixkov havia estat enviat a Sibèria per fer d’intèrpret de l’exèrcit. Olga no assistia a gaires actes socials i semblava dedicada exclusivament a la seva filla. Josif feia pressió al pare de Gus, el senador, perquè s’enviés més ajuda militar als russos blancs.

—Sembla que es pensi que els bolxevics poden perjudicar els negocis de la família Viàlov a Petrograd —li havia dit la seva mare.

—És el millor que he sentit dir dels bolxevics —havia contestat Gus.

Després del te van anar a canviar-se de roba. Gus estava neguitós pensant que Rosa s’estava dutxant a l’habitació del costat. No l’havia vist mai despullada. Havien passat hores d’apassionament a l’habitació d’ella a París, però no havien arribat mai a consumar l’acte.

—No m’agrada ser tan antiquada —havia dit ella com disculpant-se—, però crec que hauríem d’esperar.

No era tan anarquista com es pensava.

Els pares d’ella estaven convidats a sopar. Gus es va posar una jaqueta curta d’esmòquing i va baixar. Va preparar un escocès per al seu pare, però ell no en va prendre. Li feia l’efecte que necessitaria estar serè.

Rosa va baixar amb un vestit negre, molt elegant. Els seus pares van arribar a les sis en punt. Norman Hellman anava amb un frac blanc, que no era el més adequat per a un sopar familiar, però potser no tenia esmòquing. Era un home remenut amb un somriure encantador i Gus va veure immediatament que Rosa s’hi assemblava. L’home es va prendre dos martinis força ràpidament, l’únic indici de nerviosisme que va manifestar, però després va refusar prendre més alcohol. Hilda, la mare de Rosa, era una bellesa esvelta amb unes precioses mans llargues. Es feia difícil imaginar-se-la fent de minyona. El pare de Gus va caure als seus peus de seguida.

Quan seien per sopar, el doctor Hellman li va preguntar:

—Quins plans professionals té, Gus?

Com a pare de la dona que Gus estimava, tenia tot el dret a preguntar-ho, però el noi no tenia una resposta gaire concreta.

—Treballaré per al president mentre em necessiti —va dir.

—Ara mateix té una tasca realment difícil.

—És cert. El Senat posa problemes a l’aprovació del tractat de pau de Versalles. —Gus va intentar que no se li notés gaire l’amargor—. Després de tot el que va fer Wilson per convèncer els europeus de crear una societat de nacions, no em puc creure que els nord-americans s’hi oposin tant.

—El senador Lodge és un bon busca-raons.

Gus pensava que el senador Lodge era un desgraciat egocèntric.

—El president va decidir no endur-se Lodge a París i ara ell es pren la revenja.

El pare de Gus, que era un vell amic tant del president com del senador, va dir:

—Woodrow va incloure la Societat de Nacions al tractat de pau pensant que no podríem rebutjar el tractat i així hauríem d’acceptar la societat. —Va arronsar les espatlles—. Lodge el va engegar a fer punyetes.

—Per ser justos amb Lodge, crec que el poble americà té dret a estar preocupat per l’article deu —va dir el doctor Hellman—. Si ens unim a una societat que garanteix la protecció dels seus membres de l’agressió, estem comprometent l’exèrcit americà en conflictes futurs.

La resposta de Gus va ser ràpida:

—Si la societat és prou forta ningú no gosarà desafiar-la.

—No n’estic tan segur, d’això, com vostè.

Gus no volia discutir amb el pare de Rosa, però estava apassionadament a favor de la Societat de Nacions.

—No dic que no hi torni a haver mai més guerra —va dir en to conciliador—, però crec que n’hi haurà menys i seran més curtes, i els agressors en trauran pocs beneficis.

—I jo crec que potser té raó, però molts votants diuen: «Què m’importa a mi el món…, a mi només m’interessen els Estats Units. Correm el perill d’esdevenir la policia del món?». És una pregunta raonable.

Gus va fer esforços per reprimir el seu enuig. La Societat era la més gran esperança de pau que s’havia ofert mai a la humanitat, i corria el perill de morir abans de néixer per aquesta manera de pensar tan curta de mires.

—El Consell de la Societat ha de prendre decisions unànimes —va dir—, així que els Estats Units no es trobarien mai lluitant en una guerra contra la seva voluntat.

—En tot cas, no té sentit crear la Societat si no s’està disposat a combatre.

Els enemics de la Societat eren així: primer es queixaven per haver de lluitar i després per no haver-ho de fer.

—Aquests problemes són menors en comparació amb la mort de milions d’homes! —va dir.

El doctor Hellman va encongir les espatlles, massa educat per insistir en la seva opinió contra un adversari apassionat.

—Sigui com sigui —va dir—, crec que un tractat amb l’estranger requereix el suport de dos terços del Senat.

—I ara mateix no en tenim ni la meitat —va dir Gus, trist.

Rosa, que escrivia al diari sobre aquest tema, va dir:

—N’he comptat quaranta a favor, incloent-lo a vostè, senador Dewar. Quaranta-tres tenen reserves, vuit hi estan implacablement en contra i cinc estan indecisos.

El pare de la noia va dir a Gus:

—I què farà, el president?

—Vol arribar al poble. Està organitzant una gira de quinze mil quilòmetres per tot el país. Farà més de cinquanta discursos en quatre setmanes.

—Un calendari brutal. Té seixanta-dos anys, i la tensió alta.

El to del doctor Hellman era una mica entremaliat i Gus se’n va adonar. Tot el que deia era desafiant. Evidentment tenia la necessitat de posar a prova l’empenta del pretendent de la seva filla.

—Però quan s’acabi la gira —va continuar Gus—, el president haurà explicat al poble americà que el món necessita una societat de nacions per garantir que no tornarem a lluitar mai en una guerra com la que hem passat.

—Reso perquè tingui raó.

—Per explicar les complexitats polítiques a les persones normals i corrents, Wilson és el millor.

Amb les postres van servir xampany.

—Abans de beure, m’agradaria dir una cosa —va dir Gus. Els seus pares es van quedar parats, perquè el seu fill no feia mai discursos—. Doctor Hellman, senyora Hellman, saben que estimo la seva filla, que és la noia més meravellosa del món. És antiquat, però els voldria demanar permís… —va treure de la butxaca una capseta vermella de pell—, per oferir-li aquest anell de prometatge. —Va obrir la caixa, que contenia un anell d’or amb un sol diamant d’un quirat. No era ostentós, però el diamant era blanc pur, el color més desitjat, tallat en forma rodona: era senzillament fabulós.

Rosa es va quedar sense alè.

El doctor Hellman va mirar la seva esposa i tots dos van somriure.

—Té el nostre permís —va dir.

Gus va fer la volta a la taula i es va agenollar al costat de la cadira de Rosa.

—Et casaràs amb mi, estimada Rosa? —va dir.

—Oh, sí, estimat Gus…, demà mateix, si vols!

Ell va treure l’anell de la capseta i el va posar al dit de la noia.

—Gràcies —va dir.

La mare de Gus es va posar a plorar.





II


A les set de la tarda del dimecres 3 de setembre, Gus era al tren del president quan sortia expulsant vapor de la Union Station de Washington DC. Wilson portava una americana blava, pantalons blancs i un barret de palla. L’acompanyava Edith, la seva esposa, i també Cary Travers Grayson, el metge personal del president. Al tren hi anaven vint-i-un periodistes, entre els quals Rosa Hellman.

Gus confiava que Wilson guanyaria aquella batalla. El president sempre havia tret profit de la relació directa amb els votants. I havia guanyat la guerra, oi?

El tren va viatjar tota la nit, travessant Columbus, Ohio, on el president va fer el primer parlament de la gira. Des d’allà van continuar —fent breus aparicions pel camí— fins a Indianapolis, on aquell vespre el president va parlar davant de vint mil persones.

Però al final del primer dia Gus estava desanimat. Wilson havia parlat sense esma. Tenia la veu ronca. Feia servir apunts —sempre se n’havia sortit millor sense— i quan arribava a les qüestions tècniques del tractat que tant havien ocupat a tothom a París, semblava divagar i perdre l’atenció del públic. Gus sabia que tenia un mal de cap molt fort, tant que de vegades se li emboirava la visió.

Gus estava molt angoixat. No era sols perquè el seu amic i mentor estigués malalt. S’hi jugaven molt més. El futur dels Estats Units i del món depenia del que passés les setmanes següents. Només el compromís personal de Wilson podia salvar la Societat de Nacions dels adversaris amb poca visió de futur.

Després de sopar, Gus va anar al compartiment de Rosa. Era l’única dona periodista en aquell viatge, i per això tenia una habitació per a ella sola. La noia gairebé estava tan entusiasmada amb la Societat com Gus, però va dir:

—Costa de trobar res de positiu per dir, d’avui.

Estaven estirats a la llitera, fent-se petons i acariciant-se. Després es van dir bona nit i es van separar. Es casarien a l’octubre, un cop acabat el viatge del president. Gus hauria volgut fer-ho abans, però els seus pares volien temps per als preparatius i la mare de Gus havia fet un obscur comentari sobre la indecència de les presses, i al final el noi s’havia rendit.

Wilson treballava corregint el seu discurs, teclejant la seva vella màquina d’escriure Underwood, mentre les interminables planúries de l’Oest Mitjà passaven rabents per la finestra. Els dies següents les seves aparicions van millorar. Gus va proposar que provés de fer que el tractat fos rellevant per a cada ciutat. Wilson va dir als homes de negocis importants de Saint Louis que el tractat era necessari per construir el comerç mundial. A Omaha va dir que sense el tractat el món seria com una comunitat sense escriptures clares de propietat de les terres, en el qual tots els pagesos haurien de vigilar les tanques amb escopetes. En lloc de llargues explicacions, va tractar de punts principals amb declaracions breus.

Gus també va proposar que Wilson apel·lés a les emocions de la gent. Allò no era només política, va dir, afectava els seus sentiments envers el país. A Columbus, Wilson va parlar dels nois a l’exèrcit. A Sioux Falls, va dir que volia redimir els sacrificis de les mares que havien perdut els fills al camp de batalla. Era estrany que es rebaixés a dir grolleries, però a Kansas City, llar del mordaç senador Reed, va comparar els seus adversaris amb els bolxevics. I, una vegada rere l’altra, va proclamar el missatge que si la Societat de Nacions fracassava, hi hauria una altra guerra.

Gus aplanava les relacions amb els periodistes que els acompanyaven i amb els que es trobaven a les localitats on el tren parava. Quan Wilson parlava sense preparar el discurs, la seva estenògrafa en treia una transcripció immediatament, que Gus distribuïa. També va convèncer Wilson perquè passés de tant en tant pel vagó saló per xerrar informalment amb la premsa.

Va funcionar. La gent va anar responent cada vegada millor. A la premsa hi continuava havent tota mena de veus, però el missatge de Wilson es repetia constantment, fins i tot als diaris que hi estaven en contra. I els informes que arribaven de Washington feien pensar que l’oposició es debilitava.

Tanmateix, Gus podia veure els estralls que la campanya causava al president. Gairebé sempre tenia migranya. Dormia malament. No digeria bé el menjar i el doctor Grayson l’alimentava amb líquids. Va agafar una infecció al coll que va desembocar en una mena d’asma, i va començar a tenir problemes per respirar. Va intentar dormir assegut.

D’això, la premsa no en sabia res, ni tan sols Rosa. Wilson va continuar fent discursos malgrat que s’estava quedant sense veu. A Salt Lake City el van aclamar milers de persones, però semblava demacrat, i s’agafava fort les mans en un gest que a Gus li feia pensar en un home moribund.

Llavors, la nit del 25 de setembre hi va haver una commoció. Gus va sentir que Edith cridava el doctor Grayson. Es va posar una bata i va anar al vagó del president.

El que hi va veure el va horroritzar i el va entristir. Wilson feia molt mala cara. Amb prou feines podia respirar i tenia un tic a la cara. Tot i així, volia continuar, però Grayson va ser inflexible a l’hora de demanar que s’anul·lés el que quedava de la gira. Al final, Wilson va cedir.

L’endemà al matí, Gus, amb el cor encongit, va dir a la premsa que el president havia patit un greu atac nerviós i es van deixar lliures les vies perquè el tren recorregués ràpidament el viatge de dos mil set-cents quilòmetres fins a Washington. Es van anul·lar tots els compromisos del president per a les dues setmanes següents, el més important dels quals era una reunió amb els senadors favorables al tractat per planificar la lluita per l’aprovació.

Aquell vespre, Gus i Rosa eren al compartiment d’ella, mirant desconsoladament per la finestra. A totes les estacions s’aplegava gent per veure passar el president. El sol es va pondre, però hi continuava havent gent que mirava a la llum del crepuscle. A Gus li va recordar el tren de Brest a París i la multitud silenciosa que s’estava al costat de les vies en plena nit. No havia passat ni un any i les seves esperances ja estaven esquinçades.

—Hem fet el que hem pogut —va dir Gus—. Però hem fracassat.

—N’estàs segur?

—Quan el president feia campanya tot el dia, ja era prou incert. Amb Wilson malalt, la possibilitat que el Senat ratifiqui el tractat és nul·la.

Rosa li va agafar la mà.

—Em sap greu —va dir ella—. Per tu, per mi, pel món. —Va callar i després va dir—: Què faràs?

—M’agradaria entrar en un gabinet de Washington especialitzat en dret internacional. Crec que hi tinc força experiència.

—Segur que faran cua per oferir-te feina. I potser un futur president voldrà la teva ajuda.

Va somriure. De vegades Rosa en tenia una opinió absurdament alta.

—I tu, què?

—M’encanta el que faig. Espero poder continuar treballant a la Casa Blanca.

—T’agradaria tenir fills?

—Sí!

—A mi també. —Gus va mirar pensarosament per la finestra—. Espero que Wilson s’equivoqui.

—Sobre els nostres fills? —Va notar el to de solemnitat de la veu de Gus i, amb veu atemorida, va preguntar—: Què vols dir?

—Diu que hauran de lluitar en una altra guerra mundial.

—Déu no ho vulgui —va dir Rosa amb fervor.

A fora, es feia de nit.





39


Gener de 1920





I


Daisy seia a la taula del menjador de la casa de camp de Buffalo de la família Viàlov. Duia un vestit rosa. El gran tovalló de fil lligat al coll la tapava tota. Tenia gairebé quatre anys, i a Lev li queia la bava.

—Ara faré l’entrepà més gran del món —va dir, i la nena va riure. Lev va tallar un quadrat de sis centímetres de dues torrades, les va untar amb mantega a poc a poc, hi va afegir una diminuta porció dels ous remenats que Daisy no es volia menjar i va ajuntar les llesques—. Ha de tenir un gra de sal —va dir. Va vessar sal del saler al seu plat, i delicadament va recollir un gra amb la punta del dit i el va ficar dins de l’entrepà—. Ara ja me’l puc menjar! —va dir.

—El vull jo —va dir Daisy.

—I ara! Però si és un entrepà de la mida del pare.

—No! —va dir ella rient—. És un entrepà de nena!

—Ah, com vulguis —va fer, i se’l va ficar a la boca—. No en deus pas voler un?

—Sí.

—Però aquest era molt gran.

—No és veritat!

—Entesos, n’hauré de fer un altre.

A Lev li anaven molt bé les coses. Millor fins i tot del que havia dit a Grigori feia deu mesos al tren de Trotski. Vivia molt còmodament a la casa del seu sogre. Dirigia tres clubs de Viàlov, i es treia un bon sou, més extres, com ara comissions dels proveïdors. Havia instal·lat Marga en un pis elegant i la veia gairebé cada dia. S’havia quedat embarassada una setmana després que ell tornés i acabava de donar a llum un nen, a qui havien posat Gregori. Lev havia aconseguit mantenir-ho en secret.

Olga va entrar a l’habitació, va fer un petó a Daisy i va seure. Lev estimava Daisy, però no sentia cap afecte per Olga. Marga era més sensual i més divertida. I hi havia moltes més noies, al món, com havia pogut comprovar quan Marga estava en els últims mesos d’embaràs.

—Bon dia, mare! —va dir Lev alegrement.

Daisy li va seguir la veta i va repetir les seves paraules.

—El pare t’està fent menjar? —va dir Olga.

Últimament parlaven així, sobretot a través de la nena. Havien tingut relacions sexuals unes quantes vegades després que Lev tornés de la guerra, però aviat van tornar a la indiferència de sempre, i ara dormien en habitacions separades. Als pares d’Olga els ho havien justificat dient que Daisy es despertava a la nit, encara que no fos veritat. Olga tenia l’expressió d’una dona decebuda, però a Lev li importava ben poc.

Va entrar Josif.

—Vet aquí l’avi! —va dir Lev.

—Bon dia —va dir Josif, secament.

—L’avi vol un entrepà —va dir Daisy.

—No —va dir Lev—. Són massa grans per a ell.

Daisy es petava de riure quan Lev deia coses tan descaradament absurdes.

—No, que no ho són —va dir—. Són molt petits!

Josif va seure. En tornar de la guerra, Lev havia notat que el seu sogre havia canviat molt. Estava gras i el vestit de ratlles li anava petit. Panteixava només de fer l’esforç de baixar les escales. Els músculs s’havien tornat greix, els cabells negres s’havien tornat grisos i la pell rosada havia adquirit una vermellor malaltissa.

Polina va venir de la cuina amb una cafetera i va servir una tassa per a Josif, que va obrir el Buffalo Advertiser.

—Com van els negocis? —va preguntar Lev.

No era una pregunta banal. La llei Volstead havia entrat en vigor la mitjanit del 16 de gener i havia il·legalitzat la fabricació, el transport o la venda d’alcohol. L’imperi Viàlov es basava en els bars, els hotels i la venda a l’engròs d’alcohol. La prohibició era la serp al paradís de Lev.

—Ens morim —va dir Josif amb una franquesa insòlita—. He tancat cinc bars en una setmana i el pitjor encara ha d’arribar.

Lev va assentir.

—Serveixo un succedani de cervesa als clubs, però no la vol ningú. —La llei permetia la cervesa que tingués menys de la meitat d’un u per cent d’alcohol—. Te n’has de beure tres litres per entrompar-te.

—Podem vendre una mica de mam de sotamà, però no és suficient, i a més, la gent té por de comprar.

Olga es va quedar estupefacta. No estava al corrent dels negocis.

—Però, pare, què faràs, ara?

—No ho sé —va dir Josif.

Aquest era un altre canvi. En els vells temps, Josif hauria previst el daltabaix amb antelació. En canvi, feia tres mesos que s’havia aprovat la llei i en tot aquell temps encara no havia fet res per preparar-se per a la nova situació. Lev havia estat esperant que es tragués un conill del barret. Però ara veia amb consternació que això no passaria.

Era preocupant. Lev tenia esposa, amant i dos fills, i tots vivien dels negocis de Viàlov. Si l’imperi se n’anava en orris, a Lev li caldria fer plans.

Polina va cridar Olga al telèfon i ella va sortir al rebedor. Lev la va sentir parlar.

—Hola, Ruby —va dir Olga—. Si que t’has llevat d’hora. —Hi va haver un silenci—. Què? No m’ho puc creure. —Un llarg silenci i Olga es va posar a plorar.

Josif va aixecar el cap del diari i va dir:

—Es pot saber què…?

Olga va penjar de cop i va tornar al menjador. Amb els ulls plens de llàgrimes va senyalar Lev i va dir:

—Malparit.

—Què he fet ara? —va dir ell, tot i que es temia que ja ho sabia.

—Ets…, ets un…, un cabró.

Daisy es va posar a bramar.

—Olga, reina, què passa? —va preguntar Josif.

—Ha tingut un fill! —va cridar Olga.

Molt baixet, Lev va exclamar:

—Oh, merda.

—Qui ha tingut un fill? —va preguntar Josif.

—La puta de Lev. La que vam veure al parc, la tal Marga.

Josif es va posar vermell.

—La cantant del Monte Carlo? Ha tingut un fill de Lev?

Sanglotant, Olga va fer que sí amb el cap.

Josif va mirar Lev.

—Ets un fill de puta.

—Mirem de calmar-nos una mica —va dir Lev.

Josif es va posar dret.

—Déu del cel, i jo que em pensava que t’havia ensenyat una lliçó!

Lev va apartar la cadira i es va posar dret. Es va allunyar de Josif, estirant els braços per defensar-se.

—Calma’t una mica, Josif —va dir.

—Com goses dir-me que em calmi! —va exclamar Josif.

Amb una agilitat sorprenent se li va abraonar i li va clavar un cop de puny. Lev no va ser prou ràpid per esquivar-lo i el va encertar de ple al pòmul esquerre. Li va fer un mal de mil dominis i va perdre l’equilibri. Lev va retrocedir.

Olga va agafar Daisy, que no parava de bramar, i es va quedar al llindar del menjador.

—Para! —va cridar.

Josif li va pegar amb l’esquerra.

Feia molt de temps que Lev no es barallava a cops de puny, però havia crescut als barris baixos de Petrograd i els reflexos els tenia intactes. Va parar el cop de Josif, s’hi va acostar i va pegar el seu sogre a l’estómac amb tots dos punys, un rere l’altre. Josif es va quedar sense respiració. Després Lev va pegar Josif a la cara amb cops ràpids, al nas, la boca i els ulls.

Josif era un home fort i una bèstia, però la gent li tenia massa por per tornar-s’hi i feia molt de temps que no havia hagut de defensar-se. Va vacil·lar, reculant, amb els braços alçats per intentar protegir-se dels cops de Lev.

Els instints dels baixos orígens de Lev no li permetien parar mentre el seu agressor continués dret, i va continuar atacant Josif, pegant-li al cos i al cap, fins que l’home va caure enrere sobre una cadira i després a la catifa.

Lena, la mare d’Olga, va entrar corrent al menjador, va cridar i es va agenollar al costat del seu marit. Polina i la cuinera van sortir de la cuina espantades. La cara de Josif estava feta un mapa i sagnava, però tot i així, l’home es va repenjar en el colze i va apartar Lena. Quan va intentar aixecar-se, va fer un crit i va caure enrere.

La pell se li va tornar grisa i va deixar de respirar.

—Déu meu senyor —va dir Lev.

Lena es va començar a plànyer.

—Josif, oh, Joe, obre els ulls!

Lev va palpar el pit de Josif. No se sentia el batec del cor. Li va agafar el canell i no li va trobar el pols.

«Ara sí que l’he espifiada», va pensar.

Es va posar dret.

—Polina, avisa una ambulància.

La noia va anar al rebedor i va despenjar el telèfon.

Lev es va mirar el cadàver. Havia de prendre una gran decisió de seguida. Quedar-se, defensar la seva innocència, fingir que li sabia greu, intentar escapolir-se d’alguna manera? No. Les possibilitats eren massa minses.

Se n’havia d’anar.

Va pujar l’escala corrent i es va treure la camisa. Havia tornat de la guerra amb molt d’or que havia acumulat venent whisky escocès als cosacs. L’havia convertit en més de cinc mil dòlars americans, els havia guardat en una ronyonera i els havia enganxat amb cinta adhesiva al fons d’un calaix. Ara es va lligar la ronyonera a la cintura i es va tornar a posar la camisa i la jaqueta.

Es va posar l’abric. A la part de dalt de l’armari hi tenia un sarró vell amb una pistola semiautomàtica Colt 45, model 1911, de l’exèrcit. Es va ficar la pistola a la butxaca de l’abric. Va entaforar una caixa de munició i uns quants calçotets al sarró i va baixar.

Al menjador, Lena havia posat un coixí sota el cap de Josif, però l’home semblava més mort que mai. Olga era al telèfon del rebedor:

—Corrin, si us plau, em sembla que és mort!

«Massa tard, nena», va pensar Lev.

—L’ambulància tardarà massa. Vaig a buscar el doctor Schwarz —va dir.

Ningú no li va preguntar per què duia una bossa.

Lev va anar al garatge i va engegar el Packard Twin Six de Josif. Va sortir de la propietat i va enfilar cap al nord.

No pensava anar a buscar el doctor Schwarz.

Se n’anava al Canadà.





II


Lev conduïa de pressa. Després de deixar els barris del nord de Buffalo, va intentar calcular el temps que tenia. Sens dubte els infermers de l’ambulància avisarien la policia. Quan arribessin, els policies descobririen de seguida que Josif havia mort en una baralla. Olga no dubtaria a dir-los qui havia apallissat el seu pare: si abans no odiava Lev, segur que ara sí. A partir d’aquell moment, buscarien Lev per assassinat.

Normalment al garatge dels Viàlov hi havia tres cotxes: el Packard, el Ford Model T de Lev i un Hudson blau que feien servir els goril·les de Josif. Als inspectors no els costaria gaire deduir que Lev havia fugit amb el Packard. Lev va calcular que al cap d’una hora la policia començaria a buscar el cotxe.

Amb una mica de sort aleshores ja seria fora del país.

Lev havia anat al Canadà diverses vegades amb Marga. Fins a Toronto només hi havia cent cinquanta quilòmetres, tres hores amb un cotxe ràpid. Els agradava agafar habitació en un hotel donant el nom de senyors Peter i sortir per la ciutat, vestits elegantment, sense patir perquè algú els pogués veure i ho expliqués tot a Josif Viàlov. Lev no tenia passaport americà, però coneixia uns quants passos fronterers on no hi havia controls.

Lev va arribar a Toronto al migdia i es va registrar en un hotel discret.

Va demanar un entrepà a la cafeteria i es va asseure una estona a reflexionar sobre la seva situació. El buscaven per assassinat. No tenia casa i no podia visitar cap de les seves dues famílies sense arriscar-se a ser arrestat. Era possible que no tornés a veure mai els seus fills. Tenia cinc mil dòlars a la ronyonera i un cotxe robat.

Va pensar en les fanfarronades que havia explicat al seu germà feia només deu mesos. Què en pensaria ara, Grigori?

Amb la moral per terra, Lev es va menjar l’entrepà i després va voltar sense rumb pel centre de la ciutat. Va entrar en una botiga de venda d’alcohol i es va comprar una ampolla de vodka per endur-se-la a l’habitació. Potser aquesta nit s’emborratxaria. Va descobrir que l’ampolla de whisky de sègol costava quatre dòlars. A Buffalo en costava deu, si és que en trobaves; a Nova York, quinze o vint. Ho sabia perquè havia intentat comprar alcohol il·legal per als clubs.

Va tornar a l’hotel i va agafar gel. A l’habitació hi havia pols, els mobles eren vells i la cambra donava als patis de darrere d’una filera de botigues barates. La llum septentrional va anar minvant i Lev es va sentir més deprimit que mai a la vida. Va pensar a sortir i buscar una noia, però no s’hi veia amb cor. Hauria de fugir de tots els llocs on hagués viscut? Havia marxat de Petrograd per un policia mort, havia marxat d’Aberowen literalment una passa per davant d’una gent a qui havia fet trampes jugant a cartes i ara havia escapat de Buffalo com un fugitiu.

Havia de fer alguna cosa amb el Packard. La policia de Buffalo podia enviar la descripció del vehicle a Toronto. Havia de canviar-ne la matrícula, o bé canviar de cotxe. Però no s’hi veia amb cor.

Olga segurament estaria contenta d’haver-se’l tret de sobre. Tindria tota l’herència per a ella sola. Tot i que l’imperi Viàlov valia menys cada dia.

Va pensar que potser podia fer venir Marga i Gregori al Canadà. Hi voldria anar, Marga? Els Estats Units eren el seu somni, com ho havien estat per a Lev. El Canadà no era el destí de somni per a una cantant de club. Potser hauria seguit Lev a Nova York o a Califòrnia, però no a Toronto.

Trobaria a faltar els seus fills. Li van venir llàgrimes als ulls pensant que Daisy es faria gran sense ell. No tenia ni quatre anys: l’oblidaria del tot. A tot estirar en tindria un record vague. No recordaria l’entrepà més gran del món.

Després de la tercera copa es va posar a pensar que era víctima de la injustícia i digne de compassió. Ell no volia matar el seu sogre. Josif li havia pegat primer. Però, sigui com sigui, Lev no l’havia mort. L’home havia mort d’alguna mena d’atac de feridura o d’un infart. Havia estat mala sort i prou. Però això no s’ho creuria ningú. Olga n’era l’únic testimoni i voldria venjar-se’n.

Es va servir un altre vodka i es va estirar al llit. «A la merda tots», va pensar.

Mentre s’endormiscava per l’efecte de l’alcohol, va pensar en les ampolles de l’aparador. «Canadian Club, 4 $», deia el rètol. Això era important, ho sabia, però encara no sabia per què.

L’endemà, quan es va despertar, tenia la boca seca i mal de cap, però sabia que les ampolles de Canadian Club a quatre dòlars podien ser la seva salvació.

Va esbandir el got i es va beure el gel fos del fons del cubell. Després del tercer vas, tenia un pla.

Un suc de taronja, cafè i aspirines el van fer sentir millor. Va pensar en els perills que l’assetjaven. Però ell no s’havia arronsat mai davant dels riscos. «Si ho fes», va pensar, «seria el meu germà».

El seu pla tenia un gran entrebanc. Depenia de si es podia reconciliar amb Olga o no.

Va anar amb cotxe a un barri amb cases de lloguer barat i va entrar en un restaurant que servia esmorzars a treballadors. Va seure a taula amb un grup que semblaven pintors de parets i va dir:

—Necessito canviar el meu cotxe per un camió. Coneixeu algú que hi pugui estar interessat?

—És legal? —va preguntar un home.

Lev va fer el seu simpàtic somriure.

—No m’atabalis, home —va dir—. Si fos legal, et penses que el vendria aquí?

No va trobar cap candidat ni allà ni als següents locals on va entrar, però finalment va acabar en un taller de reparació d’automòbils portat per un pare i un fill. Va canviar el Packard per una furgoneta Mack Junior de dues tones amb dues rodes de recanvi en un tracte sense intercanvi de diners ni documents. Sabia que l’estaven esquilant, però el mecànic era conscient que estava desesperat.

A la tarda va anar a veure un venedor d’alcohol a l’engròs l’adreça del qual havia trobat a la guia de telèfons.

—Vull cent caixes de Canadian Club —va dir—. Quin preu tens?

—Per aquesta quantitat, trenta-sis dòlars la caixa.

—Fet. —Lev va treure els diners—. Obriré una taverna als afores i…

—No cal que em donis explicacions —va dir el venedor. Va assenyalar la finestra. A la parcel·la buida del costat, una colla d’obrers de la construcció estaven foradant el terra—. El meu magatzem nou, quatre vegades més gran que aquest. Dono gràcies a Déu per la prohibició.

Així Lev va veure que no era el primer que tenia aquella idea brillant.

Va pagar l’home i entre els dos van carregar el whisky a la furgoneta Mack.

L’endemà Lev va tornar a Buffalo.





III


Lev va aparcar la furgoneta carregada de whisky al carrer, davant de la casa dels Viàlov. La tarda hivernal avançava cap al crepuscle. No hi havia cotxes al passeig. Va esperar una mica, tens, expectant, a punt per fugir, però no va veure cap activitat.

Amb els nervis de punta, va baixar de la furgoneta, va anar a la porta principal i va entrar fent servir la seva clau.

La casa estava molt silenciosa. Sentia la veu de Daisy a dalt i els murmuris de Polina. No se sentia res més.

Caminant silenciosament sobre la catifa, va travessar el rebedor i va mirar la sala. Totes les cadires estaven repenjades a les parets. Al mig de l’habitació hi havia un pedestal folrat amb seda negra i un taüt de caoba brillant amb els mànecs de llautó. A la caixa hi havia el cadàver de Josif Viàlov. La mort havia estovat els trets bel·ligerants de la seva cara i semblava inofensiu.

Olga seia al costat del cadàver. Duia un vestit negre. Era d’esquena a la porta.

Lev va entrar a l’habitació.

—Hola, Olga —va dir baixet.

Ella va obrir la boca per cridar, però ell li va posar la mà a la cara i l’hi va impedir.

—No tinguis por —va dir Lev—. Només vull parlar. —A poc a poc, va afluixar la mà.

Ella no va cridar.

Lev es va relaxar una mica. Havia superat el primer obstacle.

—Vas matar el meu pare! —va dir la noia amb ràbia—. De què vols parlar?

Lev va respirar fondo. Havia de plantejar bé la seva proposta. Amb l’encant no en tindria prou. També li caldria enginy.

—El futur —va dir. Va parlar en un to baix i íntim—. El teu, el meu i el de la petita Daisy. Jo tinc problemes, en sóc conscient…, però tu també.

Ella no el volia escoltar.

—Jo no en tinc cap, de problema.

Es va girar i va mirar el cadàver.

Lev va agafar una cadira i va seure al costat de la seva dona.

—Els negocis que has heretat se’n van en orris. S’estan esfondrant, pràcticament no valen res.

—El meu pare era molt ric! —va exclamar ella indignada.

—Tenia bars, hotels i magatzems de venda d’alcohol a l’engròs. Tots perden diners i només fa dues setmanes que va entrar en vigor la prohibició. Ja han tancat cinc bars. Aviat no quedarà res. —Lev va dubtar, i després va utilitzar l’argument més consistent que tenia—. No pots pensar només en tu. També has de pensar com mantindràs Daisy.

Olga estava trasbalsada.

—És veritat que els negocis s’enfonsen?

—Ja vas sentir el que em va dir el teu pare abans-d’ahir, quan esmorzàvem.

—No me’n recordo gaire.

—Mira, no cal que em creguis a mi. Comprova-ho. Pregunta a Norman Niall, el comptable. Pregunta-ho a qui vulguis.

Ella el va mirar amb fúria, però va decidir prendre-se’l seriosament.

—Per què has vingut a dir-m’ho?

—Perquè se m’ha acudit una manera de salvar el negoci.

—Com?

—Important alcohol del Canadà.

—És il·legal.

—Sí. Però és la teva única esperança. Sense mam, no hi ha negoci.

Olga va sacsejar el cap.

—Me’n sortiré tota sola.

—Ja —va dir Lev—. Et pots vendre aquesta casa per una bona suma, invertir els diners i anar a viure a un piset amb la teva mare. Segurament en trauràs prou perquè tu i Daisy pugueu viure uns quants anys, però t’hauràs de plantejar la possibilitat de buscar-te feina…

—Jo no puc treballar! —va exclamar Olga—. No sé fer res. Què vols que faci?

—Dona, podries fer de dependenta en una botiga, o treballar en una fàbrica…

No parlava seriosament i Olga ho sabia.

—No diguis bestieses —va dir secament.

—Doncs només queda una alternativa. —Va estirar la mà per tocar-la.

Ella es va arronsar.

—Per què t’importa tant el que em passi?

—Ets la meva dona.

Olga el va mirar d’una manera estranya.

Lev va fer la seva cara més sincera.

—Sé que t’he tractat malament, però un dia ens vam estimar.

Ella va fer una rialla burleta.

—I tenim una filla que és responsabilitat nostra.

—Però tu aniràs a la presó.

—No, si expliqués la veritat.

—Què vols dir?

—Olga, ja vas veure el que va passar. El teu pare em va atacar. Mira’m la cara…, tinc un ull de vellut. Em vaig haver de defensar. Devia tenir el cor malament. Devia fer temps que estava malalt…, per això no es va anticipar a la prohibició remodelant el negoci. En fi, el que el va matar va ser l’esforç d’atacar-me, no els pocs cops que li vaig donar en defensa pròpia. Només has d’explicar la veritat a la policia.

—Ja els vaig dir que l’havies mort.

Lev es va animar, estava fent progressos.

—No passa res —va dir amb calma—. Vas fer una declaració en un moment calent, quan estaves destrossada pel dolor. Ara estàs més tranquil·la i saps que la mort del teu pare va ser un terrible accident, causat per la seva mala salut i el seu temperament colèric.

—Em creuran?

—Un jurat et creurà. Però si contracto un bon advocat ni tan sols hauré d’anar a judici. Com vols que em jutgin si l’únic testimoni jura que no va ser un assassinat?

—No ho sé. —Va canviar de tema—. I com aconseguiràs l’alcohol?

—És fàcil. No pateixis per això.

Olga es va girar per mirar-lo a la cara.

—No et crec. Només ho dius perquè canviï la meva versió.

—Posa’t l’abric i t’ensenyaré una cosa.

Va ser un moment tens. Si anava amb ell, ja la tenia al sac.

Al cap d’un moment Olga es va aixecar.

Lev va dissimular un somriure triomfal.

Van sortir de l’habitació. Al carrer, Lev va obrir les portes de la furgoneta.

Olga va estar en silenci una bona estona, i després va dir:

—Canadian Club? —Era evident que el seu to havia canviat. Era pràctic. L’emoció havia passat a segon terme.

—Cent caixes —va dir Lev—. L’he comprat a tres dòlars l’ampolla. Aquí les puc vendre per deu…, més i tot si les venem per copes.

—M’ho he de pensar.

Era bon senyal. Estava a punt de cedir, però no volia precipitar-se.

—Ho entenc, però no tenim temps —va dir Lev—. Sóc un home buscat i vaig amb un carregament d’alcohol il·legal. He de saber què decideixes ara mateix. Em sap greu imposar-me així, però has d’entendre que no tinc altre remei que fer-ho d’aquesta manera.

Olga va assentir reflexivament, però no va dir res.

—Si em dius que no —va continuar Lev—, vendré la càrrega, agafaré els guanys i desapareixeré. Llavors te n’hauràs de sortir sola. Et desitjaré sort i et diré adéu per sempre, sense ressentiments. Ho entendré.

—I si dic que sí?

—Anirem directament a la policia.

Hi va haver un llarg silenci.

Finalment, Olga va fer que sí amb el cap.

—D’acord.

Lev va girar la cara per dissimular. «Te n’has sortit», va pensar. «Has parlat amb ella amb el seu pare de cos present i te l’has tornat a guanyar».

«Quina sort que tens».





IV


—M’he de posar un barret —va dir Olga—. I tu necessites una camisa neta. Hem de fer bona impressió.

Això era un bon senyal. Era clar que li feia costat.

Van tornar a entrar a casa i es van preparar. Mentre l’esperava, Lev va trucar al Buffalo Advertiser i va demanar per Peter Hoyle, el director. Una secretària li va demanar de què volia parlar.

—Digui-li que sóc l’home que busquen per l’assassinat de Josif Viàlov.

Al cap d’un moment una veu sonora va dir:

—Sóc Hoyle. Qui és, vostè?

—Lev Peixkov. El gendre de Viàlov.

—On és?

Lev va ignorar la pregunta.

—Si pot enviar un periodista a l’entrada de la comissaria d’aquí a mitja hora, faré una declaració.

—Hi serem.

—Senyor Hoyle?

—Sí?

—Enviï també un fotògraf. —Lev va penjar.

Amb Olga al costat a la part descoberta de la furgoneta, Lev va anar primer al magatzem del moll de Josif. A les parets hi havia caixes de tabac robat. Al despatx del fons, hi van trobar el comptable de Viàlov, Norman Niall, més l’habitual colla de goril·les. Norman era retorçat però meticulós i Lev ho sabia. Estava assegut a la cadira de Josif, a la taula de Josif.

Quan van veure Lev i Olga es van quedar tots petrificats.

—Olga ha heretat el negoci —va dir Lev—. A partir d’ara el dirigiré jo.

Norman no es va aixecar de la cadira.

—Això ja ho veurem —va dir.

Lev el va mirar amb duresa i no va dir res.

Norman va tornar a parlar, sense tanta seguretat.

—Primer s’ha d’aprovar el testament i tota la pesca.

Lev va sacsejar el cap.

—Si ens aturem per culpa de tantes formalitats no quedarà negoci. —Va assenyalar un dels guardaespatlles—. Ilià, surt al pati, mira dins de la furgoneta i quan tornis explica a Norman el que has vist.

Ilià va sortir. Lev va fer la volta a la taula per situar-se al costat de Norman. Van esperar en silenci que tornés Ilià.

—Cent caixes de Canadian Club. —Va deixar una ampolla sobre la taula—. El podem tastar, a veure si és del bo.

—Continuaré portant els locals amb alcohol importat del Canadà —va dir Lev—. La prohibició és una gran oportunitat per a nosaltres. La gent pagarà el que sigui per beure. Farem diners a cabassos. Aixeca’t de la cadira, Norm.

—No ho penso fer, noi —va dir Norman.

Lev va treure ràpidament la pistola i amb el canó va pegar a l’home dos cops a la cara. Norman va cridar. Lev va aguantar la Colt apuntant amb un gest ampli en direcció als gàngsters.

Olga no va cridar, això se li havia de reconèixer.

—Idiota —va dir Lev a Norman—. Vaig matar Josif Viàlov. Et penses que em fa por un comptable de merda?

Norman es va aixecar i es va escapolir de l’habitació, tapant-se la boca ensangonada amb una mà.

Lev es va dirigir als tres homes, encara amb la pistola apuntant cap a ells, i va dir:

—Qui no vulgui treballar per mi que marxi ara, sense ressentiments.

No es van moure.

—Bé —va dir Lev—. Perquè mentia quan he dit que no hi hauria ressentiments. —Va assenyalar Ilià—. Tu vindràs amb mi i la senyora Peixkov. Pots conduir. La resta, descarregueu la furgoneta.

Ilià els va portar al centre amb el Hudson blau.

Lev no estava segur de no haver comès un error. No hauria d’haver dit: «Vaig matar Josif Viàlov» davant d’Olga. Encara podia canviar d’opinió. Si feia cap comentari, va decidir que li diria que només ho havia dit per espantar Norman. Tanmateix, Olga no va treure el tema.

Davant de la comissaria, dos homes amb abric i barret s’esperaven al costat d’una gran càmera amb trípode.

Lev i Olga van baixar del cotxe.

Lev va dir al periodista:

—La mort de Josif Viàlov és una tragèdia per a nosaltres, la família, i per a aquesta ciutat. —L’home prenia notes amb taquigrafia—. He vingut a donar la meva versió dels fets a la policia. La meva esposa Olga, l’única persona que era present quan Josif va caure mort, ha vingut a testificar que sóc innocent. L’autòpsia demostrarà que el meu sogre va morir d’un atac de cor. La meva dona i jo pensem continuar expandint els negocis que Josif Viàlov va fundar a Buffalo. Gràcies.

—Mirin a la càmera, si us plau —va dir el fotògraf.

Lev va passar el braç per la cintura d’Olga, la va acostar cap a ell i va mirar a la càmera.

—Com s’ha fet l’ull de vellut, Lev? —va preguntar el periodista.

—Això? —va dir ell assenyalant-se l’ull—. Ostres, això és una altra història.

Va somriure i la flamarada de magnesi del fotògraf es va encendre amb un llampec encegador.





40


De febrer a desembre de 1920





I


El quarter penitenciari militar d’Aldershot era un lloc depriment, pensava Billy, però millor que Sibèria. Aldershot era un plaça militar situada a uns cinquanta-cinc quilòmetres de Londres en direcció sud-oest. La presó era un edifici modern amb galeries de cel·les en tres plantes al voltant d’un pati central cobert. Tenia molta llum gràcies a una gran claraboia, que li donava el nom de l’Hivernacle. Tenia radiadors i llum de gas, i era més còmode que la majoria dels llocs on havia dormit Billy en els últims quatre anys.

Malgrat tot, se sentia abatut. Feia més d’un any que s’havia acabat la guerra i ell continuava a l’exèrcit. Gairebé tots els seus amics eren a casa, guanyaven bons sous i convidaven les noies al cinema. Ell encara anava amb uniforme, havia de saludar, dormia en un catre militar i menjava ranxo de l’exèrcit. Treballava tot el dia teixint estores, l’especialitat de la presó. I el pitjor de tot era que no veia mai una dona. A fora, en algun lloc l’esperava Mildred…, probablement. Tothom explicava una història o altra d’un soldat que havia tornat a casa i havia trobat que la dona o la xicota se n’havia anat amb un altre.

No mantenia cap contacte amb Mildred, ni amb ningú de fora. Els presoners —o «soldats condemnats», com els anomenaven oficialment— podien enviar i rebre cartes, però Billy era un cas especial. Com que l’havien condemnat per haver revelat secrets de l’exèrcit per mitjà de cartes, les autoritats li confiscaven el correu. Això formava part de la venjança de l’exèrcit. És clar que ara ja no tenia cap secret per revelar. Què li diria, a la seva germana? «Les patates bullides sempre cruegen»?

Sabien alguna cosa del consell de guerra, la mare, el pare i l’avi? Va pensar que l’exèrcit n’havia d’haver informat els familiars més directes, però no estava segur que ho haguessin fet, i sabia que si ho preguntava, ningú no l’hi diria. En fi, segur que Tommy Griffiths els n’havia parlat. Comptava que Ethel hauria explicat el que ell havia fet en realitat.

No rebia cap visita. Sospitava que la seva família ni tan sols sabia que havia tornat de Rússia. Li hauria agradat de qüestionar la prohibició de rebre correu, però no tenia cap manera de posar-se en contacte amb un advocat, ni diners per pagar-se’n un. L’única cosa que el consolava era una sensació que tenia que allò no podia durar per sempre més.

Les notícies del món exterior li arribaven pels diaris. Fitz tornava a ser a Londres, on feia conferències per demanar més ajuda militar per als blancs de Rússia. Billy es preguntava si això significava que els Amics d’Aberowen havien tornat.

Les conferències de Fitz no servien per a res. La campanya d’Ethel «No a la intervenció a Rússia» havia aconseguit el suport i la promoció del Partit Laborista. Malgrat els encesos discursos antibolxevics del ministre de la Guerra, Winston Churchill, la Gran Bretanya havia retirat els soldats de la Rússia àrtica. A mitjan novembre, els rojos havien expulsat l’almirall Kolxac d’Omsk. Tot el que havia dit Billy dels blancs, el que havia repetit Ethel a la seva campanya, es va demostrar que era correcte; tot el que deien Fitz i Churchill era erroni. Però Billy era a la presó i Fitz, a la Cambra dels Lords.

Tenia ben poc en comú amb els seus companys de presó. No eren presos polítics. La majoria havia comès delictes, robatoris, agressions i assassinats. Era gent dura, però Billy també, i no els tenia gens de por. El tractaven amb deferència cautelosa: aparentment opinaven que el seu delicte tenia més categoria que el d’ells. Ell hi parlava, afable, però no n’hi havia cap que sentís el més petit interès per la política. No consideraven que hi hagués res que no funcionés a la societat que els havia empresonat; simplement estaven determinats a guanyar la partida al sistema la pròxima vegada.

Durant la mitja hora de lleure del dinar, llegia el diari. Bona part dels interns no sabia llegir. Un dia, en obrir el Daily Herald, va veure una fotografia d’una cara que li va resultar familiar. Després d’un moment de desconcert, va veure que la foto era d’ell.

Va recordar quan s’havia fet. Mildred l’havia arrossegat a casa d’un fotògraf d’Aldgate perquè el retratés amb uniforme. «Cada nit la tocaré amb els llavis», li havia dit ella. Sovint havia pensat en aquella promesa ambigua mentre era lluny d’ella.

El titular deia: «Per què és a la presó el sergent Williams?». Billy llegia l’article i s’emocionava per moments.


William Williams del Vuitè Batalló dels Rifles Gal·lesos (els «Amics d’Aberowen») compleix condemna de deu anys en una presó militar condemnat per traïció. És un traïdor, aquest home? Va trair el seu país, es va passar a l’enemic o va fugir de la batalla? Ben al contrari. Va lluitar amb valentia al Somme, va continuar servint l’exèrcit a França els dos anys següents i va aconseguir l’ascens a sergent.

El cor no li cabia al pit. «Sóc jo», pensava, «als diaris, i diuen que vaig lluitar amb valentia!».


Després el van enviar a Rússia. El nostre país no està en guerra amb Rússia. El poble britànic no aprova necessàriament el règim bolxevic, però nosaltres no ataquem tots els règims que no aprovem. Els bolxevics no representen cap amenaça per al nostre país, ni per als nostres aliats. El Parlament mai ha decidit d’emprendre cap acció militar contra el govern de Moscou. Per això aquí es planteja la seriosa qüestió de si la nostra missió allí no viola el dret internacional.

En efecte, van passar molts mesos i no es va informar el poble britànic que el seu exèrcit lluitava a Rússia. El govern va fer unes declaracions enganyoses segons les quals els soldats que s’havien enviat allí només protegien les nostres propietats, organitzaven una retirada amb ordre o bé hi feien guàrdia. La implicació més clara era que no hi havien anat a lluitar contra l’Exèrcit Roig.

Tot això va quedar demostrat que era mentida bàsicament gràcies a William Williams.



—Ei! —va exclamar, sense dirigir-se a ningú en concret—. Fixa-t’hi! «Gràcies a William Williams!».

Els de la taula es van apinyar al seu voltant per mirar per sobre de la seva espatlla. El seu company de cel·la, un salvatge que es deia Cyril Parks, va dir:

—Una foto teva! Què hi fas, al diari?

Billy va llegir la resta en veu alta.


El seu delicte va ser dir la veritat en unes cartes a la seva germana escrites en un codi simple per eludir la censura. El poble britànic hi té un deute de gratitud.

Però la seva acció no va agradar als de l’exèrcit i al govern responsables d’utilitzar en secret els soldats britànics per a les seves pròpies finalitats polítiques. Es va fer un consell de guerra contra Williams i se’l va condemnar a deu anys.

I no és un cas únic. Un gran nombre de militars que es van negar a formar part de l’intent de contrarevolució es van haver de sotmetre a uns judicis molt discutibles a Rússia i van acabar amb unes condemnes escandalosament llargues.

William Williams i altres han estat tractats injustament per homes venjatius amb càrrecs en el poder. Això s’ha de resoldre. La Gran Bretanya és un país de justícia. Per això, en definitiva, vam lluitar.



—Què me’n dieu? —va fer Billy—. Diuen que els poderosos m’han tractat injustament.

—I a mi —va respondre Cyril Parks, que havia violat una nena belga de catorze anys en un estable.

De cop, algú va arrabassar el diari de les mans de Billy. Va alçar la vista i va veure davant seu la cara d’estúpid d’Andrew Jenkins, un dels vigilants més desagradables que hi havia allà.

—Potser tens amics a les putes altes esferes, Williams —va dir—. Però aquí ets un més a la puta presó, de manera que vinga, a la puta feina!

—Ara mateix, senyor Jenkins —va respondre Billy.





II


Fitz es va indignar, aquell estiu de 1920, quan una delegació comercial russa va arribar a Londres i el primer ministre, David Lloyd George, la va rebre al número 10 de Downing Street. Els bolxevics continuaven en guerra amb Polònia, el país constituït de nou, i Fitz opinava que la Gran Bretanya havia de fer costat als polonesos, però havia trobat molt poc suport. Els estibadors de Londres, en comptes de carregar vaixells amb fusells per a l’exèrcit polonès, havien iniciat una vaga, i el Congrés dels Sindicats amenaçava amb una vaga general si hi intervenia l’exèrcit britànic.

Fitz es va conformar a no recuperar mai més les propietats del difunt príncep Andrei. Els seus fills, Boy i Andrew, havien perdut els privilegis de Rússia per dret de naixement i ho va haver d’acceptar.

Però no va poder estar-se callat quan va saber el que pretenien fer a la Gran Bretanya els russos Kàmenev i Krassin. La Sala 40 encara existia, si bé dedicada a altres usos, i els Serveis Secrets britànics interceptaven i desxifraven els telegrames que els russos enviaven al seu país. Lev Kàmenev, el president del soviet de Moscou, feia circular descaradament la propaganda revolucionària.

Fitz estava tan indignat que en un dels últims sopars de la temporada londinenca, a principi d’agost, va escridassar Lloyd George.

Això va succeir a la casa de lord Silverman a Belgrave Square. No havien servit un àpat tan esplèndid com els d’abans de la guerra: no hi havia tants plats, no es tornava tant menjar sense tastar a la cuina i la decoració de la taula era més senzilla. D’altra banda, qui servia eren minyones en comptes de lacais, ja que en aquella època ningú no en volia, de lacais. Fitz pensava que havien desaparegut per sempre més aquelles festes eduardianes en les quals es malgastava tant. Així i tot, Silverman havia pogut reunir a casa seva els homes més poderosos del país.

Lloyd George va preguntar a Fitz què feia la seva germana Maud, un altre tema que va exaltar Fitz.

—Em sap greu dir-li que s’ha casat amb un alemany i se n’ha anat a viure a Berlín —va respondre ell. El que no li va dir era que ja havia tingut la primera criatura: un nen que es deia Eric.

—Ah, vaja… —va respondre Lloyd George—. Volia saber com li anava. Una jove encantadora.

Era prou coneguda, per no dir famosa, la inclinació del primer ministre per les joves encantadores.

—M’imagino que la vida a Alemanya deu ser dura —va dir Fitz. Maud li havia escrit per demanar-li una assignació, però ell s’hi havia negat en rodó. Maud no li havia demanat permís per casar-se, per què havia d’esperar que l’ajudés, ara?

—Dura? —va preguntar Lloyd George—. Ho ha de ser després del que han fet. De totes maneres, em sap greu per ella.

—Parlant d’un altre tema, primer ministre —va continuar Fitz—, aquest tal Kàmenev és un bolxevic jueu…, l’hauria de deportar.

El primer ministre estava de bon humor i ben tranquil amb una copa de xampany a la mà.

—Estimat Fitz —li va dir, amb molta amabilitat—: el govern no s’amoïna gaire per la informació errònia que arriba sobre Rússia, crua o violenta. Si us plau, no menystingui la classe obrera britànica: saben destriar bé el gra de la palla. Cregui’m que els discursos de Kàmenev desacrediten més el bolxevisme que res del que jo pogués dir.

Fitz va pensar que allò eren bestieses de persona autosuficient.

—Fins i tot ha passat diners al Daily Herald!

—Estic d’acord que és una manca de respecte que un govern estranger subvencioni un dels nostres diaris, però tanta por ens fa el Daily Herald? Com si nosaltres, els liberals i els conservadors, no tinguéssim diaris propis.

—Però s’ha posat en contacte amb els grups revolucionaris més radicals d’aquest país, maníacs entestats a capgirar tot el nostre sistema de vida!

—Com més britànics estiguin al corrent del bolxevisme, menys atrets s’hi sentiran, tingui en compte qui l’hi diu. És formidable només si es veu de lluny estant, a través d’una boira impenetrable. El bolxevisme és, diria jo, la salvaguarda de la societat britànica, perquè transmet a totes les classes l’horror del que podria passar si es capgira l’organització de la societat.

—Personalment no m’agrada.

—D’altra banda —va continuar Lloyd George—, si els fem fora, haurem d’explicar com és que coneixem les intencions que tenen, i la notícia sobre l’espionatge a què els sotmetem podria exaltar més els treballadors que no pas en els seus discursos retòrics.

Fitz no volia que li donessin lliçons polítiques, ni tan sols el primer ministre, però estava tan exaltat que va continuar parlant del tema.

—Però el que no tenim cap obligació de fer és comerciar amb els bolxevics!

—Si ens neguem a fer negocis amb tots els que tenen ambaixades aquí per fer propaganda, tancarem la porta del comerç. Au va, Fitz, que fins i tot comerciem amb els caníbals de les illes Salomó!

Fitz no estava segur que fos veritat; al cap i a la fi, els caníbals de les Salomó tenien ben poca cosa per oferir, però ho va deixar passar.

—Tan malament estem que hem de vendre’ns a aquests assassins?

—Temo que sí. He parlat amb una colla d’homes de negocis i pensi que m’han espantat amb el panorama que veuen per als pròxims divuit mesos. No hi ha comandes. Els clients no compren. Pel que fa a l’atur, potser passarem el pitjor període de tots els que hem viscut fins ara. Però els russos estan disposats a comprar…, i paguen en or.

—Jo no els acceptaria l’or!

—Però Fitz… —va fer Lloyd George—, vostè ja en té molt.





III


Es va organitzar una festa a Wellington Row quan Billy va portar la seva dona a Aberowen.

Era un dissabte d’estiu i per una vegada no va ploure. A les tres de la tarda, Billy i Mildred arribaven a l’estació amb les nenes, les noves fillastres de Billy, Enid i Lillian, de vuit i set anys. A aquella hora, els miners ja havien plegat, havien pres el bany setmanal i s’havien endiumenjat.

Els pares de Billy els esperaven a l’estació. Havien envellit i se’ls veia més encongits, ja no destacaven entre els del seu voltant. El pare va encaixar amb Billy i li va dir:

—Estic orgullós de tu, fill. T’hi vas enfrontar, tal com t’havia ensenyat jo.

Billy estava content, encara que ell no es considerés a si mateix un altre dels èxits del pare.

Ja coneixien Mildred, del casament d’Ethel. El pare hi va encaixar i la mare li va fer un petó.

—Estic molt contenta de tornar-la a veure, senyora Williams —va dir Mildred—. O li hauria de dir mare?

No podia haver dit res tan encertat: la mare va quedar molt contenta. Billy estava segur que el pare acabaria estimant-la, sempre que se sabés reprimir les paraules malsonants.

Les constants preguntes dels diputats a la Cambra dels Comuns —esperonades per les informacions proporcionades per Ethel— havien obligat el govern a anunciar la reducció de penes per als soldats i mariners jutjats en consell de guerra a Rússia per amotinament i altres delictes. A Billy, li van reduir la condemna a un any i ja l’havien alliberat i desmobilitzat. Després, de seguida que va poder, es va casar amb Mildred.

Aberowen li va semblar estrany. Res no havia canviat gaire, però les seves sensacions eren diferents. Ho trobava petit i gris, les muntanyes li semblaven murs que tancaven la gent. Ja no estava segur que fos casa seva. Li passava com quan es va posar la roba d’abans de la guerra i va descobrir que, tot i que encara li anava bé, ja no s’hi sentia còmode. Va veure que res del que passés allí no canviaria el món.

Van pujar cap a Wellington Row, les cases estaven decorades amb banderetes: la del Regne Unit, la de Gal·les i la roja. Una pancarta que anava de cap a cap del carrer deia: «Benvingut a casa, Billy al quadrat». Tots els veïns eren al carrer. També havien disposat taules amb gerres de cervesa, teteres, plates amb coca, pastissos i sandvitxos. Quan van veure arribar Billy, van cantar «We’ll Keep a Welcome in the Hillsides», la cançó de benvinguda gal·lesa.

El van fer plorar.

Li van oferir una gerra de cervesa. Una colla de joves admiradors es van aplegar al voltant de Mildred. Per a ells era una persona d’allò més exòtica, vestida a l’estil de Londres, amb aquell accent cockney i aquell barret d’ala amplíssima que ella mateixa havia adornat amb flors de seda. Encara que fes molta bondat, no es va saber estar de dir alguna frase pujada de to, com ara: «Jo ho tenia pit avall, si em perdoneu l’expressió».

L’avi semblava més gran, i quasi no s’aguantava dret, però continuava tenint el cap molt clar. Va agafar Enid i Lillian, els va donar uns caramels que portava a les butxaques de l’armilla i els va fer un joc de mans en què desapareixia una moneda d’un penic.

Billy va haver de parlar amb les famílies desconsolades sobre els seus companys morts: Joey Ponti, el Profeta Jones, Llewellyn el Granellut i els altres. Va retrobar Tommy Griffiths, a qui no havia vist d’ençà d’Ufa, a Rússia. Len, el pare de Tommy, l’ateu, estava demacrat per culpa d’un càncer.

Billy tornaria a baixar a la mina dilluns i tots els miners li volien explicar els canvis que s’hi havien produït des que se n’havia anat: noves vies que baixaven més avall, més il·luminació elèctrica, més mesures de seguretat.

Tommy es va enfilar en una cadira i va fer el discurs de benvinguda; Billy va haver de respondre-hi.

—La guerra ens ha canviat a tots —va dir—. Recordo quan ens deien que Déu havia posat els rics en aquest món per manar els que no valem tant, nosaltres. —Tothom deixava anar rialles burletes—. Molts van entendre l’error que havien comès quan se’n van anar a lluitar sota el comandament d’uns oficials de classe alta que no haurien estat capaços ni de controlar una excursió de les del catecisme del diumenge. —Els altres veterans anaven fent que sí amb aire còmplice—. Van guanyar la guerra els homes com nosaltres, normals i corrents, sense cultura però no estúpids. —Tots hi van estar d’acord i ho van expressar amb uns quants: «Sí, senyor», «Així m’agrada»—. Ara hem aconseguit el vot, com ho han fet les dones, encara que no totes, tal com us explicarà de seguida la meva germana Eth. —Hi va haver expressions d’aclamació entre el sector femení—. Aquest és el nostre país, i nosaltres n’hem d’agafar les regnes, com han fet els bolxevics a Rússia i els socialdemòcrates a Alemanya. —Els homes van aplaudir—. Tenim un partit de la classe obrera, el Partit Laborista, i tenim possibilitats de situar-lo al govern. Lloyd George ens va fer una mala jugada les últimes eleccions, però no tornarà a sortir-se amb la seva.

—No! —va cridar algú.

—Justament per això he vingut. A Perceval Jones, se li està acabant això de fer de diputat a Aberowen. —Es van sentir més aclamacions—. Hem de tenir un laborista que ens representi a la Cambra dels Comuns! —Billy va coincidir amb la mirada del seu pare: se li havia il·luminat el rostre—. Gràcies per la vostra fantàstica benvinguda. —Va baixar de la cadira i tothom va aplaudir amb entusiasme.

—Un bon discurs, Billy —li va dir Tommy Griffiths—. Però, qui serà aquest diputat laborista?

—Saps què, Tommy? —va fer ell—. Deixaré que ho endevinis.





IV


El filòsof Bertrand Russell va anar a Rússia aquell any i va escriure un llibret anomenat Pràctica i teoria del bolxevisme, que va estar a punt de provocar un divorci a la família Leckwith.

Russell arremetia contra els bolxevics. I no només això: ho feia des d’una perspectiva d’esquerres. A diferència dels crítics conservadors, no defensava que el poble rus no tingués dret a enderrocar el tsar, a repartir les terres de la noblesa entre els camperols i a dirigir les fàbriques. Ben al contrari, hi estava d’acord. Atacava els bolxevics, però no perquè tinguessin uns ideals equivocats, sinó perquè tenien els correctes i havien defraudat les expectatives que havien alimentat. Per tant, les seves conclusions no es podien rebutjar tan senzillament considerant-les només propaganda.

Bernie va ser el primer de llegir-lo. Com a bibliotecari, trobava esgarrifós allò d’escriure notes a dins dels llibres, però en aquest cas va fer una excepció i va omplir les pàgines de comentaris irats, va subratllar frases i va escriure amb llapis als marges comentaris com ara «Estupideses!», «Argument que no s’aguanta!».

Ethel se’l va llegir mentre donava el pit a la nena, que ja havia fet un any. Es deia Mildred, però li solien dir Millie. L’altra Mildred s’havia traslladat a Aberowen amb Billy i ja estava embarassada del fill d’ells dos. Ethel la trobava a faltar, però també estava contenta de poder fer servir la part de dalt de la casa. Millie tenia els cabells arrissats i ja se li veia aquell espurneig seductor en els ulls que recordava a tothom Ethel.

A Ethel li va agradar el llibre. Russell era un escriptor enginyós. Amb la despreocupació de l’aristòcrata, havia demanat una entrevista a Lenin i s’havia passat una hora amb aquell gran home. Havien parlat en anglès. Lenin li havia dit que lord Northcliffe era el seu millor propagandista: les històries de terror que publicava el Daily Mail sobre els russos, que desposseïen l’aristocràcia, potser tenien esgarrifada la burgesia, però podien tenir l’efecte contrari en la classe obrera britànica.

Això sí, Russell deixava clar que els bolxevics no eren gens democràtics. La dictadura del proletariat era una dictadura autèntica, però els seus governants eren intel·lectuals de classe mitjana, com ara Lenin o Trotski, als qui tan sols assistien els proletaris que estaven d’acord amb els seus punts de vista.

—Trobo que és molt preocupant —va dir Ethel en deixar el llibre.

—Bertrand Russell és un aristòcrata! —va respondre Bernie, encès—. És tercer comte!

—Això no vol dir res. —Millie va deixar el pit de la seva mare i es va adormir. Ethel li va amanyagar la suau galta amb la punta del dit—. Russell és socialista. Es queixa que els bolxevics no posin en pràctica el socialisme.

—Com pot dir una cosa així? Han esclafat la noblesa.

—Però també la premsa d’oposició.

—Una necessitat temporal…

—Com que temporal? La Revolució Russa ja fa tres anys que se les campa!

—El que poc costa, poc val.

—Diu que hi ha detencions i execucions arbitràries, i que la policia secreta té més poder ara que en temps del tsar.

—Però s’enfronten als contrarevolucionaris, no als socialistes.

—Socialisme significa llibertat, fins i tot per als contrarevolucionaris.

—No és veritat!

—Per a mi ho és.

En apujar el to, van despertar Millie. La petita va notar la crispació en l’ambient i es va posar a plorar.

—Vaja —va fer Ethel, ressentida—. Mira què has fet.





V


Quan Grigori va tornar a casa després de la guerra civil, es va instal·lar amb Katerina, Vladímir i Anna al còmode pis que tenien en el complex governamental de l’antiga fortalesa del Kremlin. Per al seu gust, era un lloc excessivament confortable. Tot el país patia restriccions de menjar i combustible, però a les botigues del Kremlin hi havia de tot. En aquell recinte tenien tres restaurants amb xefs preparats a França, i Grigori va veure, consternat, que els cambrers feien repicar els talons davant dels bolxevics, com havien fet amb l’antiga noblesa. Katerina podia deixar les criatures al jardí d’infants mentre anava a la perruqueria. Cap al tard, els membres del comitè central anaven a l’òpera amb xofer.

—Espero que no ens estiguem convertint en la nova noblesa —va dir Grigori a Katerina una nit quan eren al llit.

Ella es va posar a riure, sorneguera.

—Si ho som, on tinc els diamants?

—Però resulta que organitzem banquets, anem en primera al tren i tot plegat…

—Els aristòcrates mai no van fer res útil. Tots vosaltres treballeu dotze, quinze, divuit hores al dia. No podeu pas anar a furgar entre la brossa, a buscar quatre estelles per no passar fred, com fan els pobres.

—El cas és que l’elit sempre té una excusa per als privilegis de què gaudeixen.

—Vine aquí —li va dir ella—. Jo et donaré un privilegi especial.

Després de fer l’amor, Grigori es va quedar despert. Malgrat els recels, no es podia estar de sentir-se satisfet de veure que la seva família vivia tan bé. Katerina s’havia engreixat. L’havia coneguda com una noia de vint anys voluptuosa; ara era una mare de vint-i-sis grassoneta. Vladímir tenia cinc anys i aprenia a llegir i a escriure a l’escola amb altres fills dels nous dirigents de Rússia; Anna, a qui solien dir Ànnia, ja era una nena de tres anys de cap escarolat i força entremaliada. A casa seva hi havia viscut anteriorment una de les dames d’honor de la dona del tsar. Era un lloc càlid, espaiós, sense humitats, amb una segona habitació per a les criatures, i també una cuina i una sala d’estar: prou espai per acomodar vint persones a les antigues habitacions on havien viscut a Petrograd. Hi havia cortines a les finestres, tasses de porcellana pel te, una estora davant del foc i una pintura a l’oli del llac Baikal damunt de la llar de foc.

A la fi, Grigori es va adormir, però a les sis del matí el van despertar uns trucs a la porta. Va obrir i es va trobar davant d’una dona esquelètica, mal vestida, que li va resultar familiar.

—Em sap greu molestar-lo tan d’hora, Excel·lència —va dir la dona en l’antic estil d’adreçar-se amb respecte als superiors.

Va veure que es tractava de la dona de Konstantin.

—Magda! —va fer, sorprès—. Has canviat molt! Entra! Què passa? Que vius a Moscou, ara?

—Ens hi hem traslladat, Excel·lència.

—No em tractis així, per l’amor de Déu. On és, Konstantin?

—A la presó.

—Com? Per què?

—Per contrarevolucionari.

—És impossible! —va respondre Grigori—. Hi deu haver un terrible error.

—Doncs sí.

—Qui l’ha detingut?

—La Txeca.

—La policia secreta. El cas és que treballen per a nosaltres. Ja ho esbrinaré. M’hi posaré tan bon punt hagi esmorzat.

—Si us plau, Excel·lència, us demano que hi feu alguna cosa… L’afusellaran d’aquí a una hora.

—Maleït sia! —va exclamar Grigori—. Espera un minut que em vesteixo.

Es va posar l’uniforme. No hi duia insígnies de grau, però era de molta més qualitat que els del soldats normals i corrents, i el distingia davant de tothom com a comandant.

Uns minuts després, ell i Magda sortien del complex del Kremlin. Nevava. Van anar a peu fins a la plaça de Lubianka, que quedava a prop. La Txeca tenia la seu en un enorme edifici barroc d’obra vista groguenca, on hi havia les oficines d’una companyia d’assegurances. El guàrdia de la porta va saludar Grigori.

Ell va entrar a l’edifici cridant:

—Qui és l’encarregat, aquí? Cridi’m l’oficial de guàrdia ara mateix! Sóc el camarada Grigori Peixkov, membre del comitè central dels bolxevics. Vull veure immediatament el pres Konstantin Vorotsintsev. Què esperen? De pressa! —Havia descobert que era la manera més ràpida d’aconseguir les coses, encara que li recordés molt el comportament petulant dels nobles malcriats.

Els guàrdies van anar d’una banda a l’altra, espantats, durant uns minuts. Després Grigori va tenir un cobriment de cor: va arribar a l’entrada l’oficial de guàrdia. Grigori el coneixia. Era Mikhaïl Pinski.

Grigori va quedar esgarrifat. Pinski havia estat un pinxo i un salvatge a la policia tsarista: era també un pinxo i un salvatge a la revolució?

Pinski li va dirigir un somriure fals.

—Camarada Peixkov —va dir—. Quin honor.

—No vas pas dir això quan et vaig tombar d’un cop de puny per haver molestat una noia que venia del poble —li va respondre Grigori.

—Com han canviat les coses, camarada…, per a tots.

—Per què has detingut Konstantin Vorotsintsev?

—Activitats contrarevolucionàries.

—Això és ridícul. El 1914 era cap del grup de discussió dels bolxevics a la Maquinària Putílov. Va ser un dels primers delegats del soviet de Petrograd. És més bolxevic que jo!

—Ah, sí? —va fer Pinski amb un punt d’amenaça en el to.

Grigori ho va passar per alt.

—Porta-me’l aquí.

—Ara mateix, camarada.

Al cap d’uns minuts va aparèixer Konstantin. Anava brut, barbut, i feia pudor, com si acabés de sortir d’una cort de porcs. Magda va esclatar a plorar i se li va abraçar.

—He de parlar amb el pres a part —va dir Grigori a Pinski—. Porta’ns al teu despatx.

Pinski va fer que no amb el cap.

—La meva humil estança…

—No ho discuteixis —va dir Grigori—. El teu despatx. —Era una manera de subratllar el seu poder. Li calia mantenir Pinski a ratlla.

Aquest els va acompanyar a un despatx de dalt que donava a un pati interior. Es va afanyar a guardar el puny de ferro en un calaix de l’escriptori.

En mirar per la finestra, Grigori va veure que clarejava.

—Espera’m a fora —va dir a Pinski.

Es van asseure i Grigori va dir a Konstantin:

—Què carai passa, aquí?

—Vam venir a Moscou quan s’hi va traslladar el govern —va explicar Konstantin—. Pensava que arribaria a comissari. Però m’equivocava. Aquí no tinc cap suport polític.

—Què has fet durant tot aquest temps, doncs?

—Tornar a la feina normal i corrent. Ara treballo a la Tod; fem peces de motor, rodes dentades, pistons i coixinets de boles.

—Però, com és que la policia es pensa que ets contrarevolucionari?

—La fàbrica va elegir un delegat per al soviet de Moscou. Un dels enginyers va dir que es presentaria com a candidat menxevic. Van fer una assemblea i jo hi vaig anar. Només hi havia una dotzena de persones. No vaig parlar, me’n vaig anar a mig acte i no el vaig votar. Va guanyar el candidat bolxevic, per descomptat. Però després de les votacions, van despatxar tots els que vam anar a l’acte dels menxevics. I la setmana passada ens van detenir.

—Això no ho podem fer —va exclamar Grigori, desesperat—. Ni tan sols en nom de la revolució. No podem detenir els treballadors perquè escoltin punts de vista diferents.

Konstantin se’l va mirar encuriosit.

—Has estat fora?

—És clar —va respondre Grigori—. Lluitant contra els exèrcits contrarevolucionaris.

—Doncs per això no saps què passa.

—Que vols dir que no és la primera vegada?

—Passa cada dia, Grixka.

—Sembla impossible.

—I ahir vespre vaig rebre un missatge —va intervenir Magda—, d’una amiga casada amb un policia, que deia que aquest matí a les vuit afusellarien Konstantin i els altres.

Grigori es va mirar el rellotge de l’exèrcit que duia al canell. Ja eren quasi les vuit.

—Pinski! —va cridar.

Va entrar el policia.

—Atura l’execució.

—Em fa l’efecte que és massa tard, camarada.

—Vols dir que aquests homes ja són morts?

—No encara… —Pinski es va acostar a la finestra.

Grigori va fer el mateix. Konstantin i Magda es van quedar darrere seu.

A baix, al pati cobert de neu, s’havia reunit l’escamot d’execució a trenc d’alba. Davant dels soldats, una dotzena d’homes amb els ulls tapats es mantenien drets, tremolant, amb roba d’estar per casa. Per damunt dels seus caps onejava una bandera roja.

En el moment en què Grigori se’ls va mirar, els soldats van aixecar els fusells.

—Atureu-ho ara mateix! No dispareu! —va cridar Grigori, però la seva veu va quedar amortida pel vidre i no el van sentir.

Un instant després va retrunyir l’espetec del foc.

Els condemnats van caure a terra. Grigori hi va clavar la vista, aterrit.

Al voltant dels cossos caiguts, sobre la neu, van començar a sorgir taques de sang, d’un roig encès que casava amb el de la bandera que onejava més amunt.





41


11-12 de novembre de 1923





I


Maud es va passar el matí dormint i es va llevar a mitja tarda, quan Walter va arribar amb els nens que venien de l’escola de la parròquia. Eric tenia tres anys, i Heike, dos; se’ls veia tan dolços mudats com anaven, que quasi va tenir la sensació que el cor li esclatava d’amor.

Mai no havia sentit una emoció com aquesta. Ni la passió esbojarrada per Walter no havia estat tan irresistible. Aquelles criatures també l’omplien d’ànsia. Seria capaç d’alimentar-los, de proporcionar-los prou calor, de protegir-los contra qualsevol disturbi i revolució?

Els va donar sopes de pa amb llet i després va començar a preparar la vetllada. Ella i Walter organitzaven un sopar familiar per celebrar el trenta-vuitè aniversari de Robert von Ulrich, el cosí de Walter.

En Robert no havia mort a la guerra, tot i el temor —o les esperances?— dels pares de Walter. De tota manera, Walter no s’havia convertit en el graf von Ulrich. Robert havia estat detingut en un camp de presoners de guerra a Sibèria. Quan els bolxevics van signar la pau amb Àustria, Robert i el seu company de la guerra, Jörg, van emprendre el viatge de tornada a peu, fent autoestop i pujant en trens de càrrega. Va durar un any, però ho van aconseguir, i, a la tornada, Walter va trobar un pis per a tots dos a Berlín.

Maud es va posar el davantal. En aquella cuina minúscula de la seva caseta va començar a fer una sopa a base de col, pa sec i naps. També va preparar un petit pastís, encara que li toqués allargar una mica els ingredients afegint-hi algun nap que li sobrava.

Havia après a cuinar i a fer moltes altres coses. A una veïna amable, una senyora gran, li va fer llàstima aquella aristòcrata atabalada i li va ensenyar a fer llits, a planxar camises i a netejar la banyera. Tot això va ser un cop molt dur per a ella.

Vivien en una caseta típica de la classe mitjana. No hi havien pogut invertir gaire, no es podien permetre el servei a què Maud estava acostumada i havien equipat la llar amb mobles de segona mà que a Maud li semblaven espantosament provincians, tot i que s’ho callava.

Havien tingut esperances que les coses canviessin, però en realitat havien empitjorat: a Walter se li havia acabat el futur brillant al Ministeri d’Afers Estrangers en casar-se amb una anglesa i estava disposat a buscar alguna altra cosa, però enmig d’aquell caos econòmic es podia considerar prou afortunat de comptar amb la feina que fos. La insatisfacció del primer temps de Maud en aquells moments es veia com una cosa insignificant, ja que havien passat quatre anys de pobresa. La tapisseria tenia pedaços en els punts on l’havien estripada les criatures, els vidres trencats es substituïen amb cartró i arreu es veien escrostonaments de la pintura.

Però Maud no es penedia de res. Sempre que volia podia besar Walter, introduir-li la llengua a la boca, descordar-li els pantalons i jeure amb ell al llit, al sofà o fins i tot per terra, i això ho compensava tot.

Els pares de Walter van arribar amb mitja cuixa de porc ja cuinada i dues ampolles de vi. Otto havia perdut la propietat familiar, Zumwald, que en aquells moments pertanyia a Polònia. La inflació havia convertit els seus estalvis en fum. Això sí, aquell gran jardí que tenien a la casa de Berlín els reportava patates, i encara li quedava una bona reserva del vi d’abans de la guerra.

—Com us les heu empescat per trobar cuixa de porc? —va exclamar Walter, intrigat. Aquesta mena de luxes només es podia comprar amb dòlars americans.

—L’he canviat per una ampolla de xampany de reserva —va respondre Otto.

Els avis van portar les criatures al llit. Otto els va explicar un conte popular. Pel que en va poder sentir Maud, es tractava d’una reina a qui havien decapitat el germà. Va notar una esgarrifança, però no s’hi va voler posar. Tot seguit, Susanne va començar a cantar-los cançons de bressol amb aquella seva veu aflautada i els petits es van adormir aparentment poc afectats per la història sanguinària de l’avi.

Van arribar Robert i Jörg amb unes corbates vermelles idèntiques. Otto els va saludar molt afectuosament. Semblava que no estava al corrent de les relacions d’ells dos, simplement acceptava que Jörg era el company de pis de Robert. De fet, així es comportaven davant de l’altra gent. Maud pensava que probablement Susanne s’imaginava el que passava. Era més difícil ensarronar les dones. Afortunadament, acceptaven més les coses.

Robert i Jörg tenien un altre tarannà quan estaven amb gent liberal. A les festes que organitzaven a casa seva no amagaven el seu amor romàntic. La major part dels amics que tenien eren com ells. De primer, Maud havia quedat sorpresa: mai no havia vist homes que es besessin, que parlessin de la roba que portava l’altre, que flirtegessin com col·legiales. Però aquell comportament ja no era una cosa inacceptable, si més no a Berlín. I Maud havia llegit Sodoma i Gomorra de Proust, on semblava que s’apuntava que aquestes coses havien passat sempre.

Però aquell vespre, Robert i Jörg feien molta bondat. Durant el sopar, tothom va parlar del que passava a Baviera. El dijous, una associació de grups paramilitars anomenada Kampfbund havia declarat una revolució nacional en una cerveseria de Munic.

Maud no suportava llegir les notícies aquells dies. Els obrers feien vaga i hi havia provocadors de dretes que apallissaven els vaguistes. Les mestresses de casa es manifestaven contra l’escassesa de provisions i aquelles protestes es convertien en aldarulls pel menjar. A Alemanya, tothom estava enfurismat pel Tractat de Versalles. I això que el govern socialdemòcrata l’havia acceptat del tot. El poble estava convençut que les indemnitzacions paralitzaven l’economia, encara que Alemanya només hagués pagat una part del volum establert i evidentment no tenia cap intenció de saldar la resta.

El cop d’estat de la cerveseria de Munic tenia tothom frenètic. L’heroi de guerra Erich Ludendorff n’era el defensor més destacat. Els anomenats Stormtroopers amb les seves camises marrons i els estudiants de l’Escola d’Oficials d’Infanteria controlaven els edificis clau. Havien pres com a hostatges els regidors municipals i detingut els jueus més prominents.

Divendres, el govern legítim havia contraatacat. Havien mort quatre policies i setze paramilitars. Maud no es veia amb cor de decidir, a partir de les notícies que havien arribat fins aleshores a Berlín, si s’havia acabat o no la insurrecció. Suposant que els extremistes controlessin efectivament Baviera, tot el país se’ls rendiria?

Això feia empipar Walter.

—Tenim un govern elegit democràticament —va dir—. Com és que el poble no pot deixar que facin la feina?

—El govern ens ha traït —va respondre el seu pare.

—Són opinions. Però què? Als Estats Units quan els republicans van guanyar les últimes eleccions, els demòcrates no van pas organitzar aldarulls!

—Però als Estats Units no hi ha bolxevics ni jueus per subvertir-ho tot.

—Si et preocupen tant els bolxevics, el que has de fer és dir a la gent que no els voti. I, d’on surt ara aquesta obsessió amb els jueus?

—Són una influència perniciosa.

—A la Gran Bretanya hi ha jueus. Ja no recordes, pare, que lord Rothschild va fer tots els possibles a Londres per evitar la guerra? Hi ha jueus a França, a Rússia, als Estats Units. I no conspiren per trair els seus governs. Què et fa pensar que els nostres són especialment malvats? Tot el que la majoria vol és guanyar prou per mantenir la família i enviar els fills a l’escola, com a tot arreu.

Robert va sorprendre Maud en intervenir.

—Estic d’acord amb l’oncle Otto —va dir—. La democràcia afebleix. A Alemanya, li cal un lideratge fort. Jörg i jo ens hem apuntat al Nacional Socialisme.

—Si us plau, Robert! —va saltar Walter, irritat—. Què dius ara!

Maud es va aixecar.

—Qui vol una mica de pastís d’aniversari —va dir, animada.





II


Maud va abandonar la festa a les nou per anar-se’n a treballar.

—On tens l’uniforme? —li va preguntar la sogra quan s’acomiadava. Susanne es pensava que Maud feia d’infermera nocturna a un vellet ric.

—El deixo allí i em canvio quan hi arribo —va respondre ella.

En realitat tocava el piano en un club nocturn anomenat Nachtleben. Era veritat, però, que deixava l’uniforme a la feina.

Havia de guanyar diners i mai no li havien ensenyat gaires coses més que vestir amb elegància i anar a festes. Havia rebut una petita herència del seu pare, però l’havia convertit en marcs en traslladar-se a Alemanya i en aquells moments no tenia cap valor. Fitz es negava a fer-li arribar diners perquè encara estava ofès perquè s’havia casat sense el seu permís. A Walter, el ministeri li apujava el sou cada mes, però mai no atrapava el ritme de la inflació. Com a compensació parcial, el lloguer que pagava de la casa era insignificant, i el propietari ja ni es molestava a reclamar-lo. Però havien de comprar el menjar.

Maud va arribar al club a dos quarts de deu. L’havien pintat i moblat de nou i tenia molt bon aspecte fins i tot amb els llums encesos. Els cambrers netejaven el vidre, l’encarregat de la barra picava gel i un cec afinava el piano. Maud es va posar un vestit escotat, unes joies de fantasia, es va empolvorar la cara i es va pintar els ulls i els llavis. Quan el local va obrir a les deu ja era asseguda al piano.

El local es va omplir de seguida d’homes i dones amb vestits de nit, que ballaven i fumaven. Prenien còctels de xampany i ensumaven cocaïna amb discreció. Malgrat la pobresa i la inflació, la vida nocturna de Berlín era intensa. Els diners no eren un problema per a aquella gent. O bé rebien fons de l’estranger o comptaven amb alguna cosa millor que els diners: estocs de carbó, un escorxador, un magatzem de tabac o, el millor de tot, or.

Maud formava part d’un grup de dones que interpretava una nova música anomenada jazz. Fitz hauria quedat horroritzat si ho hagués vist, però a ella li agradava aquella feina. Sempre s’havia rebel·lat contra les limitacions imposades per l’educació que havia rebut. Això d’interpretar les mateixes melodies cada nit podia resultar avorrit, però a ella, li alliberava alguna cosa que tenia reprimida a dins. Es movia amb gràcia en el tamboret del piano i dirigia alguna caiguda d’ulls a la clientela.

A les dotze de la nit tenia un número per a ella sola: cantava i tocava peces que havien popularitzat intèrprets negres com Alberta Hunter, a qui havia conegut a partir dels discos americans que posaven en un gramòfon del propietari del Nachtleben. S’anunciava com a Mississippi Maud.

Entre peça i peça un client es va acostar tentinejant al piano i va dir:

—Pots tocar «Downhearted Blues»?

Maud la coneixia. Era un gran èxit de Bessie Smith. Va començar amb els acords en mi bemoll.

—Per què no? —va respondre—. Quant paga?

Ell es va treure un bitllet d’un miliard de marcs.

Maud es va posar a riure.

—Amb això ni per al primer compàs —va dir—. No té moneda estrangera?

L’home li va allargar un dòlar.

Ella el va agafar, se’l va ficar a la màniga i va tocar «Downhearted Blues».

Estava contentíssima d’haver aconseguit un dòlar, l’equivalent d’un bilió de marcs. Així i tot, estava un pèl deprimida i posava tot el cor en el blues. Era tot un èxit que una dona de la seva categoria hagués après a treure propines, però tot plegat resultava degradant.

Després del seu número, aquell mateix client la va escometre quan anava cap al camerino. Li va posar la mà a la cintura i li va dir:

—Vols esmorzar amb mi, reina?

Moltes nits l’havien grapejat. I això que tenia trenta-tres anys i era una de les noies més grans d’allí: la majoria tenia dinou o vint anys. Davant de coses d’aquestes, les noies no podien pas fer escarafalls. El que tocava era somriure dolçament, apartar amb gest amable la mà de l’home i dir: «Aquesta nit, no, senyor meu». Però amb això no sempre n’hi havia prou per frenar-los, per això les noies havien ensenyat a Maud una sortida més efectiva.

—Tinc el parrús ple d’aquells insectes diminuts —va respondre—. Vostè creu que això podria ser un problema?

L’home va desaparèixer.

Després de quatre anys, Maud parlava l’alemany amb fluïdesa i allí al club també havia après paraules vulgars.

El club tancava a les quatre de la matinada. Maud es va treure el maquillatge i es va posar el vestit de carrer. Se’n va anar a la cuina i va demanar un xic de cafè. Una cuinera que li tenia simpatia li’n va donar una mica en una paperina improvisada.

Els músics rebien la paga en metàl·lic cada nit. Les noies portaven bosses molt grans per poder traginar aquells feixos de bitllets.

En sortir, Maud va agafar un diari que havia deixat un client. Walter el llegiria. No es podien permetre de comprar la premsa.

Va abandonar el club i se’n va anar de dret a la fleca. Era perillós conservar els diners: aquell mateix dia cap al tard, amb el jornal que havia guanyat no podria comprar ni pa. Ja hi havia unes quantes dones que s’esperaven davant de l’establiment malgrat el fred. A dos quarts de sis, el flequer va obrir la porta i va escriure els preus amb guix en una pissarra. Aquell dia un pa negre valia cent vint-i-set miliards de marcs.

Maud en va comprar quatre. No se’ls menjarien pas tots el mateix dia, però era igual. El pa sec podia servir per espesseir la sopa: els bitllets de banc, no.

Va arribar a casa a les sis. Més tard vestiria les criatures i les portaria a passar el dia a cals avis, així ella podria dormir. Tenia una horeta per estar amb Walter. Aquell era el millor moment del dia.

Va preparar l’esmorzar, el va posar en una safata i el va portar cap a l’habitació.

—Fixa-t’hi —va exclamar—. Pa tou, cafè…, i un dòlar!

—Que llesta! —ell li va fer un petó—. Què comprarem? —Es va estremir sota el pijama—. Necessitem carbó.

—No hi ha cap pressa. Si vols, el podem guardar. La setmana que ve valdrà el mateix. Si tens fred, jo t’escalfo.

Ell va deixar anar una rialleta.

—Doncs som-hi.

Maud es va treure la roba i es va ficar al llit.

Van menjar pa, van prendre cafè i van fer l’amor. Les relacions sexuals continuaven excitant-la, encara que no duressin tant com al principi que estaven junts.

Després, Walter va llegir el diari que li havia portat ella.

—La revolució de Munic s’ha acabat —va dir.

—Del tot?

Walter va encongir les espatlles.

—Han agafat el dirigent. És Adolf Hitler.

—El cap del partit on ha entrat Robert?

—Sí. L’han acusat d’alta traïció. És a la presó.

—Encara bo —va fer Maud, traient-se un pes de sobre—. Gràcies a Déu que s’ha acabat.





42


De desembre de 1923 a gener de 1924





I


El comte Fitzherbert va pujar en un cadafal muntat a fora de l’Ajuntament d’Aberowen a les tres de la tarda del dia abans de les eleccions generals. Anava amb frac i barret de copa alta. Hi va haver un esclat d’aclamacions entre els conservadors de davant de tot, però la major part dels congregats el va xiular. Algú va llançar un diari rebregat i en Billy va cridar:

—Això no, nois, deixem-lo parlar.

Uns núvols baixos enfosquien la tarda d’hivern i ja s’havien encès els llums del carrer. Plovia, però hi havia molta gent, dues o tres-centes persones, la majoria miners amb gorra, uns quants barrets forts al davant i una colla de dones amb paraigües. En els extrems dels congregats, la mainada jugava sobre les llambordes molles.

Fitz feia campanya a favor de la candidatura de diputat de Perceval Jones. Va començar parlant dels aranzels. A Billy, ja li estava bé. Fitz podia desgranar aquell tema durant tot el dia sense tocar la fibra de la gent d’Aberowen. En teoria, era el tema més important de les eleccions. Els conservadors plantejaven de posar punt final a l’atur per mitjà de l’apujada dels impostos sobre les importacions per protegir els fabricants britànics. Això havia unit els liberals a l’oposició, ja que la seva ideologia de sempre era la del lliure comerç. Els laboristes opinaven que els aranzels no eren la solució i proposaven un Programa de Treball Nacional per donar feina als desvagats i ampliar els anys d’escolarització per evitar que més joves entressin al mercat laboral ja saturat.

Però el problema principal era qui havia de governar.

—Per fomentar l’ocupació al camp, el govern conservador donarà un plus d’una lliura per mitja hectàrea de terreny a cada pagès, sempre que pagui als seus jornalers un mínim de trenta xílings setmanals —va explicar Fitz.

Billy movia el cap, divertit i molest alhora. Per què s’havia de donar diners als pagesos? No passava pas gana, aquella gent. Els aturats de les fàbriques sí que en passaven.

Al costat de Billy, el seu pare va dir:

—Aquests raonaments li faran guanyar vots a Aberowen.

El noi va assentir. En una altra època, els pagesos havien dominat entre l’electorat, però això s’havia acabat. Ara que la classe obrera podia votar, els miners guanyarien als pagesos. A les confuses eleccions de 1922, Perceval Jones havia mantingut l’escó per pocs vots. Aquell cop segur que saltaria.

Fitz anava acabant:

—Si voteu laborista, ho fareu per un home amb un expedient de l’exèrcit tacat —va dir. Això no va agradar gaire al públic, que coneixia la història de Billy i el considerava un heroi. Hi va haver un murmuri de desacord.

—Quina vergonya! —va saltar el pare.

Fitz va continuar:

—Un home que va trair els seus companys d’armes i els seus oficials, un home a qui van fer un consell de guerra per deslleialtat i va anar a parar a la presó. Teniu-ho present: no porteu la desgràcia a Aberowen elegint per al Parlament un home així.

Fitz va baixar enmig d’algun aplaudiment i força xiulets. Billy se’l va mirar de dret, però ell en va apartar la vista.

Llavors va ser el jove qui va pujar.

—Potser compteu que insultaré lord Fitzherbert de la manera que ell ha fet amb mi —va dir.

Tommy Griffiths, entre els reunits, va cridar:

—Fot-li una repassada, Billy!

Però Billy va continuar:

—Però això no és pas una batussa a la mina. Les eleccions són massa importants per pensar a decidir-les amb pulles de pa sucat amb oli.

Tothom es va calmar. Billy sabia que no els agradava gaire aquell plantejament tan raonable. S’estimaven més les pulles. Però va veure que el seu pare feia un gest d’assentiment. Comprenia per on anava Billy. I tant, que ho comprenia. Ell l’havia ensenyat.

—El comte ha demostrat valor en venir aquí i plantejar els seus punts de vista davant d’una munió de miners —va continuar Billy—. Pot estar equivocat, està equivocat, però no és un covard. Va ser així a la guerra. La majoria dels oficials ho va ser. Gent valenta, que anava errada. Tenien una estratègia desencertada i una tàctica també desencertada, mala comunicació i unes idees antiquades. Però no van saber canviar-les fins que no havien mort milions d’homes.

Els congregats callaven. Això els interessava. Billy va veure Mildred, tota orgullosa, amb una criatura a cada braç: els dos fills de Billy, David i Keir, d’un i dos anys. Mildred no sentia passió per la política, però volia que Billy sortís diputat per poder tornar a Londres i reprendre el negoci.

—A la guerra, cap treballador no va passar de sergent. I tots els que venien de les escoles privades entraven a l’exèrcit com a alferes. Tots els veterans que avui són aquí van posar la seva vida en perill per culpa d’algun inútil d’oficial, i a molts de nosaltres ens va salvar la vida un sergent intel·ligent.

Llavors hi va haver un murmuri d’acord.

—El que dic jo és que aquella època ja ha passat. A l’exèrcit, i en qualsevol altre àmbit de la vida, tothom ha d’ascendir pel que val i no per on ha nascut. —Va alçar la veu, posant-hi el to apassionat que coneixia dels discursos del seu pare—. En aquestes eleccions ens hi juguem el futur, i el tipus de país on es criaran els nostres fills. Hem de garantir que serà diferent del que vam veure nosaltres de petits. El Partit Laborista no demana la revolució: ja l’hem vista en altres països i no funciona. El que demanen és un canvi, un canvi seriós, un canvi important, un canvi radical.

Va fer una pausa i després va tornar a alçar la veu per concloure:

—No, jo no insulto lord Fitzherbert, ni Perceval Jones —va dir, assenyalant els dos copaltes de la primer fila—. Em limito a dir-los: «Vostès, senyors, són història». —Hi va haver una aclamació. Billy va dirigir la mirada més enllà dels de davant de tot, cap als miners congregats, aquells homes forts, valents, que havien nascut sense res però s’havien sabut guanyar la vida i també la de les seves famílies—. Companys treballadors —va dir—. Nosaltres som el futur!

Va baixar del cadafal.

Fet el recompte de vots, Billy va obtenir una victòria aclaparadora.





II


Igual que Ethel.

Els conservadors constituïen el primer partit del nou Parlament, però no van obtenir la majoria absoluta. Els laboristes van quedar segons, amb 191 diputats, entre els quals hi havia Eth Leckwith, d’Aldgate, i Billy Williams, d’Aberowen. Els liberals es van situar en tercer lloc. Els prohibicionistes escocesos van obtenir un escó. El Partit Comunista, cap.

Quan es va reunir el nou Parlament, els laboristes i els liberals es van unir per deixar fora el govern conservador i el rei es va veure obligat a demanar a Ramsay MacDonald, el dirigent del Partit Laborista, que acceptés el càrrec de primer ministre. Per primera vegada hi havia un govern laborista al Regne Unit.

Ethel no havia tornat al palau de Westminster des d’aquell dia de 1916 en què la n’havien fet fora per escridassar Lloyd George. Ara seia a l’escó de cuiro verd, amb abric i barret nou, escoltava els discursos, dirigia de tant en tant una llambregada al públic, d’on l’havien expulsat set anys enrere. Es va acostar al lloc de votació i va exercir el seu dret juntament amb els membres del gabinet, socialistes famosos a qui ella havia admirat de lluny estant: Arthur Henderson, Philip Snowden, Sidney Webb i el mateix primer ministre. Tenia el seu escriptori en un despatxet que compartia amb una altra parlamentària laborista. Va fer un cop d’ull a la biblioteca, se’n va anar a menjar una torrada amb mantega a la sala del te i va recollir un munt de correu adreçat a ella. Es va passejar per aquell edifici immens, aprenent-ne la geografia, intentant convèncer-se que tenia dret a ser allí.

Un dia de final de gener se n’hi va endur Lloyd per ensenyar-li tot allò. Ja quasi tenia nou anys i mai no havia estat en un lloc tan gran i luxós. Va intentar explicar-li els principis de la democràcia, però encara era massa petit.

En una escala estreta emmoquetada de vermell, entre la banda dels comuns i la dels lords, va topar amb Fitz. Ell també anava amb un convidat jovenet: el seu fill George, a qui anomenaven Boy.

Ethel i Lloyd pujaven, Fitz i Boy, baixaven, i es van trobar en un replà.

Fitz se la va quedar mirant com si esperés que li cedís el pas.

Els dos fills de Fitz, Boy i Lloyd, l’hereu del títol i el bastard no reconegut, tenien la mateixa edat. Es van mirar l’un a l’altre amb un interès manifest.

A Ty Gwyn, va recordar Ethel, cada cop que topava amb Fitz al passadís, s’havia d’apartar, arrambar a la paret abaixant la mirada mentre passava ell.

Aquell dia es va quedar enmig del replà, agafant fort la mà de Lloyd, mirant directament Fitz.

—Bon dia, lord Fitzherbert —va dir, alçant la barbeta amb gest desafiador.

Ell li va mantenir la mirada amb una expressió que reflectia el ressentiment i l’enuig. A la fi va dir:

—Bon dia, senyora Leckwith.

Ethel es va mirar el fill d’ell.

—Vostè deu ser el vescomte d’Aberowen —li va dir—. Molt de gust.

—Molt de gust, senyora —va respondre el nen, tot educat.

Després es va dirigir a Fitz:

—I aquest és el meu fill, Lloyd.

Fitz no se’l va voler mirar.

Ethel no estava disposada a cedir.

—Encaixa amb el comte, Lloyd —va dir.

Lloyd li va oferir la mà, dient-li:

—Molt de gust de conèixer-lo, comte.

Hauria estat indecorós girar la cara a un nen de nou anys. Fitz es va veure obligat a donar-li la mà.

Per primer vegada tocava el seu fill Lloyd.

—Doncs que tinguin un bon dia —va fer Ethel, displicent, i va fer un pas endavant.

Fitz hi va posar una cara amenaçadora. A contracor, es va apartar, amb el seu fill, i tots dos, d’esquena a la paret, van esperar que Ethel i Lloyd reprenguessin el seu camí escales amunt.





PERSONATGES HISTÒRICS


En aquestes pàgines apareixen molts personatges històrics, i de vegades els lectors em pregunten com marco la frontera entre realitat i ficció. Bona pregunta, i aquí en teniu la resposta.

En alguns ocasions, per exemple quan sir Edward Grey parla davant de la Cambra dels Comuns, els meus personatges ficticis són testimonis de fets reals. El que diu sir Edward en aquesta novel·la es correspon amb el que consta als arxius del Parlament del Regne Unit. Tot i que he escurçat el seu discurs, espero no haver suprimit res important.

De vegades una persona que va existir realment se situa en un lloc fictici, com quan Winston Churchill visita Ty Gwyn. En aquest cas m’he assegurat que Churchill efectivament va visitar algunes residències de camp, i que en aquelles dates concretes ho podria haver fet.

Quan persones reals tenen converses amb els meus personatges ficticis, acostumen a dir coses que van dir en un moment determinat. Els arguments que Lloyd George dóna a Fitz en contra de la deportació de Lev Kàmenev es basen en un escrit seu, un memoràndum citat en la biografia de Peter Rowland.

La meva regla és: això va passar en la realitat o podria haver passat; aquestes paraules van pronunciar-se de veritat o podrien haver-se pronunciat. I tan bon punt descobreixo que és impossible que una escena s’hagi produït en la realitat —per exemple, si en el moment en què té lloc l’acció el personatge en qüestió era en un altre país— la descarto.





AGRAÏMENTS


El meu principal assessor per a aquest llibre ha estat Richard Overy. Però hi ha hagut altres historiadors que n’han llegit els esborranys i hi han incorporat correccions, cosa que ha evitat que cometés una colla d’errors. Són els següents: John M. Cooper, Mark Goldman, Holger Herwig, John Keiger, Evan Mawdsley, Richard Toye i Christopher Williams. Susan Pedersen em va donar un cop de mà amb la qüestió de les assignacions a les dones dels soldats mobilitzats.

Com sempre, ha estat Dan Starer, de Research for Writers de Nova York, qui m’ha proporcionat la majoria d’assessors.

Entre els amics que m’han ajudat en l’obra, haig de citar Tim Blythe, que em va oferir una colla de llibres bàsics; Adam Brett-Smith, que em va aconsellar sobre el xampany; Nigel Dean, a qui no se n’hi escapa ni una; Tony McWalter i Chris Manners, dos crítics assenyats i perspicaços; Geoff Mann, que em va assessorar sobre el funcionament de les locomotores, i Angela Spizig, que es va llegir el primer esborrany i me’l va comentar des de la perspectiva alemanya.

Els editors i agents que van llegir l’obra i me’n van fer comentaris: Amy Berkower, Leslie Gelbman, Phyllis Grann, Neil Nyren, Imogen Taylor i, com sempre, Al Zuckerman.

Finalment, haig de donar les gràcies als membres de la família que van llegir l’esborrany i em van donar consells, especialment Barbara Follett, Emanuele Follett, Marie-Claire Follett, Jann Turner i Kim Turner.





KEN FOLLETT (Cardiff, 5 de juny de 1949) és un escriptor gal·lès, autor de thrillers i novel·les històriques en anglès. Fill de Martin i Veenie, va néixer a Cardiff, Gal·les, on va viure fins que la seva família es va traslladar a Londres quan tenia 10 anys. Va ser quan els seus pares, fonamentalistes cristians, li van prohibir anar al cine i veure la televisió que va desenvolupar un primerenc interès per la lectura, tot i així fou un estudiant normal i corrent fins que va arribar a l’adolescència. El 1967 va ingressar a la University College of London, on va estudiar filosofia i es va implicar en moviments d’esquerres. Es va casar amb la seva primera muller, Mary, el 1968.

Un cop graduat, a la tardor del 1970, es va matricular a un curs de periodisme de tres mesos i va aconseguir feina com a reporter al South Wales Echo de Cardiff. Després de tres anys a Cardiff va tornar a Londres per treballar de reporter al Evening Standard. En considerar aquesta feina poc gratificant, va deixar el periodisme per passar-se a l’edició i es va convertir en director editorial d’Everest Books el 1974. Follett va començar a escriure relats, al principi només per afició, a les tardes i als caps de setmana. L’èxit li va arribar amb la publicació, el 1978, de Storm Island (L’illa de les tempestes), que el va fer internacionalment famós. Des d’aleshores, totes i cadascuna de les seves novel·les s’han convertit en un èxit de vendes, i un gran nombre d’elles han estat portades al cinema. És autor de les sagues de novel·les històriques «Els pilars de la Terra»: Els pilars de la Terra (1989), Un món sense fi (2007), Una columna de foc (2017); i «The Century»: La caiguda dels gegants (2010), L’hivern del món (2012), El llindar de l’eternitat (2014).

Follett es va involucrar, a finals dels anys 70, amb les activitats del Partit laborista. Al llarg de les seves activitats polítiques va conèixer a Barbara Follett, una treballadora del Partit Laborista, que el 1982 es va convertir en la seva segona muller. Barbara fou escollida membre del Parlament el 1997, representant a Stevenage, i fou reescollida el 2001. El mateix Follett és un fidel partidari dels laboristes.





