¿Què s’esdevindria si reuníssim en una mateixa habitació l’Amor, la Cultura i el Poder?

Mai un home ha estat reclòs en una presó més segura, més llunyana i més inexpugnable que Napoleó Bonaparte després de ser derrotat a Waterloo. Tothom sap què li va passar: que el món, fart de les seves ambicions infinites i les destrosses inacabables, va decidir tractar-lo com el que era… Un geni del mal. I la llàntia on el van tancar es deia Santa Helena: un illot de roca a milers de quilòmetres de la costa més propera, infestat de rates i vigilat per l’armada britànica.

La primavera del 1819, François-René de Chateaubriand i la seva amant, Delphine Sabran, s’embarquen rumb a aquesta illa perduda al bell mig de l’oceà. El gran escriptor del segle i la marquesa de Custine volen posar a prova el seu amor superant dos grans obstacles: una gran distància i un gran adversari, com han fet les parelles més cèlebres de la història, des de Marc Antoni i Cleòpatra a Romeu i Julieta.

Després de mesos de navegació, ¿a quin adversari més temible que Napoleó es poden enfrontar aquests fills de l’aristocràcia francesa? Però en la seva trobada amb l’emperador que va conquerir tot Europa, el militar a qui respectaven fins i tot els seus enemics, l’home davant del qual es rendien les dones…, Chateaubriand i Delphine descobriran amb horror que els monstres poden tenir molts rostres.





Albert Sánchez Piñol





El monstre de Santa Helena




ePUB v1.0

Papallona 10.04.22





Títol original: El monstre de Santa Helena

Albert Sánchez Piñol, 2022

Imatge de la portada: Miquel Tejedo Castellví sobre It’s over, Napoleon I in Saint Helena (1769-1821), Oscar Rex

Edició digital: Papallona (v1.0)

ePUBCat base r1.3





© Bettmann / Getty Images

NAPOLEÓ BONAPARTE





© Granger

FRANÇOIS-RENÉ DE CHATEAUBRIAND





© Historic Images / Alamy

DELPHINE SABRAN

Marquesa de Custine





© Album / Rue des Archives / Bridgeman Images / Tallandier

HUDSON LOWE





© Leonard Temminck/ Artnet

BASIL JACKSON





Aquí comença el Diari de la marquesa

Delphine de Custine…





1 de març de 1819


Què s’esdevindria si reuníssim en una mateixa habitació l’Amor, la Cultura i el Poder? Crec, Diari Meu, que tot va començar perquè un dia em vaig formular aquesta pregunta, d’altra banda tan frívola i banal.

El Poder: mai un home ha estat reclòs en una presó més segura, més llunyana i més inexpugnable que Napoleó Bonaparte. Tothom sap què va li passar: que el món, fart de les seves ambicions infinites i destrosses inacabables, va decidir tractar-lo com el que és, un geni del Mal. I la llàntia que van dissenyar per tancar-lo i retenir-lo es diu Santa Helena.

L’Amor: durant tota la meva vida només m’ha interessat una faceta humana, aquest misteriós efluvi de l’ànima pel qual els éssers humans ens sentim atrets els uns per uns altres. Estimo l’amor, adoro i venero l’amor, i m’enorgulleix que la llista dels meus amants sigui més llarga que una calçada romana. L’últim i predilecte d’entre tots: François-René de Chateaubriand. A qui estimo més? A l’Amor o a René? Ni jo mateixa ho sé. Només sé que vull posar a prova els límits d’aquesta virtut superior a la qual he dedicat la meva vida: l’Amor humà.

La Cultura: per a una empresa tan agosarada necessito còmplices que l’elevin i la facin fructificar. I una sagrada complicitat, en el sentit més extens del terme, és el que m’uneix a François-René de Chateaubriand, el gran autor del nostre segle (i probablement d’uns quants segles més). Si ho pensem bé, la nostra unió era pràcticament inevitable. Tots dos vam néixer el mateix any, tots dos som esperits sensibles i amants de les arts, i tots dos som fills de l’aristocràcia francesa. La Revolució, el Terror, el Consolat, el Directori, l’Imperi, i, en definitiva, tots els règims i horrors de la nostra època van delmar tant i tant les nostres files, quedem tan pocs nobles gals, que era pràcticament impossible que no acabéssim topant l’un amb l’altre.

Pel que fa a Chateaubriand, què podria dir-se d’ell que ja no fos públic? És la ploma més esmolada i més reconeguda de la nostra era. La més artística i la més militant. La més elevada, la més didàctica i la més amena. El seu estil és suprem; té sentit i bon sentit, gust i bon gust, to i bon to. Què més pot demanar-se a un escriptor? Ah, sí: que militi, que viatgi, que alliçoni i que vituperi. Ell ho ha fet tot, i més, i d’una manera superlativa. Ja és immortal en vida. I a mi m’agrada allitar-me amb la immortalitat. L’estimo, doncs. Del que no estic tan segura és que ell em dirigeixi un amor de la mateixa qualitat.

Així que avui, Estimat Diari, quan la tertúlia quinzenal que convoco al meu castell ha finit i els convidats ens han deixat sols, m’he encarat a René i li he dit:

—Estimat, vós que reflexioneu sobre tantes coses, i ho feu abans i millor que la resta del gènere humà, segurament heu observat un aspecte de la vida que l’art reflecteix com un mirall: que els grans amants, tant de la història com de la literatura, posen a prova el seu amor tot superant dos grans obstacles: una gran distància i un gran adversari.

—Vet aquí una observació tan aguda com exacta —ha confirmat ell—. Marc Antoni, per amor, es desplaça fins a Egipte, i s’ha d’enfrontar al poderosíssim August. O Romeu i Julieta, capaços de desafiar les seves famílies, les més poderoses de Verona. De fet, Romeu recorre una distància fins i tot superior a la de Marc Antoni, perquè és exiliat de la polis, si hi torna haurà infringit la llei. Creua ell la distància més decisiva: la frontera de la norma sagrada.

—No us oblideu de la reina de Saba, que per unir-se a Salomó s’endinsa en els erms aràbics que separen Put d’Israel, i un cop allà pateix el poder dels fariseus.

—O d’Enric VIII —ha afegit Chateaubriand—, que per amor a Bolena s’enfronta a Roma, al Papa i a la cristiandat sencera. I quin viatge, el seu! Transita de la unitat al cisma, de l’ortodòxia a l’heterodòxia. De la salvació a l’infern.

Llavors ha escurat la seva copa i ha canviat de to:

—I ara ajuda’m, bon Déu —ha sospirat ell—, perquè venim de mantenir dues hores de tertúlia literària amb amics i convidats, i aquesta qüestió no l’heu mencionat fins ara, quan tots ens han deixat i no ens escolta ningú. De la qual cosa infereixo que esteu a punt d’exigir-me alguna proesa amorosa.

—Quanta brillantor, d’intel·lecte i d’esperit, concentrada en un sol home! —he rigut—. Perquè no us falta raó.

Jo també he glopejat la meva copa i he afegit:

—Soc la vostra amiga i amant, i soc feliç de no ser res més: delego l’aspiració a la insipidesa matrimonial en les dones mediocres. Però crec que tinc dret a exigir-vos dues proves d’amor.

Quan Chateaubriand pateix un desconcert, cosa tan poc freqüent com la pluja al desert, o mira al cel o s’escandeix vi per guanyar temps. I devia estar molt i molt desconcertat, perquè ha fet totes dues coses alhora: mirar al sostre i omplir-se el got. (A Chateaubriand, Diari Meu, li agrada exhibir aquesta mena d’habilitats, tan infantils com masculines, de l’estil omplir un got fins al límit sense mirar-lo ni vessar-lo).

—Però, adorada —ha implorat—, quina prova més gran puc oferir-vos del meu amor que la meva presència contínua i llibertina, tot i arrossegar les cadenes del matrimoni?

—Els dos reptes que acabem de referir —l’he tallat abruptament—: que per amor a mi cobriu una distància màxima i us enfronteu al rival màxim.

Tot i la profusió de vi que havíem consumit, Chateaubriand ha empal·lidit com el guix. Perquè una ment tan preclara com la seva ja havia endevinat les pretensions que em guiaven.

—D’aquí quinze dies salpa un vaixell amb un destí molt concret. Tinc passatge a bord. I una reserva per a vós si, com espero i desitjo, decidiu acompanyar-me.

Arribats a aquest punt, Diari Meu, Chateaubriand només podia quequejar uns sons gairebé cànids: «no… però… no, això sí que no…».

—Això sí que sí —l’he tallat, ferma, per segon cop—: sempre he desitjat conèixer aquest fenomen històric amb forma humana, aquest individu que ha condicionat tantíssim la meva vida, la vostra i la del món sencer. Una criatura, ara, reclosa com una fera monstruosa. En efecte: com ja heu endevinat, el vaixell es dirigeix a Santa Helena. Vós escolliu: satisfer-me o defraudar-me, acompanyar-me o tolerar que em lliuri a la companyia de Napoleó Bonaparte.

Les exasperacions de Chateaubriand sempre tenen un punt melodramàtic. S’ha posat dret, mantenint tots dos palmells sobre la taula, els braços estesos com pilars. Ha vociferat:

—Ah, no! Mai, senyora de Custine! Esteu confonent l’amor amb la temeritat, el desig amb l’excentricitat! No! Em sentiu? No! La paraula més rotunda de la llengua francesa només té tres lletres: non!

M’he mantingut impertorbablement silenciosa. Però a una dona no li cal parlar quan la seva actitud, el seu cos i els seus ulls, tot alhora, afirmen i confirmen que no cedirà. (En aquests casos, Diari Meu, hi ha una cosa que una dona no ha de fer mai: parpellejar).

Chateaubriand ha canviat d’estratègia. Ha agafat les meves mans amb les seves, i m’ha tractat dolçament pel meu nom de pila, cosa ben inhabitual fins i tot en els moments més íntims, «Delphine, Delphine…», per acte seguit, de sobte, tornar a elevar el cos i el volum de la veu:

—No! Mai! Fins i tot l’amor i la passió tenen límits que els són vedats de creuar! Aquest home és l’horror! Més que això! Un infern l’habita, una vanitat criminal el guia. Ho lamento, estimada, però les forces més imperioses m’obliguen a declinar. No puc venir, no vull venir, no he de venir, i no ho faré. Non! No m’embarcaré!

—Si m’estimeu, ho fareu.

—No! No, no i no. Mai!





16 de març de 1819


Tal com estava previst, avui hem embarcat a Marsella, a una nau que duu per nom Bosphorus. Hi som jo, la meva serventa de confiança, la Fidèle, i sí, per descomptat, François-René de Chateaubriand. (T’ha semblat graciosa l’el·lipsi, Diari Meu?).

I ara em permetràs, Estimat Diari, quatre línies sobre l’objecte real d’aquest viatge tan imprudent i extravagant. Una dona com jo sempre sap si un home està enamorat d’ella molt abans que ell mateix ho sàpiga. Així és. Jo m’estimo René, i ho sé. I ell m’estima igualment a mi, en efecte, però encara no ho sap. Almenys del tot. El que espero i desitjo és que aquest viatge faci cristal·litzar finalment el seu amor per mi. Quan tingui davant Napoleó Bonaparte, l’Emperador del Món, i aquest em desitgi, quan René vegi que la potència humana més gran que ha existit mai es deleix per mi, potser, per fi, els seus autèntics sentiments afloraran a la superfície. Creu-me, Diari Meu: els camins que duen a l’Amor són infinits, i el de la gelosia potser no és el més virtuós, però és el més directe.

Som amants, som amics, som parella, de fet. Desitja el meu cos i el meu intel·lecte, tots dos veterans de mil batalles de llit o de saló. Això és cert i no en tinc cap queixa. I ara mateix, quan prenc notes mentre observo Chateaubriand, dempeus a la coberta, la seva presència em desfà i humiteja quatre llavis: la seva figura esvelta, els seus cabells negres, fustigats i embogits pel vent marí, i aquesta expressió aguda, com d’algú que rumia abismes. Admiro el seu mentó esmolat, els seus dits de pianista, la parsimònia total i concentrada del seu cos. Moro d’amor per ell.

Però, i ell per mi? A René sempre li ha faltat creuar l’última frontera; l’última reticència que implica l’amor veritable: mai no l’he vist rendit, lliurat, feliçment conscient de la immensa grandesa d’allò que ens uneix. Permet-me, Diari Meu, que t’expressi aquesta mancança amb una estampa: després de fer l’amor mai diposita el seu palmell a la meva galta, mirant-me amb un infinit de tendresa als ulls. No. Gira l’esquena per llegir Racine, i crida al servei perquè li duguin cafè i brioixos.

Potser et deus preguntar, Diari Meu, si un detall tan fugaç, que l’amant ens mussiti un «t’adoro» definitivament sincer, es mereix que emprengui el més arriscat i extravagant dels viatges. La resposta: naturalment que sí.

Jo soc Delphine Sabran, marquesa de Custine. La meva vida tota ha estat una imprudència i una extravagància cosides per l’única cosa substancial que existeix a l’univers: l’Amor.





Rumb a Santa Helena


Estimat Diari,

Mai com aquests dies he admirat tant els autors capaços d’escriure relats amens sobre les travesses marítimes. Per què? Doncs perquè la meva experiència és que tot el que es pot dir d’un viatge per mar és que no hi ha res a dir. Cada onada és idèntica a l’anterior i el color del mar és igual al del cel: gris, gris i més gris.

Només em distreuen els jocs carnals amb F. R. (Des que hem embarcat em refereixo al meu amant per les sigles del seu nom ja que temem que «Chateaubriand» sigui massa conegut, fins i tot per a una marineria barroerament inculta). Però, com et pots suposar, aquests plaers ja no són cap novetat, i menys a la nostra edat.

Suposo que et deus preguntar, Diari Meu, com podem conservar en secret l’adulteri a dins d’uns espais tan diminuts com els d’un vaixell de línia. Molt senzill: perquè el vaixell té uns espais pensats per salvaguardar la hipocresia pública. Les cabines són petitíssimes. Però n’hi ha dues de contigües i comunicades per una porta a l’envà que les separa. Als vespres, F. R. entra castament a la seva cambra i jo i la Fidèle, a la meva. Però un cop dins em desplaço per la porta comuna fins al seu llit. La discreció té un preu: cada nit una humil serventa, la Fidèle, dorm el doble d’ampla que dos aristòcrates de la més granada solera. I t’asseguro una cosa, Diari Meu: si el viatge dura gaire més, odiaré els colzes i genolls de Chateaubriand, que cada nit s’encasten en els meus malucs.

El menjar, espantós. Ni la Fidèle, que visita la cuina (si és que mereix aquest nom) per tal de dignificar els nostres plats, se’n surt. A més, el capità ens ha comminat a menjar llimones, i no admet excuses, dilacions ni excepcions. T’ho pots creure, Estimat Diari? El capità al·lega uns estrambòtics motius de salut relacionats amb l’escorbut, que ni em crec ni comprenc. Els plebeus, des dels temps dels germans Grac, sempre estan buscant ocasions per punxar els nobles, això és el que penso jo.

Només una estampa d’interès: per si ens calia entendre el terrible destí de Bonaparte, el segon dia de navegació ens n’ha ofert una mostra. Quan passàvem per davant d’una illeta balear anomenada Formentera, minúscula, el capità ens ha comentat:

—Vet aquí: Santa Helena no és gaire més gran ni extensa que això. L’Ogre, l’ambició del qual no seria satisfeta ni conquerint tota la terra del planeta, ara descansa a un lloc tan reduït com aquest. Tal faràs, tal tindràs.

F. R. em llegeix un resum enciclopèdic que ha embarcat: Santa Helena ocupa, exactament, 121 quilòmetres quadrats. Al zenit del seu imperi, Bonaparte controlava 2.500.000 quilòmetres quadrats.





A bord del Bosphorus


Certa matinada em trobava a coberta, a la part més davantera del vaixell, admirant un tebi sol naixent. I vols saber en què pensava, Diari Meu? La resposta és: en algú que no conec, una tal Marguerite d’Humblié.

Entre les cortesanes de tot el món aquesta dona és un mite, una autèntica llegenda, sí, i molt bromosa, la qual cosa encara incrementa més l’hàlit de misteri que l’envolta. Tot el que se sap del cert és això: que és l’única dona que realment va trencar el cor a Napoléo. Sí, ella. Ni princeses poloneses ni Josefina, que era una bleda i tenia les dents tortes: D’Humblié. Per ella va perdre el cap, exèrcits i fortunes. Es rumoreja que rere algunes de les invasions napoleòniques, rere alguns dels enderrocaments dinàstics efectuats pel gran cors, no hi havia cap alta estratègia, sinó el desig d’acontentar-la a ella. Tanta era la influència d’aquesta dona. (O de la seva vagina). Avui, a tots els palaus del món, quan algú demana a la preferida del rei que intercedeixi per un favor reial, i aquesta vol excusar-se, sempre té a punt una frase feta: «Això el rei només ho faria per una D’Humblié».

I jo em faig aquesta pregunta, Diari Meu: si vull temptar Bonaparte, per tal de generar la reacció d’F. R., hauré d’estar a l’altura de D’Humblié? Quina dona! Digues, Diari Meu: qui és més gran, l’home que posseeix el món o la dona que posseeix l’home que posseeix el món?

Estava sumida en aquests pensaments quan ha aparegut Chateaubriand. Com més ens apropem a Santa Helena, més adquireix la cara d’F. R. el color de les onades i el cel, perennement grisos. Crec que aquest malestar no es deu tant al sacseig de la nau com a la proximitat del seu enemic, fet que, naturalment, m’omple de felicitat femenina.

Ha fet una observació de les seves:

—Avanço sense remei a la topada amb el meu enemic. I fixeu-vos en la paradoxa: encara que ara caminés des de la proa, on som, en línia recta cap a la popa, en realitat no estaria allunyant-me d’ell, sinó apropant-m’hi, perquè el vaixell m’arrossega en direcció contrària i a una velocitat superior. No és aquesta la més perfecta definició del destí?

Un gest de despit, un canvi de tema:

—Estimada meva: cada cop som més a prop de Bonaparte, i d’aquesta justa d’amor que heu organitzat, però encara no me n’heu especificat les normes. Què se suposa, que he de derrotar Bonaparte amb el cap o amb els punys? He d’impedir que ell caigui en els vostres braços, o vós en els seus?

—Les pugnes d’amor —he manifestat—, com menys es concretin, millor. Potser no passarà res, potser passarà tot. Ignoro si sentiré cap atracció per Bonaparte ni si serà recíproca. I en qualsevol cas, jo soc el trofeu: des de quan la Victòria dicta l’Estratègia a cap dels bàndols?

—Dones! —s’ha revoltat F. R.—. El que voleu dir, resumint-ho, és que en la guerra tot s’hi val, i en l’amor encara més.

—Exactament.

—I pel que fa al vostre interès per Bonaparte, que potser no us podríeu conformar amb un llibre d’història? Aviat serà relíquia.

—Això tots, estimats, això tots… Ja tenim una edat. Que potser heu embarcat sense miralls? —he replicat—. Però us confessaré que els grans homes sempre m’han atret. Com a amant que vaig ser del Papa, vaig esdevenir, en certa forma, esperit sant. Com a amant vostra, el gran literat, esdevinc musa. I si ara m’estima Bonaparte, seré, en part, emperadriu. Cap dona, que jo sàpiga, ha aconseguit reunir les tres condicions en un cos, en una sola vida.

Chateaubriand ha inspirat i sospirat, ben fort, una irritació equina als narius:

—Doncs ara us explicaré una anècdota d’aquest home a qui dediqueu un interès tan superlatiu.

»Com bé deveu saber, a les batalles hi ha el que s’acostuma a conèixer com a “bales perdudes”. Projectils que, per atzar, arriben més lluny del previst i a un lloc imprevist. Acostumen a ser bales de fusell, tot i que també hi ha bales perdudes de canó, infinitament més temibles.

»Bé, doncs, en certa batalla, Bonaparte observava les vicissituds del combat damunt del seu cavall i envoltat d’un grup d’oficials, també a cavall, quan la fatalitat va voler que un enorme projectil anés a parar entre els congregats. L’esfera de ferro va escollir un joveníssim tinent, un noi gascó. Quan la fumera va dissipar-se, allà estava el pobre xicot, a terra. La canonada se li havia endut les dues cames i els malucs. El jove i abatut oficial va veure aquella hòrrida estampa: el seu cos desintegrat i un bassal de sang, la seva, sobre la qual flotaven vísceres, budells tous i recargolats, i estelles d’ossos. Aquella seria l’última visió que tindria en vida. L’última? No. El noi va mirar al seu emperador, l’estupor i un dolor infinit reflectits als ulls. Les dues mirades van creuar-se. I voleu saber quina va ser, la reacció de Bonaparte? Petar-se de riure.

»L’atac hilarant va ser tan fort que es va haver d’agafar el baix ventre amb els dos avantbraços, per la qual cosa l’home va acabar lliscant pel flanc del cavall. Al riure boig va afegir-s’hi un singlot agut i contentíssim, de tal manera que, momentàniament incapacitat per dirigir l’exèrcit, van dur-lo a la seva tenda de campanya.

Chateaubriand ha tornat la mirada al sol naixent. L’astre i la tristesa li feien brillar els ulls quan ha sentenciat:

—I per aquest home esteu creuant mig món.





8 de juny de 1819.

Avui la nau arriba a Santa Helena


Quina emoció, Estimat Diari, tocar terra, per fi, després de gairebé tres mesos de navegació, després de fer escala a Cadis, Madeira i Tenerife. I quin alleugeriment, la veritat. Ara bé: que Santa Helena es resisteix als intrusos ho demostra el llarg i penós pròleg que ha antecedit el desembarcament pròpiament dit.

Perquè has de saber, Diari Meu, que per tal de vigilar Bonaparte no es consideren cadenes suficients la distància, la isolació i una força militar de tres mil homes, sinó que a tot plegat s’hi afegeix un poderós escut que navega anomenat «flota anglesa»: quan ja albiràvem Santa Helena, ens han flanquejat i abordat dues fragates. Els oficials anglesos han estat correctes, però exhaustius. Amb les nostres persones s’han contingut, amb el pobre vaixell, no: els soldats han regirat bodega i compartiments, fins i tot han desclavat taulons, tot buscant càrregues ocultes, armes, missives secretes, llibres prohibits, el que fos. Problema afegit: la inspecció encara durava quan el dia ja enfosquia.

—Atracar amb tan poca llum seria d’allò més dificultós —ha dit l’oficial anglès—. Us recomano que ancoreu bocana enfora i desembarqueu demà.

Però el nostre capità s’hi ha oposat amb la mateixa vehemència, o més, amb què ens exigia xuclar llimones:

—Ni parlar-ne! —ha bramat—. Faré el que sigui per estalviar-me una nit en aquesta illa del dimoni. Vosaltres sabeu tan bé com jo que s’apropa la temporada del Bigcripi.

I aquesta, Diari Meu, ha estat ha estat la primera menció que hem sentit sobre allò, el Bigcripi.

—Ximpleries —ha negat el capità anglès.

—Ah, sí? Doncs au, vinga —l’ha reptat el capità del Bosphorus—, contesteu una pregunta: que potser salparan, les vostres magnífiques fragates, quan arribi la lluna nova? Faran la ronda al voltant de l’illa, com és habitual? O potser les amagareu a la dàrsena més oculta de la badia?

I aquí hi ha un detall molt significatiu, Estimat Diari, i és que l’oficial anglès no ha replicat. Quan es retirava, m’he dirigit a ell en el meu millor anglès:

—Bigcripi? He entès bé la paraula, senyor? Què significa?

—No res —s’ha excusat irritat—. Supersticions de taberna. Que potser coneixeu algun mariner que no ho sigui, de supersticiós i de borratxo?

Però ho ha dit evitant de mirar-me als ulls, i s’ha retirat. Jo, inquisidora, m’he dirigit al capità:

—A què us referiu, amb aquesta estranya paraula de «Bigcripi»?

L’home se m’ha tret del damunt amb el seu estil de sempre:

—Vós mengeu llimones.

Així doncs, el Bosphorus ha encarat la badia, que té forma d’embut, quan la poca llum que quedava al món ja era un crepuscle agònic, una franja de color violeta ensorrant-se a l’horitzó. La mar estava insòlitament calma, sense vida, i, al fons, el port de Jamestown, que s’anunciava amb unes poques llums, molt grogues i molt tristes.

Sí, quina esgarrifosa, fantasmal entrada a Santa Helena: entre la foscor que naixia ballava una boira fina i humidíssima, com si les gotetes de pluja dansessin davant dels nostres ulls. Totes les xarxes i cordams del Bosphorus cruixien, com si es planyessin. El Bosphorus ha entrat al port lentament, com la barca de Caront creuant la llacuna Estígia.

Els vaixells allà ancorats compartien tots una curiosa característica: semblaven molt més vells del que eren. Aquest efecte segurament el causava la llum crepuscular, però el fet era que les seves grans veles lluïen arrugades i marrons, com la roba del cadàver d’un antic fèretre.

T’ho puc ben assegurar, Diari Meu: quan, per fi, algú ha posat la passarel·la per baixar de la nau, m’he sentit com si creués les portes d’una tomba aquàtica, un mausoleu envoltat d’aigua, en lloc de marbre.





Primer dia a Santa Helena


Estimat Diari,

Santa Helena és a les illes allò que els cementiris són als edificis públics. No puc imaginar un lloc més lúgubre, l’essència vital somorta, decaiguda. Com que vam atracar tan tard, hem passat la nit a unes habitacions de fortuna, al port mateix, a una casa de fusta de dos pisos.

A primera hora Chateaubriand, la Fidèle i jo hem intentat fer un passeig, ara que per fi som a terra ferma. Per desgràcia, a la porta hi havia dos soldats i un sergent que ens han recordat la nostra condició de presoners eventuals. I aquí, Diari Meu, s’ha fet ben palès que, a l’hora d’afrontar aquesta mena de situacions, el gènere femení està molt més ben armat que el masculí. Perquè en veure els soldats i els seus fusells, F. R. s’ha limitat a emetre un esbufec, girar cua i tornar a reunir-se amb el seu pobre esmorzar. Jo, en canvi, he mirat el sergent de fit a fit, com qui observa un cuc especialment desagradable, i he dit:

—I què penseu fer al respecte? Manar als vostres soldats que clavin les baionetes a les carns de la marquesa de Custine?

I, naturalment, ens ha obert pas, a mi i a la Fidèle.

Per desgràcia, ha estat una victòria contraproduent, perquè en realitat no tenia on anar, més enllà de recórrer les passarel·les de fusta que entarimen el port. Entre els taulons, bruts i molls, sobresortia fang fètid i cadàvers de rates en descomposició. Cossos peluts i espellifats, cues llargues. Això sota els nostres peus. Sobre els nostres caps, la boira de la nit anterior persistia, insidiosa, amagant-nos el cel i mullant les nostres vestimentes com si fossin tovalloles. El pitjor és que no podia tornar enrere, per dignitat. Quina situació tan ridícula! Per fortuna, el mateix sergent que havia de confinar-me ha vingut en la meva salvació: m’ha advertit que em preparés, perquè el governador de l’illa ens citava al seu despatx.

Una estona després creuàvem Jamestown per reunir-nos amb un tal Hudson Lowe, el mandatari anglès de Santa Helena.

La població de Jamestown és tan lletja com remota. Santa Helena, de fet, només va ser colonitzada per qüestions pràctiques: la seva excel·lent posició estratègica al bell mig de l’Atlàntic. Però no ofereix cap encant. Ben al contrari. Jamestown és un dels llogarrets més esquifits que poden existir. Imagineu-vos un torrent que circula enclaustrat entre dues muntanyes ben altes i que desemboca al mar. Bé doncs, sobre la llera d’un torrent així sembla construïda Jamestown: tota la localitat es limita a dues llargues fileres de cases que flanquegen un carrer tan llarg com estret que avança cap al mar.

El pitjor de tot és que al visitant no se li ofereix cap novetat per als sentits: tot i la ubicació extrema de l’illa, aquí no hi ha les alegries tropicals, ni olors ni colors, i es diria que els anglesos, en conquerir Santa Helena, van importar amb ells el seu temps detestable, fred, plujós, humit i perpètuament amarat d’aquesta maleïda boira atlàntica, densa i freda. Sí: aquí la boira és com el barret de l’illa, que sempre sura sobre la seva superfície, uns vapors lànguids i fúnebres. Boira, boira, boira: estic segura que a l’infern no hi ha fum, hi ha boira.

Una cosa puc ben assegurar-te, Diari Meu. I això és que a Santa Helena tot, absolutament tot, gira al voltant del seu reclús. Tota la població, tota la guarnició, tots els individus que habiten l’illa, o sigui tres mil soldats i uns pocs centenars de civils, viuen pendents dels moviments d’un sol home, Bonaparte, al qual, esplèndida ironia, han reclòs aquí perquè no es mogui en absolut.

Que no exagero, que l’ombra del cors tot ho domina, ho palesa la delirant entrevista que jo i Chateaubriand hem mantingut amb el governador Lowe i el seu assistent, un tal sergent Basil Jackson o Jackson Basil, no m’ha quedat clar. No puc recriminar als anglesos que, pel que fa a la nostra presència, esgrimeixin unes precaucions més que lògiques. Al capdavall som dos compatriotes de l’exemperador. Què hi fem aquí? La pregunta és legítima. Però no m’amoïnava: abans d’embarcar-nos, jo havia demanat i obtingut totes les autoritzacions i salconduits pertinents. No. El problema ha estat un altre. Es diu bogeria.

Però abans, Estimat Diari, em permetràs que et posi en antecedents, almenys pel que fa al governador Lowe i les seves relacions amb Bonaparte.

Tal com és universalment conegut, després de Waterloo el món va decidir expatriar Bonaparte a la presó més hermètica: aquest penyal, remotament allunyat de qualsevol costa habitada. Van instal·lar Bonaparte a una casa de l’interior, juntament amb cinc o sis incondicionals que havien decidit compartir la seva última penúria. Un exili tan rigorós mai no podria ser còmode per a ningú, menys per a una ànima tan intrèpida. Però tot va empitjorar, i molt, amb l’arribada d’un nou governador: Hudson Lowe.

Lowe, un militar tan veterà com mediocre, arribava a Santa Helena amb la missió explícita de convertir l’illa en un fortí inexpugnable. Sa Majestat britànica li havia encomanat una missió transcendental: era imperatiu que Napoleó no fugís. Ja existia un precedent, quan es va escapar d’una altra illa, Elba, i les conseqüències havien estat devastadores: una turbulència política a escala continental i els quaranta-cinc mil morts i mutilats de Waterloo. I tot plegat en menys de cent dies!

El conflicte entre Lowe i Bonaparte era tan previsible com inevitable. Lowe va augmentar les mesures de seguretat i va constrènyer encara més els moviments de Napoleó, a qui pràcticament no se li permetia sortir de la seva finca de Longwood, la casa de camp que li havien adjudicat a uns sis quilòmetres de Jamestown, illa endins. I encara pitjor: el guardià va ofendre el pres, ja que Lowe es dirigia a Napoleó com a «general Bonaparte», tot negant-li el títol imperial. Això era el mateix que robar-li la legitimitat i la glòria. Napoleó no podria acceptar-ho mai. Les entrevistes que mantenien ambdós homes eren agres, crispades. Amb un afegit perfectament estrambòtic: Lowe no parlava francès ni Bonaparte anglès, però Lowe sabia italià de l’època en què havia exercit el comandament d’un batalló integrat per corsos monàrquics. I ara, Diari Meu, imagina’t l’escena: un anglès i un francès escridassant-se en italià, en dialecte cors per ser exactes, envoltats d’una petita audiència que no entén ni un borrall del que es diuen, i tot plegat a la fi del món. L’ésser humà té una extraordinària capacitat per inventar els odis més rars.

Però ara, Diari Meu, i encara que sigui per un instant, posem-nos en el lloc de Lowe. El pobre Hudson Lowe era tan presoner de Santa Helena com Bonaparte. Potser més, perquè mentre Bonaparte, a la seva residència de Longwood, es prenia uns relaxants banys d’aigua al punt del bull, els nervis de Lowe estaven sotmesos a una pressió tan constant com colossal. I si, malgrat tot, el Gran Cors s’escapolia? Allà estava el pobre home, obligat a un combat diari contra algú de qui se sabia còmicament inferior: com a militar, Lowe era la representació del perfecte oficial mediocre, mentre que el seu pres era el geni més gran de tots els temps. De fet, què és, exactament, Napoleó Bonaparte? El Geni? El Poder? La Maldat? La Glòria? L’Espasa del Destí o el Destí de l’Espasa? Sigui el que sigui, qui pot tancar i retenir un arquetip?

A més, a Lowe no li faltaven motius autènticament racionals per témer el pitjor: cada nau que recalava a Jamestown duia amb ella nous rumors, més o menys sòlids, però sempre anguniosos. Ara els maçons del Brasil orquestren un complot alliberador; ara un corsari ianqui vol cobrar una recompensa per Bonaparte, tot assaltant l’illa amb nocturnitat. Després és el torn d’antics militarots francesos, sempre irredempts, que es preparen per atacar la gàbia del seu estimat emperador. La llista d’enemics de Lowe creix i creix. Un dia són els patriotes sud-americans, que aspiren a reclutar el millor general de tots els temps per a les seves guerres contra la corona espanyola, i que enllesteixen una flota per envair Santa Helena. L’endemà es parla del sultà turc, que vol una aliança amb Bonaparte. Fins i tot alguns polítics tories veurien amb bons ulls que el vell enemic revifi, cosa que els seria útil en les intrigues de poder. Pobre, sí, pobre Hudson Lowe! Tancat a una illa tenebrosa, de vegetació primitiva, i obligat a un duel quotidià contra un enemic tan poderós que només va poder ser vençut per tota Europa col·ligada, més Rússia! Cada nit que Bonaparte dorm a Santa Helena no pot considerar-se una victòria. I en canvi, si una nit desapareix, la seva derrota serà total i absoluta. Siguem indulgents: a qui no destrossaria els nervis, una tasca així? Lowe és mediocre, sí, però té prou llums per comprendre la seva mediocritat. Hem creuat la porta del seu despatx, hem segut davant d’ell, i n’he tingut prou amb una ullada per comprendre-ho: l’home ha embogit.

El despatx del governador és com totes les estances de Santa Helena: un lloc insà, estret i reduït; sostre baix i folrat de llistons, com el sòl, llistons que cruixen a cada pas. Les finestres, com espiells de fortalesa, no deixen entrar gaire llum. I com que, a més, a fora regnava la sempiterna boira atlàntica, ens aclaparaven unes tenebres irreals, com d’artifici: sobre la taula descansava un quinqué encès tot i que no era ni migdia!

Assegut una mica enrere de Lowe, així com els dimoniets que xiuxiuegen l’orella als sants, Basil Jackson. Quan hem entrat, no s’han dignat a posar-se drets, ni l’un ni l’altre. Aquest tal Basil vestia uniforme de sergent major, però el seu aspecte feia pensar en algú més exòtic que un soldat: una mena d’ésser albí, els cabells astoradorament blancs i llargs, com els d’una bruixa de conte, tot i la seva relativa joventut. De ben segur que la disciplina castrense no toleraria aquell tall de cabells, però Santa Helena és molt lluny de tot, també dels reglaments militars. Exhibia uns llavis més viciosos que sensuals, i uns ulls que no parpellejaven, com els dels dements, tot i que, a diferència del seu amo, Jackson no estava boig, ni molt menys: controlava perfectament la seva mirada, que buscava menysprear-nos i intimidar-nos. Té unes cames molt llargues i maques. Sense l’uniforme, prou desarreglat, per cert, un tindria la impressió d’estar tractant amb un delinqüent, morralla extreta dels pitjors barris londinencs. Això també revelava una de les febleses primordials del governador: la guarnició era l’únic instrument de Lowe per contenir un monstre superior com Napoleó, i Basil era la seva corretja de transmissió amb la tropa. Basil li garantia que en aquella illa perduda, on era tan fàcil que la disciplina es relaxés, els homes li seguirien sent fidels i obedients. En conseqüència, sense Basil el governador Lowe no seria res. Per això, com de seguida hem sabut, Lowe mimava i consentia tantes coses a «l’estimat Basil». Per què havia escollit Lowe com a segon un trinxeraire com Basil Jackson? Segurament perquè els millors guardaboscos sempre són caçadors furtius reconvertits. Aquest, com ja he dit, ens observava amb un posat foteta, entre divertit i arrogant. I amb els dits jugava amb un curiós objecte, un llarg cilindre de cuiro que li penjava allà on els oficials acostumen a dur un sabre o una espasa i la seva funda.

Pel que fa al mateix Lowe, no podia causar una impressió menys favorable. És ben poc agraciat. La culpa recau sobre aquest os que els humans tenim just rere les celles. En el cas de Lowe és d’allò més prominent, com una visera, amb la qual cosa la seva mirada semblava eternament emboscada, així com una aranya al fons del cau. Té una boca curta i gairebé sense llavis, que anuncia crueltat. Però insisteixo: no crec que pugui acusar-se de maldat a Lowe de la mateixa manera que no té gaire sentit acusar un dement dels seus crims.

Santa Helena, constato i afirmo, l’ha fet embogir. Els seus actes i pensaments no s’aparten ni un àtom de Bonaparte, que el posseeix i consumeix. Napoleó estava més present en aquella cambra, de fet, que jo o F. R. Molt més. En la curta audiència que ens ha concedit, de la boca de Lowe no ha sortit ni una paraula que no estigués vinclada al cors, de la mateixa manera que les àncores ho estan al vaixell, i sense el vaixell perden el sentit de la seva existència.

No havíem tingut temps ni de seure quan ens ha etzibat:

—Així, doncs, heu vingut fins a l’últim domini de Sa Majestat armats amb el propòsit d’entrevistar-vos amb el general Bonaparte…

I ha deixat la frase a l’aire, inconclusa, com si esperés que nosaltres mateixos consuméssim aquell principi d’acusació. Chateaubriand, que òbviament es considerava superior a un batalló sencer de Basils i Hudsons, ha replicat:

—Ah, però, que potser hi ha algú més, a Santa Helena?

L’espina dorsal de Lowe encara s’ha posat més tensa. Basil, ben al contrari, encara s’ha relaxat més a la seva cadira, com qui està a punt de gaudir d’un espectacle. Jo he tingut por: F. R. no volia entendre que la seva intel·ligència només ratificaria les sospites maniàtiques de Lowe. Aquest ha llegit unes notes que li havien proporcionat:

—M’informen que vós, senyor François-René de Chateaubriand, escriviu. Puc preguntar-vos quina mena d’escrits?

F. R. només podia prendre’s com un desaire que Lowe no conegués l’autor més afamat de França, així que ha replicat amb un sardònic, escarit:

—Sublims.

Una pausa i Lowe ha continuat, impertèrrit:

—Informeu-me: conserva a França gaires partidaris, el general?

—Això depèn.

—De què?

—De si governa o no governa —ha dit Chateaubriand, i s’ha esplaiat—. Quan va fugir d’Elba, els diaris publicaven: «El Monstre s’ha escapat». L’endemà: «El tirà ha desembarcat. El seu destí finirà a les muntanyes, com els bandolers». L’endemà: «Bonaparte s’apropa a París». L’endemà: «L’Emperador entra a la capital. La joia és universal». L’opinió del populatxo és voluble.

—No tant com la vostra —ha dit Lowe, en una rèplica que verament sorprenia, per aguda, que provingués d’una ment tan petita com la boca per la qual s’expressava—: abans que Bonaparte accedís a la púrpura, vós l’odiàveu i combatíeu. Quan va ocupar el tron, vós vau ser, ni més ni menys, que un dels seus ministres i suports principals. I ara que la Fortuna l’ha abandonat, pel que diuen els meus informes, torneu a odiar-lo.

F. R. s’ha enrojolat. Fins i tot a la trista llum d’aquella cambra podíem apreciar la vermellor de les galtes. Ha alçat perillosament la veu:

—Jo només estimo França! Vaig secundar Bonaparte en la mesura que la seva obra es corresponia amb els interessos i la grandesa francesa. Quan van divergir, quan es va convertir en un egòlatra suïcida, vaig combatre’l.

Basil Jackson, almenys, feia preguntes més precises. Ha dit, el to desganat:

—I per quin carall voleu entrevistar-vos amb ell?

—Assumptes privats.

—Això, aquí, no existeix —ha respost Basil, i per primer cop ha esborrat el seu somriure foteta.

La temperatura pujava. El gir culminant: quan la insània mental de Lowe ha quedat al descobert. En cert moment, s’ha posat el polze als llavis, com un nen petit. Pots imaginar-ho, Diari Meu? El governador es llepava el dit mentre atenia uns perfectes desconeguts! Parlava sense mirar-nos, les paraules obstruïdes per l’ungla i el gruix del dit. Divagava, erràtic. Escoltar-lo era confondre’s. He mirat Basil, silenciosament alarmada, demanant-li explicacions amb els ulls. Aquest ha rigut, en una discreta veu baixa, com qui contempla un número de pallasso prou conegut, sempre graciós, però la reiteració del qual cansa i fastigueja. De fet, crec que buscava la nostra complicitat. Allò que venia a dir-nos era: «Que ho veieu, a quin Cèsar boig estic obligat a servir?». Però jo començava a tenir por de debò. Si deixava que F. R. s’emboliqués en un combat dialèctic, no tenia cap dubte del resultat: la retòrica d’F. R. en sortiria guanyadora, i nosaltres perdedors.

Chateaubriand no se n’adonava, però estàvem a un pas d’acabar al costat de Napoleó, sí, però per sempre. F. R. seguia ofenent Lowe amb unes fintes retòriques d’un nivell intel·lectual astronòmic. Per què ho feia? Perquè els homes superiors acostumen a no entendre el perill que signifiquen els homes inferiors, quan, de fet, són els únics a qui haurien de témer. El dit de Lowe cada cop entrava més i més en aquella boca sense llavis. I això era un molt mal presagi.

Fins aquell moment, i per la meva condició femenina, m’havien exclòs de l’interrogatori debat. M’he alçat abruptament de la cadira reclamant els seus ulls. I he proclamat:

—Com podeu constatar, excel·lències, el senyor de Chateaubriand i la meva persona es van conèixer a una edat en què els amants s’esforcen més per mitigar els seus dolors que per excitar els seus plaers.

Basil i Lowe, i també F. R., m’han mirat, sorpresos per aquella confessió de les relacions que manteníem. He fet una pausa i acte seguit he alçat lentament una mà teatral, el puny tancat:

—Però arribats a aquest punt, senyors, cal admetre i confessar el propòsit real de la nostra presència: alliberar l’emperador.

A Chateaubriand una mica més i se li desencaixa la mandíbula inferior. Basil i Lowe s’han quedat muts. S’ha fet un silenci tal, que podíem sentir tots els corcs de la casa. (En la meva opinió, Amic Diari, les llegendes angleses que versen sobre cases encantades tenen un origen purament arquitectònic: edifiquen les seves cases de fusta, sostres i escales, i la fusta sempre transmet cruixits misteriosos que inevitablement fan pensar en presències sobrenaturals).

Basil ha estat el primer a reaccionar. Ha creuat les mans sobre el ventre i m’ha preguntat, distès:

—Ves per on. I com penseu fer-ho?

—Benvolgut senyor: els plans d’acció, com més simples, més eficaços. Els registres no ens han desposseït, ni a mi del meu vano ni al senyor Chateaubriand de la seva ploma. Units, ens obrirem pas armats amb els nostres poderosos instruments delmant les fileres de la soldadesca a cops de vent i de tinta. Quan haguem derrotat el regiment que ocupa l’illa, abordarem el vaixell més digne de l’emperador i tornarem tots tres a França, ufanosos i triomfals. Vet aquí.

Encara que sembli mentida, Diari Meu, el silenci s’ha perllongat una estona eterna. Nyic-nyic-nyic, feien els corcs. Basil ha demostrat que tenia les llums més clares, perquè ha esclatat a riure, per fi. Una riallada de taberna, escandalosa i grollera.

Lowe s’ha tret el polze de la boca. Ara es mirava el seu ajudant de camp, pendent del seu criteri, talment com si l’autèntic governador fos Basil Jackson. Aquest, indolent, s’ha gratat el coll de la guerrera, sota la galta dreta, i ha dictaminat:

—Fotin el que vulguin.

Ha fet la frase així, sense el «que» abans del «fotin».





A la fonda


Et deus preguntar, Diari Meu, per què continuem residint en aquesta fonda miserable del port, farcida de legions de corcs sorollosos, en lloc d’enfilar directament cap a la residència de Bonaparte, Longwood. La resposta, Estimat Diari Meu, és que Bonaparte continua actuant com un emperador: primer cal demanar-li audiència, i després esperar la seva augusta convocatòria.

Tot just hem enviat una nota a Longwood anunciant la nostra presència i demanant cita.





L’endemà


Bonaparte no contesta.





L’endemà


Sense resposta. Plou. Corcs. Molts corcs. Puc sentir els seus xisclets, insidiosos i molt aguts, com mil violins sords.

Torno a pensar en la senyora D’Humblié. És possible que només sigui un mite, m’he dit. El seu cognom, Humblié, sembla una contracció de les paraules «humil» i «oblidar». I si aquesta amant prodigiosa només fos una invenció del populatxo?





L’endemà


No contesta.

Què deu rumiar? De debò té gaire cosa més a fer, en aquest presidi humit? Poques vegades rep visites de tan alta qualitat.

—M’odia —s’explica F. R.—. I gaudeix fent-nos esperar.

Potser sí. Però no podem saber-ho del cert. És Napoleó Bonaparte: sempre està present, encara més quan no hi és.





Un dia més. 13 de juny de 1819


Sense notícies de Longwood.

Per això hem fet un viatge tan llarg? Sí, Diari Meu, ho sé: qui fa esperar es manifesta superior a qui espera. De fet, quan alguna amiga em sol·licita consells d’amor sempre li dic el mateix: «feu que esperi». L’espera incrementa el desig de l’amant i desemmascara els farsants. Al llarg de la meva vida amorosa he fet esperar dotzenes i dotzenes d’homes. No hauria cregut mai que un dia m’infligirien, a mi, aquest dolç martiri. I constato, a contracor, un fet poc lloable: que amb les dones també funciona. Vull veure Bonaparte, ho vull i ho desitjo, i al final el desig que s’acabi l’espera es confon amb el desig per qui ens fa esperar.

F. R. renega cada dia més.





Encara a la fonda


Sense resposta de Longwood.

No sé si aguantarem gaires dies més, en aquesta fonda portuària. Aquí tot està florit: àpats, parets i matalassos. Els llençols sempre estan humits. Tot són fongs. El menjar és repugnant. La carn, dura, tendrums i res més que tendrums; la verdura, aquosa. La casa put a col bullida. F. R. ha tingut una idea: marxar de Jamestown i llogar habitacions a alguna granja propera a Longwood. Almenys ens lliuraríem de les humitats portuàries.

Hi estic d’acord. Per sortir de la localitat, però, ens caldria el permís del governador. Tanmateix, aquí un cop de sort: durant un dels nostres passejos hem coincidit amb Basil Jackson. Ell i quatre soldats es dirigien als magatzems del port a carregar subministres amb un carro gros. No duia espasa ni baina. En lloc d’això, he observat, transportava una funda cilíndrica a l’esquena, lligada en bandolera per una cinta. Curiosa posició militar, Santa Helena, on els oficials jutgen més eficaces les ulleres allargavistes que els sabres.

Li hem explicat les nostres cuites. Ha baixat del carro, les llargues cames enfundades en uns pantalons tan blancs com els seus cabells, ha estirat els braços amb mandra i ha dit, sardònic i desentès:

—Sa Majestat us garanteix una total llibertat de moviment. Això sí: només a l’interior de l’illa.

Els soldats que l’acompanyaven han esclatat a riure.





Mudança de Jamestown


A Santa Helena la naturalesa viu una tardor eterna. Mentre el cotxe que hem llogat avança lentament cap a l’interior de l’illa, jo, F. R. i la Fidèle mirem per les finestres, ansiosos de novetats paisatgístiques. Per desgràcia, la llum apaivagada d’aquest país amb prou feines ens permet veure més enllà de la vora del camí. El pitjor de tot: ni tan sols sabem on anem. El cotxer ens ha informat que hi ha una casa, ruta amunt de Jamestown i molt a prop de Longwood, (o sigui, de Bonaparte) on no tindran inconvenient a llogar-nos habitacions i serveis. O això diu.

Arribem abans d’allò previst: certament, a Santa Helena les distàncies sempre són curtes. És una casa rectangular, de fusta: a l’hora de construir domicilis, es diria que els anglesos tenen fòbia a la pedra. A Europa seria una barraca gran, a tot estirar; aquí no és del tot desagradable, almenys pels paràmetres locals. El cotxer ens ha deixat a la porta, i quan baixava el nostre voluminós equipatge no s’ha estalviat una ironia molt fina, si jutgem la finesa segons els paràmetres locals:

—Rebufa, noi! —ha exclamat quan descarregava del sostre l’últim bagul—. Ara ja sé què és, un aristòcrata francès: algú que carrega l’equipatge de sis persones.

Acte seguit, i vet aquí la sorpresa, ha espetegat les regnes i se n’ha anat sense més dilacions. Talment! Comprendràs, Diari Meu, les incomoditats i perjudicis que allò ens suposava. Ni tan sols havíem picat a la porta d’aquella casa solitària, aïllada a una clariana d’un bosc fet de vegetació estranya. I si no ens obria ningú? Què faríem si no ens oferien hospitalitat o prestacions? Chateaubriand ha perseguit el cotxe, un bon tram, cridant uns indignes i lamentables «eh, eh, eh!» i fent voleiar un gran mocador a l’aire. Inútilment.

Totes les nostres esperances es resumien i concentraven en un rectangle de llistons que feia de porta. Vista de prop, la casa encara era més humil del que ens havia semblat al principi. Les cases, com les persones, neixen i un dia moren, i aquella es diria que estava en l’última vellesa.

Hem picat a la porta. No res. «Hola, hola?!», ha fet F. R. Cap resposta. Curiosament, qui ha pres la iniciativa ha estat la Fidèle:

—Però que no ho veieu? —ha dit—. Està oberta.

Ha empès la porta i ha entrat decididament, com si fos casa seva.

A dins, els clarobscurs illencs encara eren més intensos, perquè les finestres són d’allò més petites i perquè dels laterals defectuosos de la xemeneia, extremament primitiva, fugien fils de fum. Trepitjàvem un àmbit molt pobre i al punt de ruïna. I per tot arreu els nyic-nyic-nyic dels corcs, legions de corcs, tan invisibles com omnipresents. El fum, la boira que entrava per una finestra, els corcs, tot plegat començava a intimidar-me, quan ens hem adonat que la barraca tenia un habitant.

Una dona, la pell de color cafè. Molt petita, fràgil com una nina, i un mocador al cap. Vella, molt vella. Manipulava una olla, al foc, i encara no ens havia descobert. La Fidèle ha entès que era sorda. La dona s’ha girat mirant-nos mentre s’eixugava les mans amb el davantal. Tot i que tres estranys havien envaït el seu domicili, no considerava el fet, en absolut, com una intrusió.

—Té més arrugues que el cul d’un elefant —m’ha dit Chateaubriand sense que li preocupés el més mínim si la dona podia entendre’l o no. Parlava una mena d’argot, barreja d’anglès, francès colonial i alguna llengua africana. I s’expressava en veu molt alta, com si nosaltres també fóssim sords. (És curiós, Diari Meu, com la sordesa és un defecte que aquells que el pateixen sempre extrapolen a la resta del gènere humà).

—No, no! —s’ha exclamat—. Casssa de monssié Boney més amunt! Munt, munt!

I assenyalava la direcció amb un dit increïblement llarg.

—Sí, ja n’estem informats —l’ha tallat Chateaubriand—. El que volem és allotjament. Menjar i habitacions. Amb llençols nets. M’enteneu? Llençols!

Certament, Diari Meu, jo no havia vist mai una persona amb la pell tan i tan arrugada. Era com si tot el seu cos fos una pansa resseca. I a part de sorda estava mig cega. Arronsava els ulls com un xinès, intentant discernir qui eren, aquells curiosos visitants. Simplement no podia creure que ella fos l’objecte de la nostra presència, i ha insistit:

—Boney muuunt, milla més muuunt!

Per segon cop, la Fidèle ha vingut en el nostre rescat. Ja saps, Diari Meu, que les persones de la mateixa condició intimen més fàcilment. Ella i la vella negra s’han assegut juntes, l’una al costat de l’altra. La dona s’ha inserit a l’orella un cargol de mar, com una trompeteta, i ha escoltat les pacients paraules de la Fidèle. Aquesta ho ha resumit:

—Es diu Umbé. Ens llogarà tota la casa, si volem. No sap quin preu demanar-nos, però té llençols de recanvi i orinals.

—Gràcies al cel —ha sospirat Chateaubriand—. Almenys dormirem sota sostre. Miserable, però sostre.

Mentre deia això, ha dipositat el seu barret sobre una tauleta arrambada a la paret. I aleshores, Diari Meu, s’ha esdevingut un fenomen insòlit: el barret ha començat a moure’s sol! No podíem creure el que vèiem: s’arrossegava per la taula, impel·lit per una força tan misteriosa com erràtica. I sentíem els nyic-nyic-nyic habituals dels corcs, ara més forts que mai.

Dut per l’instint del propietari, Chateaubriand s’ha apoderat del barret, alçant-lo de la taula. I el misteri ha quedat al descobert: una rata, de la mida de mig conill. Lliure del barret, s’ha alçat a dues potes i ens mirava, insolent, entre el fum que s’escapava de la xemeneia, entre la boira que envaïa l’estança. Els narius se li contreien i expandien ensumant-nos; el seu brut pelatge es fonia i mistificava amb l’ambient que ens envoltava.

Rates.

Estimat Diari, aquests sorolls, aquests nyic-nyic-nyic omnipresents a la fonda, a la casa del governador, a ca la Umbé, no són de corcs, són rates. Rere cada envà, sobre cada sostre, sota els sòls de fusta, i aquí tot és de fusta… Rates. Tota l’illa n’està infestada. Rates.





Tercer dia a la casa de la senyora Umbé


Per estrany que soni, Diari Meu, l’humil casa de la Umbé sembla que sigui l’únic lloc de Santa Helena més o menys lliure de demència. Potser perquè la vella Umbé ignora qui és, Napoleó, a qui aplica el carinyós diminutiu anglès de «Boney», i viu al marge de la seva asfixiant presència. Tot el que sap és que hi comparteix veïnatge. Qui ho anava a dir! Aquell que un dia va ser l’home més poderós de l’univers, ara té per veïna una dona negra, vella, sorda, mig cega i exesclava. I al respecte, Diari Meu, un apunt d’interès: aquesta dona, que està feta d’amabilitat i hospitalitat de la mateixa manera que la resta dels humans ho som de carn i ossos, només amaga una passió i una rancúnia: contra el governador Lowe. Et deus preguntar per què. La resposta: perquè Lowe, tot seguint instruccions del govern anglès, va abolir l’esclavatge a Santa Helena. En la pràctica, això només va afectar un número limitadíssim d’individus. Entre ells la Umbé… per a la seva desgràcia:

—Lliure! Jo! —plora i es plany a crits—. Quan era esclava, l’amo, almenys, tenia l’obligació de mantenir-me. Però l’endemà mateix de l’abolició, i tot al·legant que era lliure, em va fotre al carrer! I com em puc valer jo, pobra de mi, a la meva edat? La llibertat és odiosa!

Però les seves paraules contrasten amb la seva energia: rere la casa, la Umbé hi té un hort i un modest corral integrat per tres cabres i quatre gallines. Obté uns ingressos minsos, però suficients, tot venent llet, ous i verdures als soldats que custodien Bonaparte.

He d’admetre, Diari Meu, que la companyia de la Umbé no em resulta ingrata, tot i la seva ínfima condició. No podem existir dues dones d’orígens més allunyats i dispars: una marquesa francesa i una exesclava negra i criolla. Mai m’havia barrejat amb gent de la seva condició, i he de dir que com a experiència resulta summament instructiva.

Per exemple: jo ho ignorava tot, de les gallines. I al corralet de la Umbé n’hi ha una de graciosíssima. Es diu Trofy, un diminutiu crioll per a «a-Trofy-ada», perquè la natura va adjudicar a la pobra bèstia un cos més petit i contrafet: té les potes tan curtes que només pot caminar a saltirons, però la minusvàlua ha fet que espavili. És molt vivaç, i es deixa agafar i acaronar com un gatet. Avui tenia la Trofy en braços, la Umbé a la vora, i no m’he contingut:

—Quina gallineta tan bonica!

Com totes les persones sordes, més que entendre allò que li diuen, la Umbé ho interpreta. No es podia creure que una marquesa simpatitzés amb una gallina, així que ha tret un ganivet:

—Sí, sí, com desitgeu, senyora! —ha clamat—. Dinarem gallina a la salsa de cacauet!

M’han calgut molts escarafalls per salvar la vida de la pobra Trofy.

Per la resta, el contacte amb la classe servil pot incloure alguns alliçonaments d’allò més pedestres: quan he vist que la Umbé escampava excrements humans pel corral, se m’ha escapat una observació molt directa:

—No sabia que les gallines s’alimentessin amb les deposicions dels pagesos.

La Umbé m’ha mirat, els llavis entreoberts. I m’ha aclarit gentilment:

—No és la meva merda, senyora —s’ha explicat—, són les vostres, de tots vosaltres.

I així he entès on acaba el contingut dels nostres orinals i palanganes. I on comencen els ous remenats que esmorzem cada matí.

Després hi ha el meu amor, F. R. El noto més capficat del que ja ho és per la seva naturalesa d’escriptor. Puc entendre’l. És inevitable que es pregunti: «Què hi fem, aquí?». I té raó. Amb tot, s’esforça per ser atent amb la seva estimada. No se’n surt: vol ser amorós amb mi, però quan ho intenta apareix l’espectre de Bonaparte; imagina i especula contínuament el que s’esdevindrà quan ens reunim tots tres. Preveu i planifica la batalla, a cops de puny o a cops de llengua.

Si F. R. entengués que la finalitat d’aquest viatge no és la seva rivalitat amb Bonaparte, sinó l’amor que compartim, ens en podríem tornar ara mateix. Si em digués amb ulls refulgents: «No sou la meva amiga ni la meva amant, sou l’amor de la meva vida», ens embarcaríem avui, no demà, i no m’importaria cap emperador; l’amor veritable mai no pot acabar malament perquè l’amor veritable mai no té final.

Però no fa això. En lloc d’explorar els nostres sentiments comuns, i fer que esclatin definitivament, el que em diu és:

—Li fotré un mastegot que li farà més mal que Waterloo.

Ai, la masculinitat. Però l’agitació d’F. R. demostra que la meva estratègia és correcta, i avança: no apreciem del tot allò que tenim fins que estem a punt de perdre-ho.





Al bosc


Vull establir contacte amb Longwood, sigui com sigui. Si he viatjat fins a Santa Helena és per enfrontar l’humà més poderós que ha existit mai a l’amor més poderós que he experimentat mai, i les circumstàncies fan que, aquests dies, només em relacioni amb la Umbé, la més humil de les persones que ha nascut mai.

Em sento més i més melancòlica. Faig passejos pels boscos que envolten la grangeta de la Umbé. No t’ho creuràs, Diari Meu, però la Trofy em segueix com un gos fidel. M’endinso per una vegetació exòtica i esquerpa. I grandiosa: les plantes que hi predominen reben el nom de «falgueres arborescents», perquè són com falgueres però de la mida d’un arbre, boscos sencers d’aquestes plantes, tan primitives com inquietants. Tenen fulles enormes, d’un verd intens, fosc, fosquíssim. I quan dic que són fulles grans, vull dir molt grans: algunes tenen la mida de violins, i les més excessives, de violoncels. Però allò més revelador, més descoratjador i alhora més anguniós, és que al bosc de Santa Helena hi ha tantes aranyes i teranyines com en un vell galliner. Tota l’illa és una mena de tètric casalot natural que flota. M’assec a troncs folrats de molsa amb la Trofy a la falda, i si no fos per ella tindria por. El bec de la Trofy, en canvi, devora tota aranya que se’ns apropa amb una energia ferma i rítmica. Però són passejos breus: el bosc fa massa por per gaudir-lo.

Pel que fa a F. R., en ell es demostra que la cultura sempre és ciutat i artifici, mai natura ni naturalitat. Odia el camp, els animals i qualsevol cicle agrícola. És molt graciós veure’l assegut a un roc, amb un llibre a les mans, i la Trofy picotejant-li els cordons de les sabates, que confon amb cucs.





Encara a ca la Umbé


Avui Chateaubriand s’ha alçat del llit amb un ànim d’allò més bel·ligerant.

—Prou! —ha clamat—. He escrit un ultimàtum a Bonaparte. I si persevera o reincideix en el seu silenci, tornarem a França.

És ben graciosa, aquesta tendència dels homes, sempre proclius a parlar en nom de les dones com si fóssim nenes o no hi fóssim.

—Doncs jo m’hi trobo prou bé, a ca la Umbé —he contestat tot acaronant la Trofy i fent un rodolí d’allò més improvisat.

I he definit la meva postura:

—Escriure-li sí, ultimàtums no.

Em sembla una qüestió prou lògica: si Bonaparte se sent pressionat ens engegarà, per dignitat, i adeu cita. F. R. m’escridassa: per què, al·lega, la seva dignitat hauria de valdre menys que la d’un criminal a escala còsmica? La Fidèle, que s’ha fet molt amiga de la Umbé, li ha traduït, a crits, el tema de la polèmica. I la nostra amfitriona ha intervingut, ben decidida ella:

—Escriure a Boney? Una carta? Quin coi de carta? —Ha fet un espetec bucal de menyspreu i ha afegit—: Ja l’hi diré jo mateixa, que vosaltres sou aquí i us avorriu molt.

Tots, la Trofy inclosa, hem callat, atents a aquell gir de la situació.

—Vós? —s’ha interessat un incrèdul F. R.

—Sí, és clar. Sovint duc ous a la cuina de Longwood —s’ha esplaiat la Umbé—. I parlo amb monsié Boney, amb qui ja som vells coneguts. Voleu saber una cosa? —ha dit amb un to més confidencial.

—Digueu, digueu —l’ha animat la Fidèle.

—Abans d’instal·lar-se a Longwood, va viatjar molt i molt. Fins i tot va fer una estada a Rússia!

—Rússia! —ha exclamat la Fidèle—. N’he sentit a dir alguna cosa.

—Rússia és un lloc més gran que el mar —ha dit la Umbé, i amb un to més afligit ha precisat—: però hi feia molt de fred, i per això se’n va tornar.

—És clar… —ha corroborat la Fidèle—. El fred és molt dolent per al coll.

—No, no —ha replicat la Umbé—. Monsié Boney només pateix del ventre, com sa mare. Jo li faig infusions, que li calmen els dolors i que aprecia d’allò més.

La Umbé ha preparat un cistell amb ous, Chateaubriand ha pretès introduir-hi la seva missiva, escrita amb una cal·ligrafia exquisida.

—Deixeu, deixeu! —ha insistit la Umbé—. Jo el convenceré més que cap paperot.

—M’he passat la nit escrivint-lo! —s’ha indignat Chateaubriand—. És el meu text més fi, amb un estil d’oreneta i depurat com l’essència de sàndal. Fins i tot un ogre com Bonaparte se sentirà commogut per la seva lectura! I vós l’hi dureu!

Qui paga mana, diuen els burgesos, i la Umbé ha acabat per tolerar que la sagrada missiva d’F. R. compartís espai amb els ous de la Trofy. I un instant després, ella i la Fidèle han sortit plegades. Les dues dones ja comparteixen una amistat eterna, només comparable amb la que jo he iniciat amb la Trofy.

Llàstima, això sí, que ningú hagi inventat bolquers per a gallines.

Estimat Diari,

He esperat el retorn de la Fidèle i la Umbé sola, apartada de Chateaubriand, amb qui no volia reprendre cap disputa.

M’he endinsat per un caminet estret, passejant sense rumb i entre arbres de troncs retorçats com banyes de moltó. Aquí el cel és gris, gris i gris. Com el purgatori. Sempre he imaginat el purgatori com un lloc sense colors. Així és aquesta terra tan poc amable: boscos que fan por i cels que desesperen. Una estona després, el cel ha mudat del gris al marró, uns núvols color rata. Molt apropiats. Un vent agressiu removia les fulles i branques d’aquestes falgueres primitivament grans. M’he sentit sola, sola i envoltada per ens invisibles. Rere cada tronc imaginava bèsties, espectres, llops fantasmagòrics. Són pors irracionals: aquí no hi ha llops. Però saber que una por és infundada no disminueix el temor que ens causa. Odio Santa Helena. Ho limita tot; tot menys la part maligna de la nostra imaginació. Tinc por. Corro. En aquest passeig, a diferència del d’ahir, em falta la Trofy. És increïble que puguem intimar tan de pressa amb un animal tan simple.

He tornat a casa ofesa amb la meva feblesa, irada contra el poder de l’illa. Com que estàvem sols, F. R., més sociable, ha apropat el seu cos al meu. L’he engegat. Ha insistit, amorós. L’he escridassat. Ell m’ha agafat el colze. A mi! A la marquesa de Custine! F. R. m’ha tocat, m’ha retingut sense permís. Bufetada. Sonora. El meu palmell contra la seva galta. Amb el cop, sec, s’ha incrementat el volum dels nyic-nyic-nyic que ens envolten, com si la violència entre humans excités les rates que s’amaguen, invisibles, rere cada envà.

A aquests extrems he hagut de recórrer! I amb el meu amant! Ens hem insultat mútuament, jo més a ell que ell a mi. M’escoltava a mi mateixa i no era jo. Així tracto a qui m’estima i m’acompanya a la fi del món? Pararem tots bojos? Com la resta d’habitants de Santa Helena? A la Umbé, la sordesa i la ignorància la protegeixen del malefici de l’illa. Però, i nosaltres? Que potser no hi estem sucumbint? Cada dia més irascibles, cada dia més sotmesos a una realitat deforme…

En aquells moments, gràcies al cel, la Fidèle i la Umbé han tornat, fet que ha aplacat i aplaçat la batalla amb F. R.

—I doncs, i doncs? —ha saltat un impacientíssim Chateaubriand—. Com s’ha manifestat?

—Què? Què? —sordeja la Umbé, posant-se el cargol de mar a l’orella per sentir-lo millor.

—La cita! —crida F. R. a la boca del mol·lusc—. Sap Bonaparte que veure’l ocupa el nostre centre vital? El nostre centre vital!!!

—Sí, sí —respon la Umbé—. Monsié va bé de ventre a l’orinal!

F. R. es desespera. Jo, més dolça, m’enduc la nostra amfitriona a seure, a un angle interior de la casa. Li pregunto, amable, si ha parlat amb el gran home. Si li ha lliurat la carta d’F. R.

—Ah, això! Boney amb prou feines ha llegit la lletra. Ha dit: «Quan algú demana audiència a l’emperador dels francesos, el seu to ha de ser dolç i suau com el bel d’un xaiet a la llunyania, i no això».

—Res més? —s’ha interessat un ofès F. R.

—Després l’ha trencat en vint trossos, molt enfadat, i me’ls ha regalat —ha seguit la Umbé—. Diu que a Europa, després de purgar el ventre, és costum netejar-se amb paper fi. Em costa de creure. Si així és, per què va omplir el món d’herba, Nostre Senyor?

He sentit un buit al cor. Per això he creuat mig món? I el despit, sí, noto la força del despit, que em creix per dins, imparable, com una llavor maligna i prodigiosa. No em vol ni veure. És un fet: Bonaparte m’ignora. I quan un gegant ens ignora, ens sentim nans.

Mentrestant, la Umbé, laboriosa com una formigueta, ha ordenat els trossos de la carta per al seu ús privat. Pàgines immortals de l’avantguarda literària que trobaran el seu destí a la més plebea de totes les rereguardes. No estic segura de si és un succés tràgic o còmic, deplorable o alliçonador. Resto capcota. Així doncs, això és tot? El meu viatge, la meva aventura, tanta inquietud amorosa, tot fineix d’una forma innoble, rastrera i, sobretot, patètica: volia venir per enamorar Napoleó perquè Chateaubriand m’estimi i, al capdavall, el primer m’odia, el segon em menysprea i tots dos senten repugnància de mi.

Però quan estava al punt del plor, la Umbé s’ha regirat:

—Ah, per cert: he parlat de vostès al senyor Boney. Al principi no en volia saber res, però jo li he dit que si no els atenia, s’havien acabat les infusions per al ventre.

I ha conclòs, amb la indiferència de qui parla del temps:

—Diu que passin a visitar-lo. Demà passat, després d’esmorzar.





20 de juny de 1819

Falta un dia per a la cita amb Napoleó Bonaparte


Avui és la jornada de la gran espera. No puc batejar-la altrament. Tant de bo no existís! Diari Meu: per què no podem passar de llarg un dia, de la mateixa manera que passem una pàgina d’una novel·la quan ens interessa tant que volem arribar al nucli de la trama? Doncs no. Això no és possible. He de viure aquesta jornada inútil, la fredor illenca. Les rates.

A migdia he sortit de la casa. Però ja no m’atreveixo a passejar pels boscos sola; són massa ombrívols, massa inquietants. En lloc d’això he parlat amb la Umbé mentre ella reforçava l’hort amb l’ajuda de la Fidèle: pel que m’explica, l’abundància de rates és tal, que si no envoltés l’hort i el corral amb una alta barrera de llistons, les rates devorarien les verdures i fins i tot les gallines. En aquells moments jo acaronava la Trofy, que duia en braços, i la Umbé m’ha explicat mentre clavava estaques:

—La seva Trofy és l’única supervivent de l’últim atac. Em vaig descuidar un forat i, zas!, adeu gallines. No van deixar ni els ossos.

—I la Trofy? Com va sobreviure?

—Es va amagar sobre el llom de la cabra més gran. Les rates no poden amb les cabres.

Quan ha clavat l’última estaca, i la Fidèle ens ha deixat soles perquè havia d’anar a la cuina, la Umbé m’ha parlat amb un to de confessionari:

—Afanyeu-vos. Parleu el que hagueu de parlar amb Boney, i torneu-vos-en a casa. De fet, ja feu tard.

Jo no entenia res.

—Bigcripi! —s’ha volgut explicar—. S’apropa la temporada del Bigcripi! Més val que no hi sigueu, quan aparegui.

Tampoc he entès res. Li volia demanar més explicacions, però en aquell moment ha tornat la Fidèle, i les dues dones s’han submergit en una animada discussió culinària. La Fidèle defensa el julivert, la Umbé la cúrcuma. En això són tan irreconciliables com Orient i Occident ho seran sempre.

A la nit hauria encès un ciri a santa Marguerite d’Humblié, patrona de les putes reials, perquè m’orienti i protegeixi en la decisiva jornada de demà. (És broma. Estimat Diari, que un text sigui íntim no implica que sempre hagi de ser greu. Em dic Delphine de Custine, no Marc Aureli).

Soc al llit. Jo escric aquestes línies, Chateaubriand ronca. De sobte, desperta. Em dirigeix la paraula, greu:

—Voleu veure’l perquè és un geni.

—No —m’he confessat—. Vull conèixer-lo perquè si em dirigeix el seu amor, el vostre amor per mi s’incrementarà encara més.

Crec que no m’ha escoltat. Ha seguit, a la seva:

—No em fa por. Sabeu? No és tan espavilat com diuen.

I ha imitat la veu de Bonaparte:

—«Jo sempre previnc les meves campanyes des de la pitjor de les expectatives!», això afirmava sempre. Però, pel que sembla, un geni tan gran no va preveure que a Rússia feia fred… Bona nit.

Avançada la nit.

Em desperta un somni tan extraordinari com espantós, temiblement recargolat. Vet aquí.

Soc al llit. Sento el tacte d’unes potetes sobre la manta. Desperto. És una rata, passejant just per sobre d’on em conflueixen les cames. Alço mig cos espantada. Però era un somni… No hi ha cap rata sobre el llit, cap rata visible, només audible: entre les foscors de la nostra petita cambra puc sentir els sempiterns nyic-nyic-nyic; rates, rates amagades sota el llit, rere els envans, al sostre de fusta… Nyicnyicnyic. Però no se’n veu cap. Al meu costat, F. R. ronca. Això em tranquil·litza. Torno a aclucar els ulls. Els obro altre cop i sobre la manta hi ha una catifa peluda: són rates, centenars i centenars, una onada de rates. I, dirigint-les, un gat, negre i brut, que corre pels laterals del dormitori, amunt i avall. La por que les rates li tenen genera els seus moviments. El gat ho sap i pot conduir-les, així com els moviments d’un gos pastor controlen els moviments dels ramats. El gat sembla feliç d’acumular-les sobre el meu llit, sobre el meu cos. M’hi fixo: duu bicorn militar, té unes faccions mig felines, mig humanes. Recorda Bonaparte.

Desperto.





El dia de la desitjada visita a Longwood


Longwood no està a més de vuit-centes passes de la casa de la Umbé, distància gens desmesurada per fer a peu. Això sí: és un camí en ascens, i jo temia que els meus cars perfums es dissipessin amb la caminada. Però què hi podia fer? No hem pogut encarregar cap cotxe.

Els boscams que s’obren a banda i banda de camí m’inspiren més por que mai, i m’agafo amb les dues mans al braç d’F. R. Ell no pot evitar d’exercir el seu habitual humor cínic:

—Us agafeu a mi per sostenir-vos o per sostenir-me? Perquè teniu por o per donar-me ànims?

Fem un recorregut terriblement llòbrec: no veiem el cel ni la terra. El cel perquè ens ho impedeix un sostre vegetal, les falgueres gegants que flanquegen el camí creuant-se per sobre dels nostres caps. Les fulles són d’un verd fosc intensíssim. Al mateix temps, els nostres peus són quasi invisibles, submergits en una mena de boira arrapada a terra, fenomen propi de l’illa. Una boira terrícola que recorda aquesta fumera que, segons diuen, precedeix les aparicions fantasmals. Ens creuem amb arbres malalts: dels troncs es projecten grans bolets d’escorça, en forma de bec. Semblen tumors. I pateixen d’un excés de carn, com les nits d’amor massa llargues. Sento calfreds.

Per fi, arribem a una esplanada, on s’erigeix la casa que habita Napoleó. I al respecte diré, Diari Meu, que els anglesos són ben murris: com a lloc on recloure’l, ni ofèn la seva dignitat (amb la qual cosa no pot queixar-se del tracte que rep), ni l’eleva en absolut (amb la qual cosa l’hoste perd tota magnificència imperial). Perquè Longwood no té res d’especial, ni per a bé ni per a mal. Pel que fa a l’arquitectura: imaginem dos rectangles units en forma de T, el sostre a dues ales. Un immoble normal, sense luxes ni tampoc misèries. Una propietat que, a Europa, podria ser la residència rural d’un comptable ben retribuït. Així és la casa on el món ha decidit que el gran Bonaparte consumeixi els seus últims dies.

Però quan encara ens estàvem aproximant, quan amb prou feines havíem arribat a la porta, se’ns ha fet evident que Longwood, com la resta de l’illa, també estava habitat per la insània, i de l’espècie més pertorbadora. Vet aquí com ha anat, Diari Meu.

Un vell criat ens obre, ens fa passar a un rebedor, l’espai quadrat, i ens prega que esperem. El criat, sense badar boca, seu a una cadira molt més pobra que les destinades als visitants, uns seients ricament vellutats, estil Lluís XIV. Mà sobre mà, mut. No ens mira, no respira. La seva feina es limita a obrir i tancar la porta, res més. F. R. i jo, per fer alguna cosa, admirem uns quadres que pengen de les parets, mediocres, i una tauleta sobre la qual descansa una porcellana de plata, magnífica. De sobte, la porta per on hem entrat s’obre sorollosament. Apareix un home, ricament vestit però seguint una moda caduca, un individu madur, que xiscla com un senglar ferit per llances i javelines. L’home fuig pel passadís tapant-se les orelles amb les mans; corre i al mateix temps udola, esbojarrat, la boca oberta i rodona com un pou. A l’instant, i perseguint-lo, apareix un segon home, vestit amb peces de roba igualment anacròniques. I el més estrambòtic: armat amb una mena de petit alfange otomà!

—Montholoooooon! —crida el perseguidor—. Us mataré! Criminal! La justícia serà meva!

El criat no ha dit ni ha fet res, per la qual cosa deduïm que està prou habituat a escenes com aquella. Però com que el miràvem tot demanant explicacions, ha dit:

—El senyor Gourgaud manté una greu disputa amb el senyor Montholon, a qui acusa d’entrar abans que ell al menjador a l’hora dels àpats —s’ha explicat, la veu àtona—. Segons el senyor Gourgaud, això és una greu infracció de l’etiqueta imperial.

Chateaubriand no donava crèdit:

—I el fet d’entrar abans a una habitació justifica que el tal Gourgaud pretengui decapitar el tal Montholon a cops de simitarra?

Però el criat no se sent obligat a contestar-nos. Mira les rajoles, els pensaments molt lluny de nosaltres. Tornem a sentir crits, però ara d’una altra qualitat i provinents d’una altra direcció. Són xiscles femenins. Traiem el cap per una finestra. Veiem una dona madura, els braços alçats, i fent uns crits de màrtir cristiana als lleons. Pel que sembla, intenta impedir l’assassinat, perquè ara Montholon i Gourgaud són a l’exterior, perseguint-se per sota les branques dels arbres gomers que puntuen el terreny de la finca.

—Qui crida és la senyora de Montholon —ens explica el criat sense moure’s de la seva cadira de servei—. Defensa el seu marit de la fúria del senyor Gourgaud.

L’escena fa un gir. Ara Gourgaud cau de genolls als peus de la dona, implorant alguna cosa que no ens arriba. Clava l’alfange a terra. Li somica. Montholon, esgotat per la persecució, es recolza a un arbre gomer. Es diuen coses que no podem entendre, per la distància i perquè tots tres parlen alhora. De cop i volta, és Montholon qui desclava l’alfange del terra… i ara és ell qui persegueix Gourgaud, que fuig cames ajudeu-me!

—Vaja —comenta el criat, encara assegut però el coll girat per mirar a través de la finestra—: pel que sembla, el senyor Montholon acaba de descobrir que el senyor Gourgaud i la seva dona són amants.

Gourgaud corre i udola, rere seu Montholon corre, també udolant, i rere d’ells la senyora de Montholon també corre i també udola, seguint-los. Es perden per un tall del terreny. F. R. i jo ens mirem estupefactes: no estem segurs de si hem de riure o fugir d’aquesta casa embogida.

Chateaubriand, amb un rampell, s’encara al criat apàtic:

—Prou d’escenes! Som aquí per mantenir una entrevista amb Napoleó Bonaparte.

Però tot el que ha aconseguit és que el criat es posés dempeus d’un rampell, bescanviant la seva indiferència anterior per una justa indignació:

—Senyor! —ha clamat el vell criat—. Jo no soc el valet de l’emperador i, en conseqüència, no em correspon aquesta alta funció!

I acte seguit, ben ofès, ha sortit deixant-nos amb l’única companyia dels quadres dolents i la porcellana bona. I vols saber una cosa, Diari Meu? Aquella reacció encara m’ha semblat més boja, més malalta, que la baralla a cop d’arma otomana, perquè la primera escena era pròpia d’unes ànimes excitades fins al deliri; la segona, d’una ment fòssil, una actitud estancada i una vida momificada.

Abandonats, F. R. i jo no sabíem ben bé què fer. Ell m’ha proposat una digna i més que justificada retirada. No cal dir-ho: Chateaubriand se sentiria molt feliç de tenir una bona excusa per suspendre el duel amorós. Però jo he replicat que no havíem arribat tan lluny per desistir ara. Per guanyar temps, li he demanat que em parlés de Bonaparte.

—Li admiro el geni —ha comentat—, i li detesto el despotisme.

—És prou conegut tot allò que us separa. Per què no em referiu allò que us uneix?

Chateaubriand ha mirat el sostre.

—Certament són moltes coses, i gens menors —ha reflexionat amb la sinceritat a un ull i la melangia a l’altre—. Tots dos ens considerem el melic del món. Tots dos estimàvem Rousseau i tots dos vam deixar d’estimar-lo. Ell és cors i jo bretó, dues ànimes perifèriques que han volgut conquerir el centre del cel, però amb destins creuats: jo hauria volgut ser polític, ell hauria volgut ser literat.

Parlava com si ell i Bonaparte encara es passegessin per les Tulleries. Els seus records, però, han estat interromputs per l’arribada del valet de Napoleó, ara sí. Un home menut, vivaç com un ocellet engabiat. D’entrada m’ha semblat un ésser nerviós, però sensat. Error: si a una leproseria només hi habiten leprosos, a Santa Helena només hi poden conviure bojos. Després de l’escena del matrimoni exaltat, i del criat fugisser, el valet ens ha fet un tast de la tercera categoria de demència que habita Longwood: el boig que no pensa el que diu i que al mateix temps diu tot allò que pensa; de sobte, la seva mirada ha mutat a un to aquós, fora de món, i ens ha inquirit càndidament:

—Perquè no deveu ser espies a sou dels anglesos, oi que no?

Era una acusació tan absurda, tan fora de lloc, que F. R. s’ha ofès. Ha tancat els punys a l’alçada de l’engonal i ha clamat furiós:

—Home de Déu! Si ho fóssim, creieu que us ho diríem?

Jo he entès molt millor que F. R. l’estat d’ànim que impera a Longwood; he entès que el valet de Bonaparte i el governador Lowe són perfectes vasos comunicants, on el líquid que es comunica és un recel malaltís. He apartat F. R. i, amb un somriure, he dit:

—Sou molt sagaç. Digueu a l’emperador que, en efecte, estem a sou de totes les potències enemigues de Sa Majestat, però que ens comprometem a no fer-li preguntes indiscretes.

I el valet ha deixat anar un:

—Ah!

I ha estat, Diari Meu, un dels «ah!» més ambivalents que hagi sentit mai, perquè tant podia expressar sorpresa com conformitat, incredulitat, companyonia, escepticisme, menyspreu, tolerància, comprensió, irritació o indiferència. «Ah!». Sigui com sigui, ens ha demanat que esperéssim un moment, que l’emperador ens atendria de seguida, i s’ha retirat.

Per fi. No m’ho podia creure. Per fi, per fi, Diari Meu, estava a punt de ser rebuda per ell, per Napoleó Bonaparte. Què devia sentir, Marguerite d’Humblié el primer dia que va ser en la seva presència? El mateix que jo en aquell instant?

Quan ja érem en l’última espera, mirant la porta per on hauria d’entrar el gran home, Chateaubriand m’ha alliçonat:

—Només hi ha una cosa que Bonaparte odiï més que els banquers anglesos, i això són els prolegòmens.

Em costava d’entendre a què es referia. Ell ha precisat:

—Quan aparegui en escena, ho farà d’una revolada sobtada, per impressionar-nos després d’una llarga espera. Parlarà abans que tingueu temps de finir cap reverència, i anirà directament al gra, aclaparant-nos amb el seu to militar, urgint a la vostra obediència perquè precedeixi les seves ordres. Ell és així.

I mentre es lliurava a aquesta acurada descripció, els ulls d’F. R. brillaven com els d’un hoplita esperant els perses. Ara bé, he constatat que F. R. estava a punt d’iniciar una batalla amb un important dèficit. Perquè a dins de Chateaubriand l’única cosa que està a l’altura de l’odi que dirigeix a Bonaparte és l’admiració que sent pel personatge. Per contradiccions més petites s’han esfondrat imperis. I ara digues, Diari Meu: com podem defensar-nos d’un enemic que adorem? I encara més: que potser no em trobava jo en una posició similar a la de Chateaubriand?

Bonaparte ha aparegut vestit amb la seva famosa casaca verda, el cap descobert, mans i braços a l’esquena. El seu posat era gràvid, com si rumiés greus qüestions d’Estat o planifiqués una batalla futura. Ha entrat de pressa i corrents, com havia predit Chateaubriand, però en contra de la seva predicció, no ha parlat. I et diré una cosa, Diari Meu: quan Napoleó avança directament cap a tu, la sensació que experimentes és que no el mouen les cames, sinó que l’impulsa una mena d’esperit eòlic.

Els seus enemics l’acusen de ser home de talla curta. Fals. És d’una alçada superior a la mitjana, i només puc imaginar que aquest rumor es va estendre perquè sempre estava envoltat dels seus soldats d’elit, la guàrdia imperial, que eren escollits, justament, per la seva gran estatura i, en contrast amb l’entorn, ell semblava home menut. O, simplement, els seus enemics volen infamar-lo, i com que no poden criticar uns mèrits immortals, denigren el seu cos mortal. Acusar els gegants de nans no és una pràctica que hagi inventat la premsa anglesa. En altres paraules: quan els anglesos difamen Bonaparte titllant-lo de petit, no ataquen tant la seva grandària com la seva grandesa.

S’ha plantat a tres passes de nosaltres, mut, escrutant-nos com si fóssim soldats passant revista.

—Us rebo —ha encetat— únicament i exclusiva per intercessió, demanda i sol·licitud d’una vella amiga. Si teniu algun bon motiu per interferir en el meu ostracisme, serà millor que us expliqueu, i ben de pressa.

Però Chateaubriand no s’ha deixat intimidar per aquella entrada.

—Com podeu apreciar, estimada, Bonaparte no va començar la seva carrera militar al cos d’intendència… —I dirigint-se a ell, ha afegit—: Sempre sereu un fumut sergent d’artilleria, que al seu pas tot ho destrossa.

—Accidenti! —ha rigut Bonaparte—. Però si sou vós! Chateaubriand! Esteu canviat… Pel que veig, la tinta fa envellir més de pressa que l’exili. —I ha afegit, mentint descaradament—: No us havia reconegut.

Sobre la presència física de Napoleó Bonaparte: ni l’edat ni les derrotes, ni Elba ni Santa Helena, li han espatllat unes faccions gens desagradables. Adustes però uniformes, si exceptuem una papada de pelicà. El llavi superior és sorprenentment més prim que l’inferior. Té uns ulls bonics, melosos, gens militars, per dir-ho així, i pocs cabells, però sedosos com els d’un nadó. Pel que fa a la part dolenta, vet aquí els aspectes criticables del seu rostre i del seu cos: té les galtes engroguides, de color cera, i per les finestres del nas li apareix una vegetació boscosa. El ventre llueix inflat, tot i que uniformement arrodonit. En general, li sobra carn, que és flàccida a tot arreu menys al pit: si es posa de perfil, el seu cos recorda un estoig ple de tabac. Mostra unes dents no gens ivorianes, cobertes d’una pàtina fosca. La culpable sobresurt de les seves butxaques: pals de regalèssia.

—I doncs, Chateaubriand? —ha dit Bonaparte—. Què us duu fins als meus dominis?

F. R. ha fet un gest galant, posant-se mig de costat, com cedint-me el pas, i mostrant un braç gentilment obert:

—Aquesta dama, la marquesa de Custine, us volia conèixer.

Però aquí, Diari Meu, ha sobrevingut la catàstrofe en forma de malentès: Bonaparte s’ha pres la declaració d’F. R. com una finta retòrica o diplomàtica. I en certa manera, vist amb perspectiva, era una confusió gairebé inevitable, perquè a la natural incredulitat de Bonaparte se li sumava una reconeguda misogínia.

—Au vinga, Chateaubriand! Què m’esteu dient? —ha estat la seva reacció—. Que heu fet el trajecte més llarg, el viatge més tortuós i per la senda més arriscada, la marítima, i tot plegat per un esforç galant? No m’ho crec. Ningú sembra blat per collir palla!

I ha afegit:

—Sou el monàrquic més abrandat que ha vist mai el món. Què teniu, per a mi? Un missatge del Borbó que ara governa els francesos? I en tot cas, què vol de mi, aquell gripau podrit?

En honor de Chateaubriand s’ha de dir, Diari Meu, que ha intentat mantenir-se ferm en la veritat.

—Insisteixo: comparec davant vostre com a simple acompanyant de la marquesa Delphine de Custine.

—Tothom sap —l’ha interromput Bonaparte— que els anglesos requisen tota mena de material escrit que arriba a Santa Helena si té la meva persona com a destinatari. En conseqüència, l’únic motiu que justifica la presència aquí de vós, el més monàrquic dels monàrquics, és que algú us ha dictat un missatge perquè me’l transmeteu de viva veu.

I així, com és propi dels homes d’Estat, han acabat embolicant-se en una trifulga que ni volien ni buscaven, i que no tenia res a veure amb el motiu real de la nostra presència.

—No us duc cap carta de cap sobirà —s’ha impacientat F. R.—, perquè cap sobirà del món vol saber res de vós!

—Els reis són la branca més infecta que conforma l’arbre francès; i els Borbons, la poma més podrida de la branca més vella! —ha replicat Bonaparte—. No són una dinastia, són un tumor!

Aquí Chateaubriand ja ha fet una passa endavant, oblidant-se perfectament de mi, com un cavaller medieval que al camp de batalla només pensa en el combat, no en l’estimada que l’hi ha dut.

—Ha! Bon espècimen sou vós, per criticar la reialesa! Que potser vau governar dirigint mètodes més humans? Us recordo que sota el vostre règim només eren perceptibles dos sons! —ha cridat Chateaubriand—. El miserable xiuxiueig dels delators i els grinyols de les cadenes!

—Oh, oh, oh! —es mofa Bonaparte—. Fixeu-vos si era tirànic, el meu règim, que després que omplíssiu la premsa d’articles difamatoris on em tractàveu de Tiberi i de Calígula, d’Àtila i de Genguis Khan, aquest tirà, aquest dèspota i aquest autòcrata que ara us parla us va nominar, personalment, perquè dirigíssiu la sagrada acadèmia de les lletres franceses!

Això ha encès Chateaubriand encara més. Sulfurat, s’ha oposat:

—En efecte! Això és cert! Tan cert com que vaig haver de renunciar a aquest càrrec sagrat perquè vós, personalment, em vau censurar el discurs inaugural que havia de declamar!

Aquí F. R. s’ha girat cap a mi només perquè necessitava un testimoni.

—I sabeu per què, estimada Delphine? Perquè el meu discurs duia per títol un lema d’una sola paraula: «Llibertat»!

—Hipòcrita! —se li ha encarat Bonaparte—. Les llibertats, o la falta de llibertat, només us amoïnen quan us afecten a vós! La meva obligació era procurar per tota França, i no només per un intel·lectual mimat, pedant i pretensiós!

Aquí Napoleó també ha recorregut a la meva persona, fent-me servir com a testimoni i jutge. S’ha girat cap a mi tot al·legant:

—Per aquells dies França sencera era un polvorí. I el senyor Chateaubriand, guiat per un esperit maniàticament egotista, volia lluir-se passejant una torxa! Quin governant prudent no hauria aturat el braç incendiari?

Com que tots dos, per fi, em concedien alguna atenció, ho he aprofitat per intervenir, dirigint-me a Bonaparte:

—Per què heu acabat aquí? —ha estat la pregunta, i el meu to de veu, pacífic, era tot el contrari del que ells havien fet servir en la seva agra disputa—. Sou un esperit magnificent. Com heu pogut acabar a un test perdut enmig de l’oceà?

Aquell gir ha apaivagat els ànims, almenys una mica.

—Bah! —ha fet un menyspreatiu Napoleó—. La resposta és una paraula: Waterloo. El meu exèrcit estava cansat. Els meus generals havien envellit.

I dit això, s’ha assegut a una butaca, com si el cansat i envellit fos ell.

—Massa victòries… sí… això va ser… —evocava tot passant-se una mà per la cara i pel crani—. Tot cansa… tot… Fins i tot la glòria. És curiós: vaig morir d’èxit.

Quan Chateaubriand ha reprès la paraula també ho ha fet en un to més calmat, més reflexiu:

—Us escudeu rere Waterloo, però si no haguéssiu perdut aquella jornada hauria estat la següent. Oblideu que Europa sencera us odiava. I com podia ser d’una altra manera? Vau encatifar els camps del continent de morts i mutilats, des de Cadis fins a Moscou.

—La guerra no és una bella art; la guerra és una magna art, la més gran de totes, en puritat, i jo hi he excel·lit —ha al·legat Bonaparte sense moure’s de la butaca—. D’altra banda, no conec ni un sol home d’Estat, ni un, per a qui el dolor o la tragèdia humana hagin estat mai obstacles per a la seva obra de govern. Per què no hauria pogut llaurar jo el meu destí? I al capdavall, en política no es castiguen els crims, només els errors.

—Qui afirma aquesta atrocitat moral? —ha exclamat Chateaubriand.

—Vós.

La resposta ha deixat Chateaubriand ben tocat.

—Crec que podeu trobar la cita al Geni del cristianisme —ha reblat un pèrfid Bonaparte—, o potser en alguna altra de les vostres obretes.

—Si fóssiu just —s’ha irritat Chateaubriand—, admetríeu que la meva obra ha estat dictada per una força superior: el mateix curs de la Història, que exigia i clamava pels meus llibres.

—En efecte, aquesta és la diferència entre vós i jo —s’ha imposat Bonaparte—: que vós sou un producte de la Història; jo, en canvi, faig la Història.

Aquella làpida retòrica era el segon gran cop que F. R. rebia en uns pocs instants de lídia. Jo creia que F. R. no sabria reaccionar. Però és un dels grans. Ha avançat lentament cap a la butaca on seia Bonaparte i li ha dirigit unes paraules carregades de sinceritat i emoció.

—En vida vau ser derrotat pel món; però quan us extingiu, el record de les vostres proeses conqueriran aquest mateix món. Feu-vos un favor.

I abans d’anunciar aquest «favor», F. R. ha agafat aire, però en comptes d’esclatar amb violència, ha deixat anar una paraula suau, comprensiva, el to gairebé amorós:

—Moriu-vos.

Tots tres hem callat. Només ha estat un instant, però solemne. Acte seguit, Bonaparte s’ha alçat de la butaca, lent però determinat. S’ha apropat a Chateaubriand fins a creuar la distància mínima de cortesia. Però F. R. no ha retrocedit. Ambdós homes, ambdós genis, han topat els seus fronts, exactament com dos moltons en zel. Quina escena, quin punt de paroxisme! Et juro, Diari Meu, que em veia a venir un esclat de pura violència física. Així que m’he vist obligada a intervenir d’urgència:

—Acabo de rebre notícies del senyor Bernadotte! —he comentat com qui tafaneja en una agradable reunió entre amigues—. Pel que sembla, els suecs són felicíssims sota el seu regnat. Per desgràcia, la malaltia que pateix s’agreuja, i molt.

Permet-me aquí, Diari Meu, un brevíssim aclariment.

Jean Baptiste Bernadotte era un general de Bonaparte, i per cert d’un passat revolucionari d’allò més abrandat. Després de certa batalla fallida va caure en desgràcia a ulls de l’emperador, que l’acusava d’haver actuat amb negligència. Però el destí és voluble: uns anys abans, Bernadotte havia tractat amb suma delicadesa uns presoners de guerra suecs. Quan Suècia es va quedar sense rei, van proposar-li a ell, de qui tenien tan bon record, que acceptés fundar una nova dinastia a Estocolm. I així, per una carambola de la història, un general desmobilitzat va ser promogut a sobirà reial. No deixa de ser graciós, en especial si tenim en compte que, de jove, Bernadotte era un fervent partidari de guillotinar qualsevol membre de la reialesa, sense excepcions.

Bonaparte i Chateaubriand continuaven immòbils, units pels dos fronts i mirant-se amb rancúnia. Però jo notava que m’escoltaven. He continuat.

—Com a amant que vaig ser de l’ara rei de Suècia, puc constatar un detall d’allò més peculiar: que a la natja esquerra Jean Baptiste hi té un tatuatge que hi diu «Mort», i a la natja dreta un altre, de complementari, on es llegeix «als reis».

Els dos homes estaven atents a les meves paraules. I he conclòs:

—Tots dos tatuatges són perennes. I jo em pregunto: quan embalsamin sa altesa reial, què hi faran, amb el tatuatge on hi posa «Mort als reis»?

Bonaparte té més sentit de l’humor que Chateaubriand; ha esclatat a riure abans, l’animositat esvaïda. Reia com un hipopòtam, per dir-ho així, si els hipopòtams riguessin. Em mirava, m’assenyalava amb un dit i, amb llàgrimes als ulls, anava dient, d’una manera inconnexa: «El cul… Mort als reis, Bernadotte… Mort als reis». La riallada li impedia de parlar amb coherència.

A poc a poc s’ha calmat. Ell, F. R. i jo ocupàvem la saleta, dempeus, equidistants. S’ha fet un silenci, que ha trencat Bonaparte.

—Ara ho entenc… Sí… Ara entenc de què tracta aquesta singular visita: de reunir-nos tots tres en una habitació. Vet aquí.

Encara ha reflexionat en veu alta:

—Esteu ben avorrits, a París. Gairebé com jo aquí.

Després, s’ha sentit una campaneta, i ha aparegut el valet.

—Sire —ha anunciat amb la campaneta a la mà—. És l’hora de la conferència.

—Ah, sí —ha dit Bonaparte fent-se el desmenjat.

No hem tingut cap dubte que la tal «conferència» era una pura excusa. De ben segur que el valet estava amagat rere les cortines, des d’on observava, i que ell i Napoleó tenen concertat un gest (per exemple un moviment de la mà, que Bonaparte tan sovint manté rere l’esquena), per aparèixer i suspendre l’entrevista quan a ell així li plagui.

—Per desgràcia —ha dit—, les meves obligacions em criden. Tanmateix, i per la meva part, no tinc cap inconvenient a reprendre aquesta cordial visita demà, a aquesta mateixa hora.

Dit això ha girat cua i se n’ha anat, deixant-nos amb la paraula a la boca.

I quan ha desaparegut Longwood endins, anava repetint d’allò més rialler:

—Ha! Reunits entre quatre parets, a tres bandes. Jo, Chateaubriand, ella… Ha!





Mateix dia, al vespre


Estimat Diari,

És difícil fer un resum cabal de les meves emocions després d’una trobada tan apassionada com inconclusa amb Napoleó Bonaparte. La resta del dia Chateaubriand s’ha sentit molt afectat, tot i que no podria afirmar-se, en absolut, que el gran cors l’hagi vençut en cap aspecte. A la nit la Umbé ha encès la llar de foc, més per combatre la humitat que el fred, i ell ha dissertat tot mirant les flames:

—Bonaparte es va apropar a mi quan vaig escriure el Geni del cristianisme. Recordeu, estimada, que sortíem de la febre revolucionària, que odiava Déu. Jo em vaig creure capaç de fer de pont entre Roma i París, entre França i el papat.

I després d’un silenci, F. R. ha fet una pregunta que, pel to en què l’ha formulat, Diari Meu, més que una inquietud semblava una nafra.

—Vós creieu, ara que l’heu conegut, que si en aquella època hagués insistit més, Bonaparte hauria canviat el rumb de la seva política? Que les meves crítiques l’afectaven, em consta. En el seu cercle íntim es confessava, irritat: «Tinc en contra l’alta literatura, i només tinc a favor la petita!». Això em corrou l’ànima. Potser hauria d’haver fet front comú amb els altres bons autors, unir-nos i, tots plegats, encerclar-lo i comminar-lo així: «La França elevada, la França culta, totes les plomes franceses, us comminen: no cediu a la temptació tirànica. No!». El rumb de la història potser hauria estat un altre. Però m’hauria escoltat? Què en penseu?

Jo també mirava les flames de la llar de foc.

—No ho sé —he dit sincera.

Aleshores, Chateaubriand s’ha posat enèrgicament dret, tot abordant un assumpte ben diferent:

—Bé, en qualsevol cas el vostre desig s’ha acomplert: heu vingut fins al cau de l’ogre i ens hem entrevistat amb ell. Ja podem partir. Demà enfilarem cap a Jamestown per abordar el primer vaixell que salpi.

Jo, estupefacta, no em podia creure el que sentia: demà tornem a estar citats a Longwood, de manera que això no s’ha acabat, ni molt menys. I quan així li ho he manifestat, Chateaubriand ha passat, en un sospir, de la melangia política a l’exasperació amorosa:

—Per què hem de seguir ni un dia més en aquesta illa maleïda? De debò podeu demanar-me res? —ha clamat—. Per vós he pugnat amb Bonaparte! És cert o no ho és?

—Cert és, estimat —he reconegut, però immediatament he afegit—: tan cert com que en aquesta lluita no us guiava el vostre amor per mi, sinó el vostre odi per ell.

Per fortuna, en aquell instant ens ha interromput un soroll gens habitual a ca la Umbé: el d’un cotxe i dos cavalls frenant davant la porta de la casa. M’hi he interessat, més que res per allunyar-me de la vora d’F. R. i així evitar una nova discussió.

He sortit a fora. Era un cotxe de passatgers d’allò més petit, vell i sense pintar. Jo no entenia què hi feia, a aquella hora nocturna, a la casa de la Umbé. S’ha explicat.

Pel que sembla, Basil Jackson ha enviat cotxe i cotxer a buscar ous a ca la Umbé per fer-se un bon esmorzar de bon matí. Els ous de les gallines de la Umbé tenen molt bona fama, o potser són les úniques gallines amb un galliner prou fortificat perquè no les devorin les rates. Però com comprendràs, Diari Meu, al cotxer no li feia cap gràcia recórrer els cinc mil metres que separen Jamestown de la barraca de la Umbé, i menys a aquelles hores. Però com a segon de l’illa, Basil pot exercir aquest petit abús de poder.

—Jo aquí, carregant ous frescos —blasmava el cotxer—, i ell tan feliç, emborratxant-se amb gin.

En sentir això m’hi he interessat.

—Sabeu on para, el senyor Basil?

—Oh i tant! —m’ha dit el cotxer—. L’acabo de deixar a la porta de la taberna, moment en què m’ha manat que vingués aquí, a buscar ous. I pobre de mi que es trenquin a la tornada! Com si no hi hagués sotragades, per aquest camí!

—Pel que fa a l’èxit de la vostra missió —l’he volgut consolar—, tinc un pla perfecte que evitarà qualsevol desastre.

Dit i fet: he entrat a l’hort i he sortit amb un cabàs de vímet i la Trofy en braços. La idea era transportar els ous al fons del cabàs i la gallina asseguda a sobre, perquè els protegís estarrufada amb el seu instint natural. I amb un afegit: jo també he muntat al cotxe. I en fer-ho, totes les forces humanes que m’envolten han intentat impedir-m’ho: la Umbé, Chateaubriand, la Fidèle i el cotxer. Tots.

La Fidèle no volia que sortís de la casa, el cotxer que no entrés a la taberna. Per la seva banda, tant F. R. com la Umbé han insistit en la necessitat, imperiosa, de tornar a França; la Umbé volia que tornéssim per por del Bigcripi, i F. R. perquè sí. Els clams de la Umbé han estat especialment cridaners.

—No és a cap taberna, on heu d’anar, sinó a casa! Embarqueu, embarqueu! —I a causa de la seva sordesa encara cridava més—: Vosaltres no marxeu, i el Bigcripi s’apropa! El Bigcripi!

La meva resposta a tots quatre l’he dirigida només al cotxer:

—Arrenqueu.

Pots imaginar-te, Diari Meu, com és una taberna de Santa Helena?

Un antre pestilent, el sostre molt baix, amb la qual cosa la fumera del tabac creava una mena de núvol que sobrevolava els caps asseguts. Tot eren homes, menys una prostituta. I com és tònica en aquesta l’illa, no s’hi veia alegria per enlloc. Els bevedors no seien junts i cantaven cançons borratxes, sinó en taules individuals i ben solitaris, per única companyia els seus pensaments tristos. Ni el fet que entrés el personatge més inadequat en un lloc com aquell, o sigui una marquesa francesa, ha commogut l’interès dels parroquians, que només parlaven amb les seves gerres.

No m’ha costat gens localitzar Basil Jackson. Els seus cabells blancs i lleonins, la seva alçada considerable, que assegut encara el feia destacar més. També bevia, en solitari, i fumava amb una pipa de cassoleta quadrada. La seva única companyia: aquella funda de cuiro cilíndrica i allargada, de guardar una ullera de llarga vista. No és la primera vegada que la hi veig. Sempre l’acompanya, de fet. Quan es desplaça la duu creuada al pit amb una cinta, com un fusell, i quan descansa, com a la taverna, l’asseu a una cadira, sempre a prop i a la vista.

En veure’m venir no ha pogut evitar meravellar-se, encara més perquè amb mi duia el cabàs i la Trofy. M’he plantat deixant-li els ous a la taula i tot esperant permís per seure amb ell. Me l’ha concedit amb un gest més considerat del que m’esperava d’ell. La Trofy, oportunista, de seguida ha començat a picotejar els brins i fibres de tabac que Basil li oferia amb dos dits.

Basil Jackson és l’home més ben informat de Santa Helena:

—Així que per fi heu pogut veure el bo d’en Boney —ha inquirit—. Quin gran home, oi?

Jo no he contestat, perquè no volia ni concedir ni assentir. Ell tampoc ha dit res, i amb raó: he estat jo qui ha segut a la seva taula; havia de ser jo, qui li expliqués el motiu de la meva presència, que sens dubte excedia el dur-li uns quants ous frescos. Al final m’he decidit:

—Em ronda una curiositat —he començat—: un home com vós, de naturalesa perspicaç i que observa a diari Bonaparte, per força deu conèixer-lo prou bé.

Ell no entenia les meves pretensions, i m’ha animat:

—Continueu.

Jo he deixat de banda els circumloquis:

—Demà torno a Longwood. I si vull que aquesta segona entrevista prosperi més que la d’avui, necessito conèixer-lo millor.

Ell ha canviat la prudència per l’humor.

—Per tots els sants! —s’ha exclamat un divertit Basil—. Però, exactament, què preteneu, senyora?

M’he rumiat la resposta. D’una banda, no volia confiar-me a algú com Basil Jackson. De l’altra, no podia demanar-li que m’expliqués intimitats alienes sense confessar-li’n alguna de meva. He deixat que la meva expressió parlés per mi. Ell, que no és idiota, m’ha entès.

—Uf! —ha clamat—. Uf i uf! No pot ser… Heu vingut fins aquest penyal, perdut de la mirada del bon Déu, i només ho heu fet… per enamorar Boney!

—És clar que no! Per qui m’heu pres? —m’he indignat jo—. He vingut perquè ell m’enamori a mi!

Basil ha rebufat, sorprès i aclaparat. Ha tirat el cos enrere. Em mirava desarmat per la meva audàcia. Al capdavall, havia tingut el valor d’anar a buscar-lo fins un antre nocturn i masculí on només hi érem dues dones, jo i una prostituta tan beguda que caminava a trompicons de taula en taula. En veure-la, se m’ha fet inevitable pensar en Marguerite d’Humblié. I he dit:

—Els homes sempre volen superar altres homes, mai una dona. Nosaltres fem el mateix: no aspirem a superar cap home, sinó altres dones. Hi ha una cortesana, mítica, que és l’única que va enamorar Napoleó Bonaparte, el rei del món. Si jo aconsegueixo que em dirigeixi sentiments iguals, o superiors, que potser no esdevindré la reina del món?

Basil ha fet una ganyota.

—Però encara que fos així, què aconseguiríeu realment?

—Que el meu amor, François-René de Chateaubriand, s’enamori més de mi.

—I plaure la vostra vanitat —ha replicat ell, veloç com el llamp.

Jo m’he defensat:

—Que potser buscava gaire més, Bonaparte, quan es va proclamar emperador?

Ha agafat alè, per preguntar-me:

—I què voleu de mi?

—Hi torno —he insistit—: de ben segur que l’habitant de Longwood no té secrets per al seu guardià.

Com que Basil dubtava, he apujat el to:

—Au, vinga! Vós sou la intel·ligència que autènticament regeix aquesta illa, no Lowe. Qualsevol ho pot veure.

M’ha mirat als ulls, i ha afirmat:

—Aquell dia, al despatx del governador, vós també em vau semblar més espavilada que el vostre acompanyant.

M’ho he pres com una lloança. I com una declaració de companyonia. Al capdavall, Basil i jo teníem alguna cosa en comú: la germanor dels que són eclipsats per una jerarquia immerescuda, ell perquè és sergent i jo perquè soc dona.

—Si us plau, digueu-me —he insistit—: quina és la baula més feble de Bonaparte? Què fa girar el seu cor? Què il·lumina els seu ulls?

Basil ha begut i ha somrigut. Era sincer quan declarava:

—Els seus sentiments i els punts dèbils dels seus sentiments? Això voleu saber? Bé doncs, lamento defraudar-vos: no en té. El requisit, arrel i aliment dels sentiments és la sensibilitat. I a Boney la guerra l’ha insensibilitzat. Com creieu, sinó, que poden dirigir-se aquestes mortaldats en massa, altrament anomenades «batalles», i fins a cent vegades? Boney va perdre la sensibilitat a Wagram, a Jena, a Austerlitz. Oh, i tant, Austerlitz, la seva més gran victòria! Li agrada molt, parlar-ne. I què creieu que recorda? Els mutilats? Els crits d’horror d’aquella jornada? Senyora De Custine: una bala de canó pot travessar els cossos de vint soldats formats. Podeu imaginar tantes mutilacions instantànies? Ara pensi en una escena així, ininterrompuda, repetida i multiplicada per sis hores seguides de combat inclement. Bé doncs, pel que fa a Austerlitz, Boney només recorda una cosa: el sol.

—El sol?

—Sí. El sol d’Austerlitz. Va sortir a temps per dispersar la fumera, o la boira, o assecar el fang, no ho sé, i així els francesos van poder atacar d’una manera decisiva —ha sospirat—. Aquest home no té sentiments febles simplement perquè ja no té sentiments. Si algú arriba al cim del poder, i un poder tan universal, per força els ha abandonat o perdut pel camí. —I ha continuat amb un altre to, ara molt més admirat—: I tanmateix, quin home, quin geni… Va guerrejar vint anys seguits i només va perdre una batalla, Waterloo, i no va ser culpa d’ell sinó dels seus generals, que eren idiotes. Sabeu què? Comparat amb Boney, Wellington només és un cagarro estirat.

Ha demanat una altra gerra i ha seguit bevent i parlant. Estava una mica begut. Encara lúcid, sí, però seva la llengua s’aferrava als «sabeu què?» típics dels còrnics.

—Sabeu què? El 1813 vaig lluitar a França, al final de la guerra. Érem una coalició de set països, i a Boney només li quedava un exèrcit de noiets, tan joves que amb prou feines s’havien fet dues palles. I sabeu què? Sempre ens guanyava. Sempre. Batalla rere batalla. Prussians, russos, austríacs. Anglesos. Podia amb tots nosaltres, junts o separats. Sabeu com ho vam haver de fer, per derrotar-lo? Un traïdor. Un ministre francès, o algú així. Va entrevistar-se en secret amb el tsar de Rússia. I sabeu què li va dir?

Aquí he contestat jo, recitant de memòria:

—«No el derrotareu pas mai, Napoleó, perquè el geni militar del seu cap en solitari supera el de tots els vostres caps plegats».

—Com ho sap? —s’ha sorprès Basil.

Jo he continuat:

—«No el combateu, distraieu-lo. Mentre algun dels vostres exèrcits l’entreté, que tots els altres corrin cap a París i l’ocupin per sorpresa. Amb la seva capital perduda, Bonaparte serà com un cos guillotinat».

I després d’una pausa he contestat la pregunta de Basil:

—Ho sé perquè qui va pronunciar aquestes paraules era un familiar llunyà meu.

—Així doncs, què puc afegir jo, al que ja sabeu de Boney?

—Jo em referia a l’home, no al general.

—No és un home —m’ha interromput—. El que tenim tancat a Longwood no és un ésser humà. És una força sense nom.

Ell ha fet un llarg glop, ha mig contingut un eructe, i s’ha esplaiat així:

—Com deveu haver vist, a la finca de Longwood hi ha cotxes, però no hi ha cavalls. Potser us pregunteu per què. L’explicació és ben senzilla.

»Cada matí, Bonaparte acostumava a fer un passeig per l’illa a cavall. Com és natural, fora del perímetre de Longwood hi havia una guàrdia ben nodrida, una quarantena de soldats fortament armats. Bé doncs, cada cop que Bonaparte sortia de la finca muntat en el seu cavall negre, els meus homes es quadraven. Talment.

»En saber-ho, Lowe va enfurismar-se: “Basil!”, em va escridassar, “ordeneu als homes que no retin cap mena d’honor a Bonaparte. És l’enemic, recordeu-ho sempre!”. Així ho vaig fer. Però sabeu què? Els soldats, malgrat les amenaces de càstig, continuaven quadrant-se al seu pas. “No podem evitar-ho”, s’excusaven. Jo en vaig ser testimoni: tant li feia que s’arrisquessin a vint fuetades; quan Boney apareixia, ells es posaven ferms com taulons. No calia ni que Boney els mirés. I sabeu què? Us juro que mai he vist una tropa tan recta. Ben bé semblava que tinguessin un pal d’escombra cul endins.

»Vaig preferir requisar el cavall de Bonaparte. Sense muntura no sortiria a fer els seus passejos. I sabeu què? A la mínima ocasió, la bèstia s’escapava i tornava fidelment a Longwood. Vam sacrificar-lo amb una excusa inventada. Li’n vam regalar un altre, en compensació. Em vaig assegurar que fos el cavall més salvatge que mai hagués trepitjat Santa Helena perquè Napoleó no pogués muntar-lo. Un poltre, boig des que un ferrer colèric li havia colpejat el cap amb un martell.

Aquí Basil ha rigut, encantat.

—Ha! I sabeu què? Al tercer dia, Boney ja es passejava damunt del poltre boig, ara més pacífic que un xaiet. També vaig requisar-lo. I també va escapar-se en direcció a Longwood. També vaig sacrificar-lo. I és per això que la finca està buida de cavalls.

Ha fet un llarg glop.

—Boney és així. —I ha seguit parlant, mirant-me com si jo fos transparent—: Ell… Boney… Sí… El paio de l’escorxador que va matar el cavall de Napoleó, i el poltre boig, és l’home més insensible que hagi conegut mai. Per cor té un esclop, us ho ben asseguro. I sabeu què? Mentre sacrificava el poltre em deia, referint-se a Napoleó: «No es mereix que el tanquin. Si hi hagués una col·lecta per pagar la seva llibertat, hi aportaria cinc lliures». I sabeu què? Aquest home té un sou de quatre lliures.

I Basil ha conclòs:

—És Boney. Genera aquesta mena d’efectes en les persones, en les bèsties, en l’entorn… La seva influència frega allò que és sobrenatural. Us heu fixat en la mena d’arbres que hi ha al voltant de Longwood?

—Arbres gomers —he contestat—. El bosc és fet de falgueres gegants, però la clariana de Longwood està puntuada d’arbres gomers. És impossible no fixar-s’hi. Els gomers no tenen pràcticament fulles, les seves branques recorden un paraigua sense tela. I sobretot la inclinació que tenen. Els troncs d’aquells arbres s’inclinen gairebé quaranta-cinc graus, com en una reverència servil. Suposo que a causa dels forts vents illencs.

—No és el vent —m’ha tallat Basil.

I de cop i volta el seu to s’ha fet misteriós. Fins i tot m’ha semblat que alguna cosa l’intimidava. T’ho puc ben assegurar, Diari Meu: ell, el Sergent Major més rude de l’exèrcit anglès, intimidat.

—No? —he fet jo.

—No. El vent bufa del nord-oest, i si s’hi fixa els gomers no tomben cap al sud-est, sinó cap a Longwood.

Basil ha mirat a dreta i esquerra, com si tingués por que l’escoltés algú. Fins i tot la Trofy ha deixat de picotejar tabac, prestant-li atenció. Els llargs cabells blancs li queien sobre la cara com un vel. Després, ha apropat el tors cap a mi, per sobre la taula, i ha afegit amb un to confidencial:

—Quan Bonaparte va entrar a Longwood, Lowe encara no hi era, però jo sí. I sabeu què? Us puc ben jurar una cosa: aquells arbres no estaven inclinats. Cap ni un.

Dit això s’ha tornat a tirar enrere, com si s’hagués alliberat d’un pes, i ha alçat un pam la seva gran gerra.

—El cos de Napoleó Bonaparte és un envàs que conté, a vessar, el poder i la glòria, exactament de la mateixa manera que aquesta gerra conté aigua o aiguardent.

M’he rendit. Basil Jackson mai em podria informar de cap feblesa de Bonaparte. Quan m’alçava de la taula, ell m’ha retingut agafant-me un avantbraç amb la mà. Em temia el pitjor, tot i que estàvem en públic. M’equivocava. Només volia advertir-me.

—No hi aneu —ha dit terminant—. Demà no aneu a veure Boney. Una cosa és anar-hi, i una altra tornar-hi.

Jo m’he alliberat fàcilment de la seva presa, estirant el braç amb la gràcia i desimboltura que només una aristòcrata francesa sap mostrar.

—Tothom torna a Longwood —me n’he burlat jo—. Fins i tot els cavalls.

—És cert —ha admès Basil, extremament seriós—. I ara aquells dos cavalls són morts.

Ha fet un llarg glop de la seva gerra, ha mirat la paret, però traspassant-la amb els ulls, com si parlés amb algú de l’altra banda, i ha afegit:

—Què us penseu que és, Santa Helena? Un presidi flotant; la cel·la més gran i més hermètica que el gènere humà hagi concebut mai. Tenim tres fragates voltant el perímetre de l’illa les vint-i-quatre hores del dia, hem barrat amb fortificacions grandioses les platgetes més petites. I si, malgrat tot, algú hostil aconseguís evadir el bloqueig i posar un peu a l’illa, tenim un regiment sencer, tres mil soldats fortament armats, que jo comando. Mai no s’ha vist un dispositiu penitenciari tan poderós. I tot això per què s’ha creat i per què existeix? Per vigilar un home, un de sol. I cregui’m: no escaparà. La meva existència no té cap altre sentit ni finalitat que aquesta: impedir que Boney surti mai de Santa Helena. I ara penseu: de debò creieu que tot aquest parament, Santa Helena tota, es va crear per vigilar el nen Jesús? Mireu aquests cabells meus, tan blancs. No vaig néixer així.

—Ah, no? —m’he interessat.

—No. Jo, de jove, lluïa uns cabells més negres que el gat del dimoni.

—No pot ser —he dit—. Entenc de cabells, i un canvi tan radical és impossible, ni al llarg d’una vida molt més llarga que la vostra, senyor Jackson.

Ha rigut.

—Doncs voleu saber una cosa? Van mutar del negre al blanc en un sol dia.

I ha afegit una sola paraula:

—Waterloo.

—Pel que tinc entès —he objectat—, un horror sobtat pot emblanquir un cabell, o dos, mai una cabellera tan profusa i densa com la vostra.

—Waterloo. Waterloo i els dentistes —s’ha limitat a repetir.

Jo no he entès aquell afegit.

—Perdoneu?

—En acabar-se els combats —ha aclarit ell—, el camp de batalla es va omplir de saquejadors. El que no és tan sabut és que molts d’aquests individus no eren civils belgues, sinó dentistes anglesos.

—Dentistes?

—D’on creieu que surten, les peces de les pròtesis dentals? De cadàvers. I si pot ser, de cadàvers d’homes joves i sans. Tothom sabia que hi hauria una gran batalla, així que la rereguarda de l’exèrcit estava plena de dentistes, tot esperant la seva ocasió. I la van tenir. Van ser els primers a assaltar els morts. Dotzenes, centenars de dentistes de Londres amb un, dos o fins i tot tres assistents cadascun. El dentista assenyalava els morts, «aquest, aquell», i els seus ajudants extreien dents i queixals amb alicates. Per a ells era el paradís: una esplanada infinita farcida de morts jovenets i amb la dentadura intacta! Hauria disparat contra els seus culs. Però sabeu què? Ja no em quedaven forces. I al capdavall, de què hauria servit? De Boney només n’hi ha hagut un, però sempre hi haurà dentistes.

Ha fet un soroll amb la gola, contenint-se o gemegant cap endins, no ho sé, i ha dit:

—Sí… dentistes… En el fons, això és el que no li perdono a Boney: que després de Waterloo vaig perdre la fe en el gènere humà.

Ha fet una llarga pausa, s’ha passat una mà davant dels ulls, com qui espanta una mosca, i ha canviat de tema:

—Jo soc un home civilitzat. Penso que tothom té dret a prendre les seves pròpies decisions. Per això em mortifica la meva posició: puc impedir que Napoleó surti de Longwood, però no puc evitar que vós hi entreu.

No he contestat. No volia escoltar-lo, crec, i he conclòs el diàleg. Li he deixat el cabàs i els ous, però he carregat la Trofy sota un braç. Quan havia fet dues passes en direcció a la sortida de la taberna, però, m’he girat.

—Una última pregunta, que no té res a veure amb el nostre negoci —he dit—: què us suggereix el terme «bigcripi»?

Ell m’ha contestat amb el to de qui admet que parla d’un gremi que no és el seu:

—Una superstició de la gent de mar. No en sé gaire cosa. Vaig néixer a Cornualla però soc més de terra que les patates. Pel que diuen, el Bigcripi és una mena de peix molt gros.

—Com de gros?

—Sabeu què son, els krakens? Uns pops gegantins. Si la pota més petita d’un kraken entrés per la porta d’aquesta taberna, arribaria fins on ara esteu vós i la vostra gallina. Bé doncs, diuen que en l’antiga llengua del mar «bigcripi» significa «menjakrakens». Per què ho pregunteu?

Demà, Estimat Diari, ens espera Longwood. No sé si podré dormir.





Segona visita a Longwood


En blanc. No puc escriure i descriure el que va passar ahir, no puc. Dur un diari ens desfoga i allibera, en efecte. Però aquest plaer esdevé tortura quan es tracta d’explicar la pitjor experiència del gènere femení.

No puc.





Anotació en una pàgina nova del diari de la marquesa de Custine


Sense esma.





Anotació en una pàgina nova del Diari de la marquesa de Custine


En blanc, sense esma.

Diari Meu: el que més voldria a la vida és escriure el que va passar a Longwood, però no puc. Encara no.





Delphine de Custine ha recuperat prou forces, i per fi es detalla la segona, i terrible, visita a la residència de Napoleó Bonaparte


Reprenc, en efecte, el relat suspès. I no ho faig per plaer, com fins ara, sinó perquè consti i no s’oblidi.

L’endemà, tal com havíem acordat amb Napoleó, vam ser davant de Longwood i a l’hora prevista. Vam anar-hi amb el cotxe que la nit anterior m’havia dut a la taberna, i que vaig contractar. Aquest cop volia que ens veiessin arribar amb un vehicle, per desballestat que fos. Hi ha res de més vulgar que ser transportats pels peus a una cita amb un emperador?

Pel que fa a Chateaubriand, no va badar boca en tot el matí. Des que va sortir el sol fins que vam pujar al cotxe, va mantenir la mateixa actitud, ofès, emmurriat com una criatura. Amb prou feines em mirava. No vol ser on és. Odia l’illa i odia Napoleó, enyora escriure i enyora els cenacles literaris. Durant el trajecte fins a Longwood, a dins del cotxe, F. R. no em va dirigir la paraula en cap moment.

Aquest cop el valet imperial ens esperava a peu de porta. I constato que el valet de Napoleó és una mena de rèplica disminuïda del seu amo: vesteix casaca verda, com ell; i així com Bonaparte, acostuma a amagar les mans rere els malucs. Ja ho diuen: els gossos tendeixen a assemblar-se als seus amos. L’home ens va fer passar, i aquesta vegada ens va dur molt més endins dels dominis de Bonaparte. Ell ens guiava, mut i cerimoniós, dues passes per davant nostre.

Fa uns dies, Diari Meu, t’explicava que Longwood és un edifici en forma de T. En la nostra visita de l’altre dia no vam passar del rebedor, però ara podíem constatar que l’estructura interior de l’immoble és molt més complexa. Hi ha una gran abundor de passadissos estrets, com a dins d’una piràmide, i sostres sense llum. Longwood inquieta: els envans vells i falsos, la decoració passada de moda, tot. Quan ja havíem traspassat tres llindes, F. R. es va interessar: «On ens condueixen?». A la qual cosa el valet va respondre, sense aturar-se ni girar-se:

—A la sala de billar. —I va afegir una nota aclaridora—: Sapigueu que és un altíssim honor. Sa Majestat no duu a la sala de billar ni les visites més distingides, només les més plaents.

Ho va dir en un to sever, gairebé irritat, com si no confiés en les nostres capacitats per apreciar una deferència tan elevada. Vam arribar al nostre destí, el valet va obrir la porta i ens va deixar sols.

Certament, la «sala de billar» no tenia aquest nom perquè sí. Una sala rectangular, amb una taula de billar just al centre. Ara bé, no crec que Bonaparte l’hagi fet servir per al seu ús original: la taula estava empaperada de mapes, d’Europa i d’Àsia, dels dos hemisferis, com si l’home estigués preparant una campanya per envair el Turkestan o Tombuctú.

Chateaubriand, per fi, em va dirigir la paraula, tot i que amb un to distant, sarcàstic. Mirava el tapet verd, i va dir:

—I doncs? Bonaparte i jo potser podríem disputar-nos el vostre cor a un duel de caramboles. Els pals de billar sempre fan menys sang que les llances.

—Més que a una noble lídia, sembla que us hagin dut a un trist patíbul —m’hi vaig tornar jo. I, del tot sincera, vaig afegir—: François, si ja no m’estimeu, aneu-vos-en. Que totes les meravelles que hem compartit no les espatlli un acomiadament amarg.

Però ell va replicar:

—El pitjor dolor que pot patir un amant no el causa la gelosia, ni el refús, ni l’abandonament. No. El que pot fer més mal, estimada, són els malentesos.

Va fer una passa cap a mi, i va dir les paraules següents:

—De debò creieu que he deixat d’estimar-vos? Que us he seguit a través de ports i d’oceans, d’illes i exilis, des de palaus fins a barraques, i que al final d’aquest camí l’amor que sento per vós m’abandona així com una mosca, saciada de fruita, reprèn el vol?

I va pujar el to.

—Que n’és de fàcil, que un amant digui «t’estimo», i com n’és, d’excepcional, que les paraules es tradueixin en actes i fets. Però aquí estic. Per vós. A l’habitació del pitjor criminal que el gènere humà hagi mai conegut.

I va continuar:

—Potser em derrotarà, amb la seva perfídia o el seu immens talent. És possible, perquè no soc ni el més poderós ni el més perfecte dels mortals. Però ara mireu-me als ulls, estimada meva, i contesteu la pregunta següent. Tot i que d’aquí uns instants pugui ser vençut i derrotat, creieu que hi ha cap força al món, humana o sobrehumana, que pugui obligar-me a sortir d’aquesta cambra sense vós?

I dit això va agafar les meves mans amb les seves. I a aquelles alçades del seu soliloqui, Diari Meu, jo ja estava desfeta. Perquè qui havia parlat no era l’autor de llibres immortals, el Chateaubriand que disserta amb Júpiter i amb Virgili. No. Era, justament, l’home a qui jo havia vingut a buscar, el motiu del meu viatge fins a la fi del món: «Només sortiré d’aquesta sala amb vós», va repetir, i pel que a mi feia hauríem pogut anar-nos-en en aquell mateix instant i tornar a casa. I permet-me, Diari Meu, la presumpció: aquell llarg viatge s’havia demostrat útil i fins i tot necessari, perquè sense ell l’amor de Chateaubriand potser mai hauria fet eclosió amb aquella força i aquella puresa.

Però el destí, Estimat Diari, sempre juga i consuma; jo volia dir-li exactament això, que ja podíem embarcar-nos, quan Bonaparte va irrompre a la sala de billar impetuós com un toro sense esbravar. El cos una mica inclinat endavant, les mans rere el cos. I en aquesta ocasió sí, la seva conducta va ajustar-se al protocol que, ahir, F. R. havia previst: bramant com si fóssim reclutes, exigint obediència abans i tot d’emetre ordres per complir. I va anunciar:

—Ahir la marquesa de Custine va proposar-nos una cordial reunió a tres bandes entre la meva persona, la seva i el senyor de Chateaubriand. Bé doncs, aquí em teniu.

Vestia una roba elegant, però casolana. Va venir directament cap a mi. F. R. va fer una passa, un dit amunt, així com un advocat que volgués fer al·legacions.

—Crec, sire, que la primera regla consisteix a establir les regles d’aquest joc galant i estrany que…

Però Bonaparte el va interrompre i el va fer callar, cruel i menyspreador:

—Regles, senyor? Voleu establir regles? A l’amor i la guerra no hi ha regles.

No va somriure; es va apropar encara més a mi. Va aturar-se tot just davant meu mirant-me sense parpellejar. De fet, els seus ulls i els meus només estaven separats per un pam, no, per menys distància. I la criatura que habitava a l’interior de la seva mirada, Diari Meu, no hi ha paraules que puguin descriure-la. Què era? Un cos sense ànima o una ànima sense cos? Fos el que fos, ell, o allò, no pertanyia a la nostra realitat, a la nostra concepció de les coses. Era un ésser perfectament aliè a la forma humana d’entendre la vida, l’amor o la mort. Primer vaig sentir un vague interès per allò que m’escrutava, fos el que fos. I abans d’entendre què tenia enfront de mi, em vaig descobrir fascinada i dominada a parts iguals. Com aquell individu que agonitza però ignora, i alhora desitja saber, si anirà al cel o a l’infern. Però per saber-ho li cal morir. Així d’insegura, i de possessa, em sentia.

I aleshores, sense retirar la mirada, sempre clavada en mi, va obrir la boca. I va dir unes paraules. Aquestes:

—Ara, senyor de Chateaubriand, he de pregar-vos que abandoneu les meves dependències.

—Com??? —va esclatar F. R.—. Però això és… no és…

Bonaparte va insistir sense moure un muscle, el to demolidor:

—Fora.

F. R. no se’n sabia avenir. Jo tampoc. I en honor d’F. R. et diré, Diari Meu, que la seva indignació es va traduir en acció i en paraules: es va apropar a mi i a Napoleó com un Jeremies.

—Els vostres drets es limiten a les vostres possessions! I no em consta que jo, ni la marquesa de Custine, us pertanyem en cap dels sentits coneguts de la propietat!

A aquesta nova diatriba Bonaparte va limitar-se a replicar-hi amb el silenci i la immobilitat. Adonant-se’n, F. R. va optar per dirigir-se a mi:

—Delphine, estimada… Sortim d’aquesta casa abominable i d’aquesta illa maleïda. Som-hi!

Però vols saber una cosa, Diari Meu? Jo tampoc vaig moure ni un múscul, ni vaig contestar una paraula. Paulatinament, F. R. va substituir la fúria pel desconcert.

—Delphine? Si us plau, Delphine! Anem-nos-en! —I més irritat—: Delphine!!! No caigueu! Acabem de descobrir el més profund dels amors! Jo us estimo!

I tanmateix, jo no podia contestar. I saps per què, Diari Meu? Perquè no volia. No volia parlar, i no volia marxar.

Això va ser definitiu: la meva falta d’esma i mutisme de gestos, el meu consens tàcit a les pretensions de Bonaparte. Alguna cosa es va trencar a dins de Chateaubriand; jo podia sentir-ho, notar-ho, tot i que no el mirava, perquè els meus ulls estaven units, lligats, als de Bonaparte. I aquest va saldar la qüestió:

—Ja coneixeu la sortida.

I així va ser, Diari Meu, com François-René de Chateaubriand, l’orador més gran des dels temps de Demòstenes i Ciceró, va emmudir com una vella mòmia. «No sortiré sense vós», havia proclamat només uns instants abans. Però aquesta ferma decisió no tenia en compte l’únic aspecte que podia refrenar-la: la meva voluntat contrària.

Es va retirar, desfet. Només en aquell moment, quan ens vam quedar sols, es va permetre Bonaparte de relaxar-se. Es va servir un borgonya. Que no em va oferir, d’altra banda. Victoriós, va lliurar-se a un monòleg satisfet:

—Els escriptors són a l’espècie humana allò que els fariseus a la Bíblia —va dir mentre bevia—: personatges necessaris en la comèdia humana, i alhora hipòcrites indomables. No n’he conegut mai cap, ni un, no ja amb un mínim de valor, sinó de dignitat. Us ho ben asseguro, el més humil dels meus granaders val per cent dramaturgs.

—Em sembla un judici massa sever —vaig parlar jo.

—Ha! —se’n va fotre ell, divertit—. Au, va, trieu els tres autors més grans de la nostra època, segons el vostre criteri.

—Goethe —vaig encetar.

—Bona elecció —va conformar-se Napoleó—. Durant la campanya d’Egipte vaig arribar a llegir-me el Werther fins a set vegades. Set! Bé doncs, quan vaig entrar a Alemanya, i coincidint amb el fet que els meus exèrcits passaven per sota la seva finestra, vaig cridar-lo a la meva presència.

—Desconeixia l’anècdota.

—Quan va ser davant meu, vaig exercir de crític literari, un crític sever però just. Vaig dir-li: «Senyor meu, per què heu escrit aquest paràgraf, i aquest, i aquest altre? El vostre protagonista experimenta una mòrbida tendència a tots els desencants: amb l’amor, la creativitat i l’existència mateixa». I vaig recriminar-li: «Senyor! Això és perfectament contrari a la naturalesa humana!». Bé doncs, la reacció del vostre autor preferit potser us sorprendrà. Ploriquejar com una neneta! Això va fer. Plorar i implorar, admetre els seus errors i lloar el meu bon gust literari. Sí, això va fer! El gran Goethe! Ell! El far moral d’Europa!

Va sacsejar el seu gran cap, va fer un llarg glop al borgonya. Després:

—En efecte, això són els autors d’avui en dia: fars de mantega! Jo, un militarot, renyo el gran Goethe. I què fa ell? Postrar-se als meus peus. Us imagineu que fos a l’inrevés? Que un autor d’obretes dramàtiques em digués, a mi, com he de dirigir els meus exèrcits? Abans que acabés de parlar penjaria de l’arbre més proper. Una colla de covards, venuts i ploramiques, així són els vostres herois literaris.

—Chateaubriand —el vaig interrompre.

—Ha! —va exclamar-se—. El pitjor de tots! Un ganàpia amb els dèbils, un mesquí amb els poderosos. Mentre vaig ser a les Tulleries no va passar un sol dia, ni un, sense que em demanés càrrecs i prebendes! Amo de les lletres? Mestre de la llagoteria!

—Si no us guiés la rancúnia admetríeu que ara, fa un instant, d’aquesta sala ha sortit l’autor més gran de França.

—No us contradic. A mi no em cega cap capelleta. Soc just, crec. Però vós només jutgeu l’obra com a espectadora; jo, en canvi, i per la meva elevada posició, puc veure la gènesi i les bambolines.

—No us segueixo.

—Per què creieu que Chateaubriand és tan i tan famós?

—Pel seu talent indomable. Per la seva feina constant. Per la seva obra immortal.

Impacient, Bonaparte va deixar anar una rebufada més llarga que la d’un burro, i va explicar-se:

—Chateaubriand, als inicis de la seva carrera, va escriure un llibre sobre l’ateisme. Prou bo, per cert. No entenia que tots els impressors l’hi refusessin. Fins que, un dia, un llibreter l’hi va explicar: l’ateisme ja no estava de moda. La demanda, ara, tornava a ser la de llibres religiosos. I va suggerir-li: per què no escriviu una obreta sobre sants i miracles? De manera que es va tancar al seu escriptori i, d’una tirada, a correcuita, va redactar el Geni del cristianisme.

—Obra que ha desfet milions de cors i ha elevat milions d’esperits.

—Potser sí. Però aquesta no és la qüestió.

—Doncs quina pot ser?

—Que l’èxit del Geni del cristianisme no va venir de la mà de Chateaubriand, sinó de la meva —va fer una pausa per acabar-se el got i tornar-lo a omplir de vi, i va seguir—. Per aquella època Roma ens odiava. I jo sempre ho he dit: «Puc conquerir el món amb el Papa o sense el Papa, però mai contra el Papa». Així que vaig començar a establir ponts amb el papat. I quin millor instrument que la literatura? Quan un enginyer edifica un pont de pedra, dura mil anys; si un governant crea un pont amb llibres, serà etern.

—Voleu dir que vau instrumentalitzar Chateaubriand.

—En política només hi ha instruments.

—Negueu-me, si us atreviu, el geni de l’home.

—No ho faré. Només aplico la tan llatina conditio sine qua non. El Geni del cristianisme s’eleva per sobre dels núvols superiors, d’acord. Però de debò creieu que si Chateaubriand, en lloc de francès, fos búlgar o groenlandès, hauria tingut mai cap èxit? O que sense la meva intervenció els seus llibres haurien superat mai un vol gallinaci? Qui us penseu que va publicitar el Geni del cristianisme, i fins a l’extrem, sinó jo? Si volia que el llibre triomfés a Roma abans havia de fer-ho a París. I què us penseu que va fer, el vostre adorat Chateaubriand? Refusar el meu ajut tirànic, la meva inversió despòtica en el llibre? No! Encara va tenir la barra de queixar-se que l’Estat no el subvencionava prou!

Va agafar aire.

—Altrament, la nostra disputa, senyora, no rau en si hi ha autors bons o dolents, sinó en la seva naturalesa. Jo només en conec de dues menes: els submisos i els servicials. I, creieu-me, el vostre amic s’inclou en les dues categories.

I va cridar, en italià:

—Sbirro siciliano! Això és aquest home! Llepa ciris i vesteix vellut, però és un sbirro!

La nostra disputa no tenia més recorregut, així que vaig agafar una drecera.

—Ja que argumenteu que els escriptors de la nostra era només són ornaments fatus i inflats, ridículs i risibles en la seva presumpció, tinc una autèntica curiositat per saber amb quin criteri jutgeu la que jo considero com a tercera gran ploma dels nostres temps.

—Per emetre la meva opinió necessito el seu nom.

—Napoleó Bonaparte.

Va ser, Diari Meu, com si un petit llamp li hagués entrat pel zenit del crani. Tota la seva humanitat va sotragar-se, d’una manera gairebé imperceptible, perquè és un home que ha après a controlar-se, però la seva copa va vessar borgonya, i no estava plena.

Perquè has de saber, Diari Meu, que sí, que de jove Bonaparte va escriure, i molt. Assajos i, sobretot, novel·les. Què en pensava, ell, d’ell mateix? Una veu neutra sempre podria al·legar que Bonaparte, certament, ha estat la ploma més transformadora del segle, per bé que la seva obra hagi estat més militar que artística. Però qui podria negar que l’espasa de Napoleó té per origen i empunyadura una ploma?

Creia que el meu interès per la seva obra despertaria el seu. Que se sorprendria agradosament, vanitós, i podríem encetar un animat col·loqui sobre els seus escrits, prou desconeguts pel gran públic i poc valorats pels entesos. Creia, doncs, que estàvem a punt d’iniciar un debat animadíssim, íntim i revelador. No va ser així.

La seva resposta em va fulminar. Perquè tot el que va fer, Diari Meu, va ser netejar-se els llavis amb la màniga, començar a descordar-se tots els seus botons, i ordenar:

—Apropa’t a la taula de billar i inclina-t’hi.

No m’ho podia creure. Em tutejava. A mi, la marquesa de Custine. I la seva ordre era tan sòrdida, tan prostibulària, que vaig arribar a pensar que em fallava l’oïda i no havia sentit bé les seves paraules. Però no era cap malentès. Jo, naturalment, m’hi vaig oposar. Primer amb un gest purament arrogant: vaig tirar el mentó amunt, com dient «Però què us heu cregut?». Acte seguit, em va agafar un colze. Vaig estirar-lo, per alliberar-me’n. Però la captura era ferma, sòlida com un cep. Tenia uns dits curts però forts. Allò ja era un acte de violència explícita. Sí, Diari Meu: el prolegomen d’una violació sempre és la captura d’un braç, de la mateixa manera que els països inicien les hostilitats amb una declaració formal de guerra. I per fi, aterrida, vaig entendre en quina situació em trobava. Vaig fer un crit, tant d’indignació com d’auxili. Ell em va girar, arranant-me contra el billar.

Allà estava jo, la marquesa Delphine de Custine, doblegada sobre una tela verda amb un cos al damunt, muntant-me com ho fan els gossos. Esbufega, m’insulta i gemega; m’ataca, erra, insisteix, m’arpona, surt per on s’entra i entra per on se surt.

Em fa tant de mal la humiliació com el dolor, m’ofèn tant la força que aplica com la direcció que està prenent l’assalt. Jo, ignorant de mi, creia que la desesperació és pròpia de la dona violada, no de l’home violador. M’equivocava. És gairebé al revés. Al meu atacant el posseeix una mena de frenesí desesperat. Es diria que, en les seves maniobres d’atac, li va la victòria i la vida. No, més que això. Em resisteixo, faig escarafalls com els arbres prims i joves sota les grans tempestes; moc braços, cames, tots els membres volen fugir del meu cos. Fins i tot l’agredeixo amb les ungles i amb els punys, però, maldestra com soc en l’art de la violència, i girada com estic, poc mal puc fer-li. Per resposta, ell em colpeja el clatell i els omòplats, així com un ferrer que aplana un metall. Sento algú que crida. Soc jo. Com que el meu cos no pot fugir, la meva ment ho intenta. Però no pot, tampoc no pot; mentre em penetra i m’inunda, el meu cap torna a un record del Senegal, a una estampa que hi vaig presenciar i que ara s’ancora en el meu record: una cria de gasela, caçada i devorada per una hiena monstruosament gran.

Al final vam acabar als peus de la taula de billar, caiguts, entre les poderoses potes del moble. Amb una galta amorrada al terra, podia veure rates i més rates que recorrien els sòcols inferiors de les parets. Un parell d’espasmes més i tot es va acabar.

O això creia. Estava de genolls, abatuda i cargolada, quan una mà de ferro em va prendre per l’espatlla i em va fer girar. Bonaparte em va atacar la cara a cops de puny.

Quan ara ho penso, Diari Meu, crec que va ser la mateixa impotència que sentia la que em va donar forces per cridar, per insultar-lo, mantenir una oposició integral. Vaig alçar mig cos, feréstega, encara viva i resolta a viure, indignada amb ell i amb la meitat de la humanitat que en aquell moment ell representava, i vaig protestar a crits:

—Això per què?! Per què els cops, ara que us heu satisfet?!

La seva resposta:

—Perquè se sàpiga.

I amb moviments bruscos, de dalt a baix, m’esquinçava la roba en grans retalls estripats. Jo plorava, ara sí, inconsolable.

—Per qui m’heu pres? —bramava ell—. Per una papallona, que podríeu traspassar amb una agulla per tal d’afegir a la vostra col·lecció d’amants pedants? Soc Napoleó I, emperador de França!

M’ofenia i gaudia amb el meu estat ofès. I, com tots els violadors, superb en la seva mesquinesa, transmutant la ignomínia que causava en virtut pròpia, es va dirigir a mi com si jo estigués en deute amb ell:

—Com us sentiu ara, vós, la gran mestressa en arts amatòries? De ben segur que tot i el vostre llarg historial en els plaers de la carn, encara no havíeu tastat els que us estic oferint. Gaudiu de l’experiència.

«Gaudiu de l’experiència!». Això proclamava, ell, ofensor i infinitament cínic.

«Gaudiu, gaudiu», repetia amb veu animal. Els cops tornaven a ploure, com martellades. I aquí, Diari Meu, aquí sí que em vaig creure morir. Una estona abans la violència exercida podia tenir per objectiu reduir-me i controlar-me, però ara no li veia més sentit ni fita que extingir-me i matar-me. Sí, en efecte, creia que allà s’acabava la meva vida, i un final tan trist, tan indigne, va fer que implorés una mena de protecció religiosa, per dir-ho així:

—Oh, Marguerite d’Humblié! Salveu-me!

I allò cert és que en sentir aquell nom es va contenir i aturar, gairebé com per miracle.

—Què en sabeu, de la meva estimada D’Humblié? La coneixeu?! Ah! Sí. És clar…

Els seus ulls es van dilatar. Acte seguit va riure. I no era un riure qualsevol. Imagina’t, Diari Meu, la riallada que faria Satanàs si veiés entrar per la porta de l’infern els dotze apòstols.

—Doncs ja que tant l’admireu, és el meu designi que em feu companyia la resta dels meus dies, així com ho fa ella. —I va ratificar, solemne—: Us condemno a viure a Santa Helena, en companyia de Marguerite d’Humblié. A ser ella, a esdevenir ella. Jo us condemno!

En aquell moment tan tràgic, tan violent, no tenia esma per copsar el ple significat d’unes paraules com aquelles: «és el meu designi que em feu companyia, així com ho fa ella». Va permetre que la riallada el tornés a dominar, i jo vaig aprofitar-ho per recollir trossos del vestit, agrupar-me’ls al voltant del cos, i fugir.

Un cop fora de la sala de billar em vaig perdre pel passadissos de Longwood. La meva ment només tenia una idea: sortir d’allà, córrer desesperada. Imagina’t, Diari Meu, un túnel quadrat. Un túnel de parets decrèpites. I rates corrent contra direcció. A aquesta imatge de deliri, Estimat Diari, has d’afegir-hi uns convidats grotescos, els habitants de Longwood. El senyor i la senyora Montholon, Gourgaud, el valet de casaca verda, el porter apàtic. I més, molts més. El meu estat d’ànim, confús, només podia percebre cares, rialles, xiscles i persecucions. Es burlaven de mi, intentaven aferrar-se als meus malucs. La senyora de Montholon, en particular, em venia al darrere, xisclant ininterrompudament amb una veu tan aguda que recordava la d’una rata gegant. Pel poc que vaig entendre, aquella dona sentia una gelosia invencible pel que m’havia tocat viure. M’envejava! Ho pots entendre, Diari Meu? M’envejava! Què és Longwood, i per extensió Santa Helena? Un manicomi envoltat d’aigua per totes bandes. I el pitjor de tot és que jo era a dins de Longwood, amb aquella munió de bojos. I segurament m’ho mereixia.

Encara ara no sé com vaig poder sortir de l’edifici. Em recordo corrent, descalça, pel caminet en descens que duia a la casa de la Umbé. Vaig arribar-hi amb la roba, la cara i els peus destrossats. Quina gran sort que la Umbé no tingués miralls.

La Fidèle va córrer a abraçar-me. Plorava encara més que jo. La Umbé, més pràctica, em va dur una palangana amb aigua calenta. Entre totes dues dones em van netejar la cara i les ferides. Tenia la galta i l’ull dret inflats. Tot i que sotmesa a la natural commoció, vaig notar una absència: on era, F. R.? La Fidèle va renovar el plor: despitat pel meu refús, Chateaubriand se n’havia anat a Jamestown amb la intenció d’embarcar a la primera nau que salpés. M’abandonava, en efecte. Però que potser li ho podia recriminar? Quantes desgràcies en un sol dia!

Bé doncs, encara que sembli increïble, Diari Meu, el meu destí va fer un gir encara més funest.

Em curava i rentava com podia, amb l’ajuda de la Fidèle, mentre la Umbé m’esperonava perquè em reunís amb Chateaubriand.

—Bigcripi, Bigcripi! —insistia—. Pot aparèixer en qualsevol moment!

Però en aquell instant qui va aparèixer era un altre personatge: el valet de Bonaparte.

En veure venir el petit home i la seva casaca verda, la Umbé va sortir de la casa. Mentre la pobra Fidèle m’apedaçava, jo podia observar, per la finestra, com la Umbé i el valet conferenciaven. I he de dir: d’una manera sinistra. Xerraven i mentre ho feien la Umbé em tornava la mirada, i era com si ara observés algú sospitós, més: algú odiós. Després, el valet se’n va tornar per on havia vingut. La Umbé ja era una altra persona.

La seva actitud, el seu rostre negre, tot en ella s’havia transformat. I no per a bé. La mirada torba. Els gestos calculats. I els silencis. Com si ara fóssim enemigues. La seva pell vella tenia més arrugues que mai. Feia pensar en una bruixa africana.

No em vaig poder estar, inquieta, de preguntar-li quina era la novetat. Per tota resposta ella va omplir una olla d’aigua i va posar-la a bullir. Jo vaig insistir:

—Que hi ha res?

—Que no te’n vas —va dir—. Et quedes.

Jo, pueril, encara tremolosa, només sabia repetir:

—Que em quedo?

—Sí. Per sempre… —Però ella mateixa es va corregir—: Bé, no, per sempre no. Però almenys fins que et moris. Així ho vol Boney.

La Fidèle i jo ens vam mirar, incrèdules i desconcertades.

—Ja t’hi acostumaràs —va dir la Umbé—. El problema no és quan et vol tenir a totes hores, sinó quan deixa de voler-te. Sí, és desagradable. Un dia ets la seva preferida i l’endemà no ets res. A mi em va passar. Però el vaig seguir fins aquí. El gos del poderós sempre menja molles.

—Així doncs, vós no sou natural de Santa Helena? —es va interessar la Fidèle.

—Ningú ho és, estúpida! —va replicar la Umbé amb un sobtat canvi de to—. Jo era l’amant preferida de Boney, a França. Fins que em vaig fer massa vella. Quan el van dur aquí, em vaig oferir a acompanyar-lo. I un cop a Santa Helena, i com a acte d’agraïment, va esclavitzar-me. Va ser un regal molt considerat, perquè així m’havia de mantenir. Però com ja sabeu, el governador va abolir l’esclavatge. Així li surtin cucs pel nas! Amb aquesta excusa, Boney em va fer fora de Longwood. I aquí estic. Ni amb ell ni sense ell.

—Un moment, un moment —la vaig interrompre—. Éreu amants? A França?

—Oh sí! Soc natural d’Haití. L’exèrcit francès va sufocar una revolta, i el germà de Boney, que dirigia les tropes, em va dur amb ell a la tornada.

—Mai havia sentit que Bonaparte tingués una amant anomenada Umbé —he dit, amb una legítima suspicàcia.

—Umbé era massa exòtic, així que ell em va posar un nom més francès: Marguerite. Marguerite d’Humblié.

Jo no vaig ser capaç de dir ni una paraula. Tenia, de fet, un desert a la boca. La Fidèle va reflexionar:

—Senyora meva, hem anat a parar a un lloc més podrit que el taüt de Satanàs.

I dit això em va agafar una mà amb les seves, tot intentant alçar-me.

—Encara hi som a temps. Tot el que hem de fer és reunir-nos amb el senyor Chateaubriand al port i embarcar. El camí és llarg, però fa baixada. Som-hi!

—I jo et dic —va intervenir la Umbé (o potser hauria de dir Humblié)— que la teva ama no es mou d’aquí.

Allò va assassinar l’amistat eterna que les dues dones havien encetat uns dies abans. La Fidèle, abrandada, li va recriminar que sempre ens estava comminant que marxéssim, «Bigcripi, Bigcripi!», i que ara que preteníem fer-ho ens ho impedia. És més: la Fidèle li va criticar l’obediència cega a Napoleó, un home que no l’havia volguda ni com a esclava.

—Obediència cega…, obediència cega… què en sabràs tu? —es va mofar la Umbé.

I tot dient això, va prendre les nanses de l’olla que s’estava al foc, on bullia aigua, i la va llençar violentament contra la cara de la Fidèle. Aquesta, naturalment, va caure de genolls, el rostre, i els ulls, cremats i recremats, bullits i rebullits. Però allò no va ser tot. Amb uns gestos rabents, la vella bruixa li va saltar a l’esquena, li va immobilitzar el coll amb un braç, i amb la mà lliure va cometre una atrocitat insuportable: amb una cullera li va extreure els dos ulls de la conca, així com trauria el rovell d’una closca d’ou. Els meus xiscles i els de la Fidèle es van barrejar.

—Sou dues, i jo una i mig cega —es va justificar la Umbé—. Això equilibra les coses.

Per acabar de rematar la barbàrie, Diari Meu, només et descriuré una estampa.

La Trofy, que té via lliure per la casa des que jo m’hi vaig encaterinar, va acudir ben de pressa. Corria, bambolejant el cos, les potetes tan curtes que el cul li fregava el terra. Allà on jo veia l’horror, ella hi veia un festí. I amb gestos veloços, mecànics, va començar a picotejar la gelatina dels ulls despresos. Aquests conservaven tan bé la seva esfericitat que la gallina els atacava amb el bec i ells rodolaven pel terra, humit i fumejant a causa de l’aigua abocada.

No vaig poder més. M’acuso, Diari Meu: vaig fugir desbocada, ignomínia eterna, abandonant la pobra i ara cega Fidèle a un captiveri que m’estava reservat a mi. La bruixa de la Umbé es va armar amb un ferro de la llar de foc i em va perseguir camí avall. La seva figura era la més pura representació de l’espant: una dona de pell negríssima, deu mil arrugues al cos, prima i àgil, brandant un ferro roent i corrent rere meu.

—Torna, puta, torna! —cridava la Umbé, o D’Humblié.

Amb un calfred afegit, que aquell monstre repulsiu un dia havia estat la dona més sensual i seductora de França i d’Europa. Ara prenien forma les últimes paraules que Bonaparte m’havia dirigit: «Jo us condemno a viure a Santa Helena, en companyia de Marguerite d’Humblié. A ser ella, a esdevenir ella. Jo us condemno!». Així, doncs, què m’estava perseguint? Una bruixa o el meu destí?

La Umbé bramava, el ferro alçat. I em perseguia inclement. Era mig sorda i mig cega, no pas muda: de la seva gola sortien uns grunyits cridaners, com de llop rosegant ossos. Però aquí s’ha constatat una llei que signaria el mateix Napoleó: que un exèrcit que fuig després d’una derrota sempre corre més de pressa que els seus perseguidors després de la victòria.

Vaig córrer i córrer fins a perdre l’esma. Ignoro quanta estona, perquè el mateix horror que em propulsava també m’obnubilava. Després, esgotades les forces, vaig vagar més que fugir. Plorava exactament igual que caminava, a batzegades. En cert moment, però, em va arribar un so que va tenir un efecte calmant: el mar. Onades, i ocells de mar.

De fet, i ja que em trobava a una illa tan petita, allò estrany era que hagués trigat tanta estona a sentir-lo. Vaig arribar a una elevació poblada per uns arbustos lletjos, de branques gruixudes i estelloses. Després vaig saber que a aquella altura l’anomenaven Turó dels Arbustos Llenyosos, que en anglès, el més sintètic dels idiomes humans, reduïen a Bushy Bushes. Vaig superar la barrera d’arbustos i, allà, prou per sota meu, hi havia Jamestown i el carrer principal i únic de la població, flanquejat per una fila de cases a banda i banda.

Vaig caure de genolls, sense esma. Vaig girar el cap. A la dreta hi vaig veure una figura deambulant i més que coneguda: ell, Basil Jackson. El seu cos es retallava contra el mar gris i un cel encara més obscur, més amenaçador. Duia capa, el vent li removia aquells exòtics cabells blancs, no gens curts, mentre l’home semblava abstret, perdut en intenses cavil·lacions, la mirada horitzó enllà. Rumiava infinits.

Vaig cridar-lo. Però ell es passejava, capficat, i molt a prop d’uns terribles espadats. Les onades picaven contra les parets de roca amb violència sorollosa, ofegaven les meves veus.

Jo ja no podia més. Veia punts grocs. Les forces em fugien, així com cau l’últim gra de sorra del rellotge. Vaig cridar, crec, una sola paraula: «Basil…!». I allò va ser tot.





23 de Juny de 1819

Després de les excepcionals circumstàncies viscudes i una pausa forçada per la consumpció de forces, la marquesa de Custine reprèn l’escriptura del seu Diari i, per increïble que sembli, ho fa transcrivint uns fets encara més fabulosos que els narrats fins ara


Vaig despertar a l’hostal portuari, aquell on vam recalar tot just després del nostre desembarcament. Descansava, de fet, a la mateixa habitació i el mateix llit on vam passar els primers dies a l’illa, de manera que, encara confosa, fins i tot vaig arribar a pensar que tot el viscut en els últims dies no havia estat res més que un llarg, horrible malson. Però no era així. Naturalment que no.

Em vaig llevar amb una estranya sensació. Em feia mal tot el cos. Sobretot la cara. Tenia un ull blau i una galta inflada. També experimentava un pessigolleig que em recorria braços i cames. Nervis, suposo.

No vaig tenir cap dubte de qui havia estat, el meu benefactor. Podia sentir-lo, de fet, des del llit: una conversa que m’arribava a través de la porta. Una veu corresponia a F. R., l’altra a ell, Basil Jackson. Em vaig vestir i vaig sortir de la cambra, gens luxosa d’altra banda.

En veure’m aparèixer a la saleta, tots dos homes van acudir a mi, obsequiosos. Gairebé competien en galanteria. I tots dos sabien el que havia patit. Com? Perquè jo havia dormit un dia sencer, esgotada, i parlava en somnis. Abundosament.

—Ho sento —es va excusar Basil—. Mai hauria cregut el malparit de Boney capaç d’una canallada tan gran.

Jo vaig absoldre’l: ell no tenia cap circumscripció, ni sobre la meva persona ni sobre els meus moviments. Ell va insistir, negant amb el cap:

—Hauria hagut impedir que tornés a Longwood, i no vaig fer-ho.

—No —el vaig contradir—. No hauria pogut.

Habitualment intueixo i endevino el caràcter de la gent. En el cas de Basil Jackson, he d’admetre el meu error total: al principi el vaig prendre per un rufià de la pitjor espècie, però com més el tracto més ascendeix en la meva consideració.

Pel que fa a F. R., no podia esperar un home més atent: em va abraçar, més fraternal que apassionat, i va fer bé; tots dos estàvem d’acord que aquella era la mena d’abraçada que el moment requeria. Ara bé, ens vam mirar als ulls, la cortesia i la delicadesa no amagaven que alguna cosa s’havia trencat, que entre nosaltres s’havia establert una distància que abans no existia.

—No us recrimineu res —vaig dir jo, conciliadora.

—Només hauríem de pensar a sortir d’aquesta illa, infecta de maldat i bogeria —va concloure ell—. Però el senyor Jackson al·lega que, ara per ara, la nostra partença no és possible.

Basil li va prendre el relleu.

—Si teniu la bondat d’acompanyar-me, senyor Chateaubriand, constatareu que les dificultats que us refereixo són exactament certes.

Ambdós em van implorar que em quedés, per descansar. Vaig refusar-ho. Els vaig seguir cap al port. Basil i F. R. tenien els cabells deixats anar i ben llargs, a l’estil natzarè. Els de François intensament negres i negres, els de Basil d’aquell color blanc, irrealment blancs.

Mentre ens dirigíem als amarratges dels vaixells, tan a prop de l’hostal, Basil ens va posar en antecedents.

—Esdevé impossible embarcar-vos. En primer lloc, perquè sempre arriben poques naus, sigui d’Anglaterra, Brasil o El Cap. Però és que a sobre hi ha un problema afegit: la data.

Ni F. R. ni jo enteníem la referència a la data.

—Cada dinou anys, just els dies abans i després de la lluna nova, la marineria de baixa estofa evidencia unes actituds estranyes. Hi ha una superstició que els aterra.

—El Bigcripi —vaig dir jo.

—Exacte. Creuen que el Bigcripi, sigui el que sigui el fumut, ronda les illes atlàntiques petites, i que després d’un cicle de dinou anys pot aparèixer a qualsevol d’elles uns dies abans o després del dia de lluna nova.

—I això com ens afecta?

—El terror que causa tal superxeria és tan gran, que molts mariners emmalalteixen. És una farsa indigna i una vil excusa per no sortir a la mar, naturalment, però fan ingovernables les naus, que per absència de braços no es poden moure de port.

Basil Jackson va sospirar.

—Si fos per mi, us conduiria gentilment a Europa. Però ningú pot fer que un vaixell sense mariners navegui.

Vam arribar a peu de moll. Les úniques naus que hi havia al port eren les tres fragates militars que patrullaven el perímetre de Santa Helena, tot vigilant l’illa de possibles intrusos. Basil va fer botzina amb les mans i va cridar:

—A Maria, a la nau.

Allà dalt, un parell de torsos van aparèixer per la borda.

—Alferes de navili, informi! —va cridar Basil—. Quants homes a bord i quants de disponibles?

—Cinquanta-cinc homes presents, senyor! —va informar un d’ells—. Trenta de servei, dos de permís a terra, i vint-i-tres malalts, senyor!

Basil va obrir i tancar els braços.

—Ho veuen? Les altres dues naus estan igual o pitjor. Fins que no passi la lluna nova m’és del tot impossible…

Però no va acabar la frase.

No n’hi ha prou, Diari Meu, constatant que van ser els dies més infaustos i més dolorosos de la meva existència. Aquell també va ser el més insòlit, extraordinari i fora del comú. Perquè als esdeveniments que havien afectat el meu cos i el meu ànim i la meva dignitat hem de sumar-hi els prodigis i aberracions de la naturalesa.

El primer fenomen va ser la tremolor del terra. Com deus recordar, Diari Meu, el petit port de Jamestown el conformava un sòl de llistons entarimats. Molts d’ells estaven podrits o separats. Bé doncs, per totes les escletxes i obertures van començar a aparèixer rates i més rates, i més. Si tots els ports del món estan habitats per colònies de rosegadors, imaginem-nos el de Santa Helena.

De cop i volta, dic, legions senceres de rates van sortir de terra, i van córrer entre els nostres turmells. T’ho ben asseguro, Diari Meu, era un autèntic llençol, pelut i fastigós, agitat, mogut i impulsat per un pànic sense nom. Només podíem estar segurs d’una cosa: que aquell ramat de bestioles immundes corria en direcció contrària al mar. Sí. Exactament la contrària.

—Però què dimoni… —va dir F. R.

I tots tres vam mirar cap a l’oceà. El següent fenomen va tenir a veure amb els tres pobres vaixells. Al seu voltant, l’aigua començava a experimentar una curiosa efervescència. Com si, des del fons del mar, Neptú hagués obert milers i milers d’ampolles de xampany. Després, les tres grans naus de guerra van començar a bambolejar-se, així com ho faria un tap de suro a una banyera. Aquí ja no vam esperar més; tots tres vam començar a córrer, i exactament en la mateixa direcció de les rates, en direcció oposada al mar. I per a la meva vergonya, Diari Meu, t’afegiré un detall capciós: que un cop vam córrer, ho vam fer més veloços que la catifa de rates.

Corríem, dic, amunt, lluny de l’aigua. Encara no érem a gaire distància dels molls quan una sabata em va obligar a aturar-me. I mentre estava ajupida lluitant amb els tacons, una visió impossible.

Imaginem una roca més gran que la lluna, que emergeix amb la força d’una erupció volcànica. Allò vam veure. Una massa amorfa, dura, rotunda. Un cos còncau amb centenars de vells crustacis adherits a la superfície. El Bigcripi, en efecte.

Aquella cosa enorme es va elevar, va obrir una boca immensa, i les seves mandíbules es van clavar sobre la borda d’una fragata. Molts mariners sortien disparats. Els seus cossos volaven dotzenes de metres, mentre udolaven i removien les extremitats. Altres havien caigut al mar, entre espuma i onades efervescents, i intentaven fugir de l’ésser monstruós. Desgraciats. En un tres i no res no quedava res de la nau. L’atac va aixecar una onada colossal que ens va deixar xops.

—Correu, correu! —cridava algú. Vaig fugir, doncs, espaordida, per l’únic carrer de Jamestown. Només sé que uns centenars de metres més amunt, quan vaig tornar a girar el cap, ja no quedaven vaixells al port. Totes tres fragates s’havien desintegrat. Així de simple i literal. I el monstre?

Durant uns breus minuts va semblar que s’havia esvaït. Nosaltres havíem aturat la carrera pel fet, ineludible, que necessitàvem recuperar l’alè. Vam aprofitar aquell repòs momentani per observar les destrosses al port: les naus ja no hi eren, i el seu lloc l’ocupaven les restes típiques de qualsevol naufragi: fustes, objectes flotants de tota mena, i cossos morts. Recordo, Diari Meu, que vaig creuar mirades amb Basil i Chateaubriand. Mai no havíem vist res de semblant. Rebufàvem. No vam tenir temps de gaire més. I vols saber per què, Diari Meu? Doncs perquè el monstre va sortir de l’aigua.

S’internava per Jamestown! Com ja he descrit, la població es limitava a un carrer flanquejat per cases. I aquí un detall: l’ample del carrer devia estendre’s uns vint metres, mentre que el cap del monstre en mesurava uns vint-i-cinc. La pregunta, doncs, seria: com podia avançar la criatura, carrer amunt, si la bloquejaven les cases? La resposta: derruint-les.

El seu cap envestia, no com un ariet, sinó com un toro, sacsejant a banda i banda les pobres cases. La majoria dels edificis, fets de molta fusta i poca pedra, s’esfondraven aixecant núvols de pols, calç i enderrocs volàtils. Els edificis, i les runes, alentien l’avenç de la bèstia, en absolut l’aturaven. Per si cal dir-ho, nosaltres vam seguir corrent, esmaperduts, allunyant-nos tant com podíem del monstre, que no era gaire. Ens seguia de ben a prop.

En aquell moment ja no érem els únics que enfilàvem carrer amunt. Se’ns havien afegit els veïns que habitaven les cases atacades o amenaçades. Tots fugíem, com habitants de Pompeia de la lava o com les rates molt poca estona abans. El caos. Però de seguida, a aquesta escena, en realitat més pròpia de l’Apocalipsi que de l’Èxode, s’hi van afegir uns altres actors: soldats.

A aquelles alçades del fenomen tot Jamestown estava alerta. A més dels crits, també ressonaven campanes, tambors i cornetes. Soldats de casaca vermella venien contra direcció dels civils fugitius, i aquí vam separar-nos de Basil Jackson, les seves llargues cames i els seus cabells blancs; aquest, fent honor al seu grau, va començar a reunir soldats vociferant ordres militars. Allò no ens competia ni a F. R. ni a mi, i l’última visió que vam tenir va ser la de Basil, amb l’espasa desenfundada i fent fileres amb homes de casaca vermella. Vaig fixar-me que duia el seu cilindre de cuiro creuat al pit; ni així se’n separava. I aquí siguem sincers, Diari Meu: no vam aturar-nos ni per encoratjar-lo; admiràvem el seu valor, però no el compartíem.

Un home acabava de treure un petit carro, ensellava una mula esverada. Ens hi vam muntar sense permís. Allò ens va allunyar més de pressa i més fàcilment. Rere nostre ja se sentien trets.

Molt poca estona després, Chateaubriand i jo vam arribar al Bushy Bushes, aquella altura pigada d’arbustos lletjos i brancallosos on ell m’havia rescatat el dia anterior. Des d’allà, tot just sobre el vèrtex de la població, teníem una magnífica perspectiva, tant de Jamestown com del fet naturalístic més inversemblant del segle.

Els últims habitants (o sigui, els que encara estaven vius) fugien de la localitat en una mena d’hemorràgia humana i venien cap a la nostra posició. Molts s’aturaven al Bushy Bushes amb la llengua fora; d’altres, aterrits, continuaven la fugida illa endins. Si resseguíem el carrer amb els ulls, vèiem que a mitja altura s’havia format una mena de tap militar, per dir-ho així: fins a tres atapeïdíssimes fileres de soldats, que disparaven descàrrega rere descàrrega de fuselleria contra el monstre. Basil els dirigia. S’estava quedant ronc i afònic de tant cridar ordres i més ordres. I només una cinquantena de metres més avall dels soldats, el gran monstre. El Bigcripi.

Tot el seu cap era una pantalla irregularment còncava que ocupava el carrer de vora a vora; una massa d’aparença rocosa, d’un color marró molt fosc i amb tot de rares petxines i musclos adherits. A la part superior del cap, els ulls, que sobresortien com dos bulbs de carn. I la boca. Per tots els cels, quina boca! Mig oberta, en forma d’arc, tan desaforadament gran que s’estenia tot ocupant el carrer sencer, de banda a banda. El pitjor de tot eren les dents, llargues, primes, esmolades i torçades.

Com que havíem guanyat alçària, des de la nostra posició ens era donat veure parts del monstre que abans, i justament perquè érem massa a prop, no podíem observar. Vet aquí.

Tot ell feia pensar en un simple peix, un rap de mides descomunals: la part més impressionant i voluminosa era el seu cap, mentre que per darrere del cap, el cos disminuïa i s’aprimava. A diferència dels raps que coneixem, però, als flancs del cos no hi apareixien aletes, sinó unes potes molt similars, en forma i textura, a les d’una salamandra. Unes extremitats certament primitives, els dits curts, gruixuts i mal definits, com si el bon Déu s’hagués cansat de la seva creació quan encara era un esbós.

Aquelles potes tan poc delicades no eren gaire competents a l’hora de moure la gran bèstia. A més, el seu avenç carrer amunt s’havia quedat obturat tant a causa de les runes que el mateix monstre creava arrossegant-se com per unes cases més resistents amb les quals havia topat i que no podia ensorrar. Els laterals del cap empenyien i empenyien, però eren aturats per unes cantonades especialment resistents. Per la resta, no semblava que el foc dels soldats l’afectés gaire gens. I aquí, Estimat Diari, afegiré un comentari sobre una temàtica molt poc femenina: avui he après el valor de la disciplina militar. Perquè aquells pobres homes tenien just enfront el Bigcripi, un monstre que excedia qualsevol mesura bíblica, i ni un d’ells feia una passa enrere, ni un. Basil havia aconseguit formar-los amb coherència, i ara carregaven i disparaven amb perfecta coordinació. Una filera d’homes drets, davant seu una altra de tiradors agenollats, i davant seu encara una altra filera d’homes estesos a terra. Basil potser havia acumulat dos-cents fusells, o més, en un espai d’allò més estret i reduït. Tantes armes disparant salves generaven un retrò continuat.

Ara bé, tot aquell dispendi d’energies, de munició i de coratge, no semblava que ocasionés perjudicis al monstre. Les convulsions del cap no eren causades pel dolor o les ferides, sinó pel desig obsessiu de la bèstia d’avançar. El contenien les pedres enderrocades i les bigues transversalment caigudes, no la pólvora disparada.

—Basil faria molt millor retirant-se —va dir Chateaubriand.

Havia fet la guerra amb els exèrcits reialistes, durant la Revolució, així que dominava la tècnica militar. Pel que em va explicar, a cinquanta metres de distància els fusells no tenien ni prou potència de foc ni precisió de tir, almenys la suficient per perjudicar una criatura com aquella: la pell de la cara era una autèntica armadura, fortificada amb carn sòlida i crustacis, i la gran boca de rap, oberta, deglutia les bales com caramels.

En aquells moments es va reunir amb nosaltres un vell conegut, el governador Hudson Lowe. Entre tanta confusió, algú l’havia tret del despatx per dur-lo a una altura segura i que presidís Jamestown. O sigui, tot just on ens trobàvem, aquell turonet d’arbustos robustos, el Bushy Bushes. Com que jo i Chateaubriand érem les úniques persones de qualitat presents, Lowe se’ns va apropar amicalment. I constato aquí, Diari Meu, que les actituds sumades de Lowe i d’F. R. em van molestar i fins i tot ofendre: un cop fora de perill, un cop el seu paper es limitava al de mers espectadors, només sentien interès pels aspectes tècnics de la tragèdia. El més detestable: tots dos estaven d’acord a criticar la direcció d’una batalla de la qual els havia allunyat la prudència.

Acte seguit, la catàstrofe definitiva.

El Bigcripi va aconseguir ensorrar l’edifici que li retenia la part dreta del cap, i va ser com si rebés una empenta. Ara les seves quatre enormes potes tenien un marge per moure’s, per fer avançar el cos; unes extremitats lentes però poderoses, així com les curtes potetes de les grans tortugues poden moure closques immenses.

—Basil, retireu-vos! —va bramar Chateaubriand, embolicat en la seva capa. Però en el fragor del combat, i a aquella distància, era impossible que el sentís.

De sobte, el Bigcripi va guanyar força, empenta i velocitat; ara es movia per l’estretor del carrer com una serp per un budell. I quan ja estava tot just davant de les fileres de soldats, va enlairar el seu cap colossal i, abans que ningú pogués fer res, va deixar-se caure sobre la munió d’homes.

Saps per què la casaca de l’exèrcit anglès és vermella, Diari Meu? Perquè el vessament de sang no es vegi tant i no robi la moral. Però ara digues: quina tela pot dissimular la massacre col·lectiva, l’esclafament dels cossos?

Aquella porció del carrer va quedar submergida per una polseguera densa i blanca de pols i de calç. Durant uns instants, ens va amagar fins i tot la gegantina figura del Bigcripi. Sempre recordaré els crits, aquells crits d’homes atrapats sota el cos monstruós, o mastegats i devorats per unes dents abissals, llargues i torçades com alfanges. Insisteixo: la polseguera ens impedia discernir res, però tot i així em vaig tapar la cara amb les mans.

L’escena següent té aspectes miraculosos. Perquè malgrat tot, i per increïble que sembli, alguns soldats havien aconseguit sobreviure. Entre ells, Basil Jackson. Corrien sense armes, carrer amunt. No van trigar gaire estona a reunir-se amb nosaltres.

Mentrestant, jo em vaig fixar en l’escena dels homes esclafats. I com acostuma a passar, Diari Meu, allò més horrorós de l’horror sempre són els detalls. Perquè el Bigcripi només havia atacat aquella barrera humana tot percebent-la com un obstacle, no com un aliment; però ara que alguns homes ferits s’arrossegaven amb els colzes intentant fugir d’aquella boca propera i cavernosa, els ulls diminuts i bulbosos del monstre van fixar-se en ells. I el Bigcripi va cruspir-se’ls, exactament igual que una granota faria amb uns mosquits coixos. Però aquest no és l’horror que et referia. Ara ve.

Els humans són molt més petits que la dieta habitual dels bigcripis, els calamars gegants, de manera que les llargues dents els ferien, però entraven vius a l’estómac de la bèstia. En efecte, Diari Meu: vius. No m’ho podia creure; jo mirava els laterals del cos i, si m’hi fixava bé, podia veure les mans dels pobres soldats marcant-se a la carn del Bigcripi quan la pressionaven desesperadament des de l’interior de l’estómac. És imaginable, Diari Meu, una mort més horrorosa que ser lentament consumit, desfet i deglutit pels sucs intestinals d’un monstre submarí? Oh! Si la Creació és una obra divina, Déu, per força, ha de ser un artista boig.

Basil va arribar a les alçades del Turó dels Arbustos Llenyosos o Bushy Bushes rebufant i desencaixat. Aquell ascens era un esforç prou esgotador, sobretot després de l’experiència que acabava de viure, tan extrema com terrorífica. Quan va estar segur que el Bigcripi no el seguia, es va deixar caure sobre una pedra plana seient amb el cap entre les mans. El seu uniforme, originalment vermell, ara lluïa un estrany color entre gris i blanquinós, indiferenciable dels seus cabells.

Hudson Lowe va mostrar-se inflexible i severíssim.

—Recupereu la vostra dignitat! —va escridassar-lo—. Els vostres homes us estan veient. Bé, almenys els pocs que no heu perdut. Dempeus!

Basil va obeir, encara rebufant, els nervis desfets. Amb prou feines sabia on era. Els seus llavis, sempre sensuals, ara tremolaven. Chateaubriand es va afegir a les crítiques de Lowe:

—Qualsevol podia veure que no podríeu contenir aquella bèstia amb dos-cents homes —va clamar, i va afegir, amb el seu to de superioritat intel·lectual—: On us crèieu que éreu, a les Termòpiles?

Basil no sabia ni què dir.

—Ni tan sols els heu ordenat que calessin baionetes! —va insistir Lowe, perfectament d’acord amb F. R.—. Per què no intentàveu, almenys, una maniobra evasiva, tot fent retrocedir les files en relleus?

Aquí Basil va recuperar l’esma.

—Voleu saber per què, maleït sia? —va clamar exasperat i alhora trist—. Perquè em dic Basil Jackson, no Napoleó Bonaparte!

Jo vaig consolar-lo:

—No els escolteu, sergent Basil. Vós estàveu al peu de la batalla, encarat al monstre; nosaltres ens ho miràvem des de la llotja de la muntanya. Gràcies al sacrifici dels vostres homes, molts civils han pogut sortir de les seves cases i escapar a temps del monstre.

I era cert. La defensa de Basil no havia aturat el Bigcripi, però potser l’havia endarrerit. I vaig reblar, consoladora:

—Avui el món deu més gratitud als sergents que als literats i als governadors.

Ens envoltaven un centenar de persones implorant o ploroses. Allà baix, al final del llarg carrer de Jamestown, el Bigcripi mantenia una enigmàtica quietud. Al zenit de l’immens crani apareixia una obertura carnosa, com en els dofins, per on emergien unes bombolles líquides, denses i brutes. Tot i la llunyania, l’aire ens duia la seva pestilència abissal.





Descripció del mateix i terrorífic dia; una estona més tard


Quan encara érem al cim del Bushy Bushes, vam mantenir una improvisada assemblea de govern, per dir-ho així. Es van prendre molt poques decisions però molt poc discutibles.

En primer lloc, tothom estava d’acord a allunyar-se del Bigcripi, tan de pressa i tan lluny com fos possible. D’altra banda, el sostre més a prop de la nostra posició era la casa de la Umbé. Jo vaig insistir, no només a anar-hi, sinó a afanyar-nos-hi. Recorda, Diari Meu, que allà havia abandonat, forçosament, la desgraciada i ara cega Fidèle. Així que tots plegats, els pocs supervivents de Jamestown més Lowe, Basil, Chateaubriand i jo mateixa al capdavant, vam iniciar una melancòlica processó.

Ja he referit que la casa de la Umbé no era excessivament lluny de Jamestown. I aquí, Estimat Diari, un detall graciós, si és que una jornada tan fatídica pot contenir cap somriure. Jo encapçalava la marxa, ansiosa perquè m’urgia rescatar la Fidèle. Vaig arribar la primera, i en fer-ho vaig topar amb la mateixa Umbé a l’exterior de la seva grangeta. Enlairava un ganivet de fulla ampla i perseguia la Trofy amb intencions d’allò més malèvoles. La pobra gallina em va veure i va venir directa cap a mi tot demanant empara i clemència. Quan la vella i mig cega Umbé, per fi, em va identificar, va limitar-se a canviar d’objectiu, no de pretensió assassina: va córrer cap a mi, el ganivet amunt i udolant com una caníbal boja. Allò graciós, Diari Meu, és que no s’havia adonat que en Basil Jackson em seguia, immediatament rere meu, amb l’espasa a la mà i una vintena de soldats amb la baioneta calada. Com és natural, la Umbé es va pensar que aquell escamot tan fortament armat venia a afusellar-la, així que va deixar caure el ganivet i va fugir corrent i udolant.

A dins de la cabana, la Fidèle encara respirava. Vam fer el que vam poder: tapar-li les conques oculars amb cotons i curar-li les cremades de la cara. Els refugiats de Jamestown, no gaire més d’un centenar, es van anar congregant al voltant de la casa, sota l’ombra dels arbres. Almenys allà hi havia un pou amb aigua fresca per atendre els ferits. Pel que fa a Lowe, Basil i Chateaubriand, van fer un consell a l’interior de la pobra casa de la Umbé, ara més reposats els cossos i més meditades les idees. Jo els escoltava mentre atenia la Fidèle.

—El primer de tot, sergent major —va dir Lowe tot dirigint-se a Basil—, ha de ser reagrupar i enquadrar la tropa supervivent. I deixeu una guàrdia als Bushy Bushes, que presideixen Jamestown, perquè ens informin de qualsevol novetat relacionada amb el Bigcripi.

La segona qüestió feia referència als damnificats. O sigui, als pocs civils de l’illa. Atendre les necessitats bàsiques de menjar i acollida.

—Puc enviar alguns homes a fer farratge —va oferir Basil—. Però l’únic sostre que hi ha a la vora és aquest que ara ens acull. Potser hauríem de fer-los entrar.

—I què preteneu? —es va alterar Lowe, sempre estirat—. Que el governador de Santa Helena dormi al ras?

Allò va enfurismar Basil. Vaig veure com les celles se li inclinaven formant una V de disgust i oposició. Com ja t’he dit, Diari Meu, Lowe i Basil mantenien unes estranyes relacions invertides, on allò aparent era fals i la veritat real s’amagava. I aquesta veritat era que Basil, tot i la seva subordinació jeràrquica al governador, tenia un gran ascendent sobre la guarnició militar, ja que la direcció moral i efectiva li corresponia a ell. Basil amb prou feines va dissimular el to desafiant de la seva rèplica:

—Doncs en aquest cas sortiu vós mateix i expliqueu als ferits, als ferits greus i als familiars dels morts que tots ells dormiran al ras mentre un home sol, vós, gaudeix de sostre, llit i escalfor.

Chateaubriand va intervenir, contemporitzador:

—Hi ha una alternativa que pot conformar tothom —va dir—. Permetem als més ferits l’accés a aquesta pobra casa mentre nosaltres ens desplacem a Longwood, que no és gaire lluny d’aquí. Si aquelles dependències poden acollir un exemperador, bé que seran adequades per al nostre honor i posició. I un cop allà, podrem pensar amb el cap més clar.

—Esteu suggerint —va oposar-se un indignat Lowe— que demani empara i refugi al mateix home que empresono?

—Vós sempre podeu exiliar-vos a una habitació interior de Longwood —vaig ironitzar—. De ben segur que Bonaparte accediria gustosament a cedir-vos-la.

—Au, vinga —va interposar-se, altre cop, F. R.—. Només serà una estada d’allò més provisional, fins que s’arreglin les coses.

—I jo opino —va alçar-se Basil contra tots—, que no acabeu d’assumir la gravetat de la situació. No sabem com reaccionarà aquest monstre, si tornarà al mar o, al contrari, continuarà arrossegant-se fins on ara ens trobem i ens esclafarà a tots. D’altra banda, aquesta illa és gairebé erma, i tots els dipòsits de comestibles són a Jamestown on, per motius més que obvis, no podem tornar. Com alimentarem la tropa i els supervivents?

—Per la sagrada crucifixió! —va protestar F. R.—. Som lluny de la civilització, però no estem sols al món! Abans o després vindrà algú a rescatar-nos.

—Santa Helena necessitaria sis vaixells anuals per ser proveïda adequadament —el va interrompre Basil—. Però per motius pressupostaris aquesta xifra sempre ha estat reduïda a dos. Un d’ells era el Bosphorus, la nau que va dur-vos a vós i a la marquesa de Custine. Fins que recali el proper vaixell passaran un mínim de cinc mesos. Cinc mesos!

Chateaubriand va mirar al sostre, pensarós. La reacció de Lowe va ser molt més indigna: mirar a terra llepant-se el polze.

La realitat, quan era massa crua, el consternava fins a un punt on dimitia d’ell mateix. Es recloïa en un estat mental infantil, per dir-ho així. Basil sempre se n’havia rigut, d’aquella mena de discapacitat temporal. Però en les nostres actuals circumstàncies, que el governador caigués en aquell estat, i en públic, sulfurava i alertava el pobre Basil Jackson; «Comandant? Comandant!», repetia.

—Sergent major —va recapitular Chateaubriand—, vós encarregueu-vos dels soldats, de fer un campament al voltant de la casa i d’allotjar aquí dins els civils que més ho necessitin. Mentrestant, el governador, jo i la marquesa de Custine podem acudir a Longwood.

—Gràcies per preguntar-me què en penso del vostre pla meravellós —vaig ironitzar—. Potser no us ha passat pel cap, però tal vegada no tinc cap intenció de compartir sostre amb l’individu que, no fa ni un parell de dies, ha atemptat vilment contra el meu cos, el meu honor com a persona i la meva dignitat com a dona.

Paradoxalment, però, la menció de la violació patida va resoldre-ho tot. Basil va desenfundar virilment l’espasa.

—Senyora! Excuseu-me! Compreneu que l’atac del Bigcripi ens ha fet perdre l’oremus. Però certament ningú oblida que es tracta d’un crim gravíssim comès en sòl britànic. Una dona violada, i no una qualsevol: una marquesa emparentada amb la reialesa més granada de França i de mitja Europa. Nosaltres som la justícia competent. Oi, governador?

La lucidesa de Hudson Lowe era tan inestable com el sol de Santa Helena, apareixia i desapareixia segons ho permetés la boira de la seva insània. En qualsevol cas, la possibilitat de perjudicar el seu enemic va fer que tornés al nostre món.

—Creieu que seria possible condemnar Bonaparte per estupre? —va inquirir a Basil.

—Bé, això depèn, justament, de vós, que sou la màxima autoritat de l’illa, militar, administrativa i també judicial.

Lowe va mirar al sostre com si veiés una llum i va riure amb aires satànics.

—El tancarem a l’habitació de les rates!

I va ser així, Diari Meu, com Lowe, Basil, F. R. i jo ens vam dirigir a Longwood en un petit cotxe que s’havia salvat del Bigcripi i una bona escorta de soldats que ens seguien a peu. Havia volgut dur amb mi la Fidèle. No em van deixar. No cabia al cotxe i era una simple criada. En qualsevol cas, em van assegurar que tornaríem per ella quan la situació i el judici s’haguessin resolt.

I ho has llegit bé: Basil Jackson també va acabar incorporat a la nostra expedició punitiva, per dir-ho així. En principi, el mateix Basil s’hi havia oposat: no seria millor que ell es quedés a ca la Umbé reagrupant les tropes, disperses per tota l’illa, i organitzant els refugiats, que no deixaven d’acudir? Però Hudson Lowe el volia amb ell. L’explicació era obvia: Napoleó l’intimidava, i necessitava tant de Basil a Longwood com Wellington dels prussians a Waterloo.

Pel que fa a la meva pobra persona, Diari Meu, suposo que et deus fer una pregunta: després de patir una agressió tan infame, amb quina esma podia tornar a la casa d’aquell ogre?

Un cop davant la porta, Lowe va fer servir el picaporta amb una força d’allò més imperativa. Quan aquell vell porter que semblava una mòmia ens va obrir, el governador va apartar-lo del seu camí, va plantar-se a la saleta quadrada del rebedor i va clamar:

—Feu saber al general Bonaparte que soc aquí, jo i una noble companyia, i que exigim veure’l de forma immediata.

A mi em distreia una pregunta: tindria Bonaparte el valor de fer-nos esperar, ara que ens presidia el governador en persona i una escorta armada?

Per a sorpresa de tots, però, va fer tot el contrari: Bonaparte va aparèixer immediatament, el pas urgent, el posat amoïnat, i alhora obrint els braços com un Cèsar bondadós i acollidor.

—Senyors! Sempre tindreu el meu agraïment infinit per haver obeït amb tanta prestesa la convocatòria perquè acudíssiu a Longwood!

Vam quedar atònits. Tal com Bonaparte ho plantejava, la causa d’aquella reunió s’invertia: no era ell qui obeïa una ordre, sinó Lowe. Quin diplomàtic! I quin nas de guineu!

—Si us plau! Passeu, passeu, el moment és greu —va esperonar-nos, més que res perquè no tinguéssim temps de pensar ni de contestar.

Després, quan vaig recapitular, ho vaig entendre. La Umbé, en la seva fugida, havia anat a refugiar-se a Longwood. Bonaparte devia haver entès que alguna cosa passava, de manera que va enviar-hi exploradors, per dir-ho així. Recordem que ell tenia la circulació per l’illa limitada, no pas el seu seguici. Els informants de Bonaparte devien haver vist el Bigcripi a una Jamestown destruïda, havien tornat i l’hi havien explicat amb detall. Si realment havia enviat un emissari a Lowe o es feia el fatxenda, és irrellevant.

La qüestió és que allà estàvem, a la sala de billar. L’amfitrió, Chateaubriand, Lowe, Basil i jo mateixa. Estaràs conforme amb mi, Diari Meu, que era una situació, com a mínim, estranya, per no dir obscena. La mateixa sala de l’atac corporal! Afortunadament compartíem l’espai una pluralitat de persones, la qual cosa impedia que la meva mirada i la del violador es creuessin en excés.

—Informeu-me —va encetar Napoleó—: què està passant a Jamestown?

Basil, per inèrcia militar, va estar a punt de contestar, però jo vaig fer un pas endavant, barrant-lo, i em vaig encarar a Bonaparte.

—Tot el que necessiteu saber és que, per a la vostra desgràcia, no es tracta de cap temptativa de rescatar-vos.

I em vaig girar, tot parlant a Lowe:

—Crec que el negoci que ens ha dut fins a Longwood no és el Bigcripi, sinó una ofensa.

Hudson Lowe em va mirar a mi i a Napoleó. Ara que era davant del gran home, dubtava. L’animadversió que dirigia a Bonaparte s’equiparava al temor sagrat que aquest li generava. Per un moment vaig veure que alçava la mà, el dit polze estès, com si anés a llepar-lo. Em vaig alarmar. Ell va adonar-se de la dilatació dels meu ulls. I en honor del vell i boig Hudson Lowe, Diari Meu, diré una cosa: que es va posar imperceptiblement ferm, com rendint-me honors, i va dir a Basil:

—Sergent major, si us plau, feu el favor de llegir-li els càrrecs al general Bonaparte.

Basil va obrir i tancar la boca un parell de cops. El magnetisme de Napoleó també el vencia a ell. Bonaparte va aprofitar aquella vacil·lació per caminar amunt i avall de la sala, com una fera engabiada, i parlant sense parar:

—Càrrecs? Quins càrrecs? Ah, ja ho entenc! Dones! Des de quan la paraula d’una diletant val més que la d’un emperador? Què penseu fer? Tancar-me a les meves habitacions? Que potser pateixo una situació gaire diferent? És ridícul! I en qualsevol cas, l’amore regge senza legge!

Tanmateix, podíem copsar el seu malestar i un fons d’inseguretat, que volia amagar rere aquell moviment continu per la cambra. L’única cosa que li quedava era l’honor i la fama. I si una acusació ben fonamentada li robava l’honor, la seva fama esdevindria infàmia. Aquell passeig peripatètic al voltant d’una taula de billar era, de fet, una mena d’autoacusació.

Basil va recuperar la fermesa.

—General —va dir Basil a Bonaparte—, és facultat del governador iniciar els tràmits legals per a un judici en forma. Però abans, i tal com dicten les ordenances, s’ofereix al preencausat una possibilitat de declaració, que potser esclarirà els fets i evitarà el judici. Només som aquí per oferir-vos aquest tràmit. I ara volem saber la vostra versió. Contesteu: és cert que vau mantenir relacions amb la marquesa de Custine i contra la seva voluntat?

Es va crear una tensió altíssima. Els insidiosos nyic-nyic-nyic de les rates, sempre omnipresents a Longwood, van pujar de volum encara més. Bonaparte ens mirava, un a un, com algú que se sap atrapat per un acte estúpid. Potser va fer una mirada similar el dia que va decidir retirar-se de Moscou, o quan la Vella Guàrdia va recular a Waterloo.

Però diuen que el dimoni té sort. Just en aquell instant, vam sentir uns sorolls, un terrabastall d’intrusions, i el valet de Bonaparte va entrar a correcuita, i rere d’ell uns soldats anglesos.

—Sire! —s’excusava el valet—. Han irromput amb violència!

Però l’homenet exagerava o malentenia: només eren missatgers, que havien franquejat la porta de Longwood moguts per la urgència, no per la violència. Van plantar-se davant de Basil, no de Lowe (la qual cosa era molt significativa), i venien d’allò més alarmats.

—Senyor! És el Bigcripi! Fa coses!

—El Bigcripi? —es va astorar Basil—. Fa què? Quines coses? Es mou? Terra endins? Torna al mar? Expliqueu-vos!

Però només barbotejaven paraules sense gaire sentit. Eren soldats molt jovenets, calia excusar-los per no entendre la naturalesa d’una bèstia mítica. Però Basil els esbroncava:

—Maleït sia! Què és, allò que fa? —va bramar—. O torna a l’oceà o progressa terra endins!

—Ni una cosa ni l’altra —deien d’allò més espantats—. Senyor, hauríeu de venir i veure-ho vós mateix. És extraordinari! I molt alarmant!

Basil va expulsar aire pels narius, com un búfal, i va dirigir-se cap a la sortida amb gambades de les seves cames llargues, seguit pels soldats. Estava complint el seu deure, però no havia esperat ni les ordres ni l’autorització de Hudson Lowe. Aquest semblava acostumat que Basil procedís pel seu compte. Per salvaguardar la seva dignitat, va advertir a Napoleó, tot aixecant un dit com si fos un mestre renyant un alumne indisciplinat:

—General Bonaparte, la instrucció del cas només s’ha suspès temporalment. Mentrestant…

Però Napoleó va interrompre’l, sulfurat:

—Els recents esdeveniments m’afecten tant com a vós! Exigeixo acompanyar-vos en missió militar per saber a què atenir-me!

—Ni parlar-ne! —va oposar-se Lowe, autoritari—. Us commino a romandre a Longwood, i quedeu advertit de les més greus conseqüències si desobeïu aquesta ordre directa.

I dit això va desaparèixer darrere de Basil.

—Cagna rabiosa! —va cridar un frustrat Napoleó, en cors, per acomiadar-lo.

Com comprendràs, Diari Meu, F. R. i jo vam quedar-nos en una situació d’allò més compromesa: havíem arribat a Longwood amb la intenció de jutjar-ne el propietari i apoderar-nos de les seves estances, i ara els nostres protectors armats desapareixien i ens quedàvem en mans, justament, d’aquell a qui havíem vingut a empresonar.

Però hi havia dues circumstàncies que jugaven a favor nostre: que Napoleó Bonaparte rarament perdia els nervis (i quan ho feia era pura escenificació) i que a aquest ànim temperat s’hi afegia un desig de coneixement. Nosaltres havíem vist i patit l’aparició del Bigcripi, i Bonaparte estava ansiós de notícies i testimonis directes.

—Oh, sí, ara us ho explico, ha estat colpidor però interessantíssim —va dir Chateaubriand com si fóssim a un cafè de París—. Però abans, sire, no seria pertinent que ens fossin adjudicades les nostres habitacions?

Allò em va indignar sobre manera: érem a casa del meu violador i Chateaubriand només pensava a confraternitzar i negociar amb ell! Gairebé era com si establís els termes contractuals amb un editor dels seus llibres: «Ara t’explicaré una història superba, però abans fixem el preu».

Indignada, ofesa, vaig sortir de la sala de billar. Ni jo mateixa estava segura d’on volia anar o què volia fer. Vaig avançar pels passadissos de la casa a un pas més àgil que els granaders de Napoleó. De sobte, vaig sentir alguna cosa: per l’ambient humit, resclosit, de Longwood m’arribava un so melodiós, una veu femenina que entonava una cançoneta de bressol. I t’asseguro, Diari Meu, que era una cançó inquietant.

Ressonava per les parets i envans de fusta, rebotava per les estretors del passadís. El so provenia d’una gola antiga i aspra, si l’Esfinx cantés tindria aquella veu. Als angles de les parets, la cançó feia ballar les aranyes en una desusada coreografia de potetes. Vaig tenir por: aquells sons feien que em sentís afligida i sola. Qui podia cantar així? Als desequilibrats que habitaven Longwood no els creia capaços d’una maldat sonora tan elevada. Fins que vaig passar per davant d’un aquests cubicles reservats per fer feines casolanes, i a dins hi vaig veure algú conegut, la Umbé.

Vet-ho aquí. Ella. La Umbé, allà! Hauria d’haver-me imaginat que buscaria refugi a Longwood, a casa del seu vell amo. Estava cosint. Cosia i cantava, dolça, i tètrica, i per això tan absorta en la costura que va trigar una eternitat a veure’m plantada al llindar. Va alçar els ulls, lentament, el cap cot, amenaçadora. Jo, per algun motiu, no vaig saber reaccionar. De sobte, ella va armar-se amb unes tisores molt llargues i em va saltar al damunt com si l’impulsés un ressort. Jo vaig caure a terra, i sort vaig tenir d’agafar-li el canell amb què sostenia les tisores, que pretenia clavar-me a la cara.

Et juro, Diari Meu, que fins i tot vaig passar més por que en l’arribada del Bigcripi. Perquè aquell monstre marítim havia estat una novetat tan impossible que, fins a cert punt, la incredulitat i l’astorament havien barrat el pas al pànic. Però ara m’atacava un ésser humà, rabiós com una bèstia, però una dona com jo, al capdavall. Tenia la seva cara a dos dits de la meva, bavejava, una espuma blanca que contrastava amb la negror de la pell. Ens vam rebolcar per terra, les quatre mans agafades a les tisores. Com que era un passadís estret picàvem de peus contra els envans amb uns sorolls sords.

Longwood era una casa molt vella. S’havia anat ampliant amb el temps, per parts. Si ho pensem bé, era la típica mansió anglesa, vella i tenebrosa, però sense cap encant. I com tota vella construcció, estava plena de pedaços. En cert moment, els nostres tacons van trencar un envà podrit i van fer un forat a la paret. I de dins, Diari Meu, van brollar rates i més rates, que ens van caure al damunt com una cascada de carn peluda.

Les rates em corrien per l’estómac, per la faldilla, per la cara, però no podia espolsar-me-les. Les meves mans estaven ocupades contenint les de la Umbé. Si la deixava anar, encara que fos un instant, m’apunyalaria els ulls. I quina fura! Xisclava com una porca parint, i m’era impossible raonar amb ella. Creia que moriria apunyalada, allà, a un passadís florit i pestilent. Per què no va ser així?

Sembla contradictori, però la desesperació, que és un pou irracional, em va generar un pensament d’allò més racional. Aquest: «Per què tinc por?», em vaig dir. «És més vella que jo, a mi em mou l’instint de viure, a ella només la bogeria. Puc vèncer!».

Com que jo era més jove i forta, per un moment vaig retenir les tisores amb només una mà, i vaig fer servir les cinc ungles lliures per clavar-les-hi a la cara. Quin xiscle!

—Eeeeiieeeh!

Es va posar dreta d’un bot meravellós, les rates recorrent-li tot el cos, i va córrer amb les mans on jo l’havia ferit. Però a aquelles alçades d’un dia tan irreal jo ja no buscava la salvació, ni tan sols justícia: volia venjança.

També em vaig posar dreta i vaig perseguir-la; ara qui estava armada amb les llargues tisores era jo. Totes dues corríem i xisclàvem, i al costat dels nostres turmells, rates que també corrien i també xisclaven. Quan estava a punt d’enxampar-la, però, tres convidats van afegir-se a la nostra escena: Gourgaud, Montholon i la senyora de Montholon.

La Umbé va fer un revolt pels passadissos estrets, i dos, i jo la seguia cega d’odi, i quan me’n vaig adonar, érem a una sala on els tres personatges que acabo de referir batallaven sense pietat. Com en la meva última visita, Montholon i Gourgaud es perseguien per torns. Un s’armava amb una baioneta d’infanteria i l’altre, amb un pistolot d’abordatge. Pel mig, la senyora de Montholon xisclava, tan esverada com orgullosa de ser el motiu de tan alta disputa. Gourgaud corria, tot fugint, i al mateix temps intentava carregar l’arma amb bala i pólvora. Quan així ho aconseguia, girava cua i apuntava Montholon. Aleshores era aquest, el que escapava, amagant-se rere taules i sofàs. I ara la Umbé i jo ens afegíem a aquella escena boja, bufa i burlesca.

I tanmateix, de seguida vaig caure de genolls tapant-me el plor amb els palmells.

Dies abans, quan vaig presenciar la batalleta entre Gourgaud i el matrimoni Montholon, vaig considerar que allò feia de Longwood el súmmum de la demència humana. I ara, ves per on, jo en formava part. Que potser no era jo, qui esgrimia unes tisores amb intencions assassines, tot perseguint una pobra vella? Que potser no era la meva veu, aquella que xisclava, com possessa: «Et trauré els ulls com tu fas als altres!»?

També he de dir, Diari Meu, que les meves llàgrimes van actuar com una mena d’interrupció balsàmica. Tots es van aturar gairebé en sec. Les meves llàgrimes, el meu agenollament, era com si els recordés que existia un altre món fora de Longwood. I no podia acusar-los: jo no feia ni dos dies que havia entrat per primer cop a aquella casa maleïda i ja actuava com ells, que feia anys que hi residien i per força.

Chateaubriand va venir al meu rescat. Va entrar, ho va veure i em va abraçar. «Estimada, estimada» repetia, sincerament commogut. Em va posar dreta i em va treure d’aquella sala.

Chateaubriand havia aconseguit que Bonaparte ens cedís una de les millors habitacions de Longwood. M’hi va dur i em va fer l’amor. Em sentia dèbil, indefensa, esgotada i fora de mi, i ell va aprofitar-ho sense gaires escrúpols. Però què vols, Diari Meu? Constato que, de vegades, la perfídia funciona: no hi ha reconciliació més efectiva que la carnal.

Després, encara jaient al llit, li vaig recriminar la seva traïció, que hagués establert una intel·ligència amb Bonaparte, tot i tenir coneixement de la seva agressió sobre la meva persona.

—I què podia fer jo? —va defensar-se ell—. Vaig jurar i perjurar que cap força humana m’obligaria a abandonar la sala de billar. Ara bé, com és natural, no comptava amb la vostra voluntat; us recordo que vau ser vós, qui em va fer fora.

Aquí no podia negar-li una part de la raó. Però una cosa era retirar-se davant d’un enemic i una altra, de molt diferent, aliar-s’hi.

—Cert —va admetre ell—. Però a partir del moment en què el Bigcripi ha irromput a Santa Helena, tot ha canviat. Ara ja no és una justa poètica entre Bonaparte i Chateaubriand, entre la literatura i la política, sinó una batalla per la supervivència, i faré el que sigui perquè sortim vius d’aquí. De vegades, l’expressió més alta de l’amor és garantir la seguretat de l’estimada.

En qualsevol cas em semblava indigne acceptar prebendes de Bonaparte. Ell em va voler convèncer amb el seu sentit pràctic.

—Preferiu dormir al ras, sota un lleig arbre gomer, i que us mengin les rates? A les cases de Santa Helena, almenys, les potes del llits estan folrades de vells ratlladors de formatge perquè les rates no escalin fins als matalassos.

M’oblidava que el caràcter d’F. R. amaga un component capellanesc: com els teòlegs, sempre té resposta per a tot.

Estava massa esgotada per discutir. I vull dir un cansament total, de cap, de cor i de cos. Vaig mirar per una finestra: núvols i boira, com sempre. I una espurna de llum a l’horitzó, tot anunciant la mort del dia. Així acabava aquella jornada més que extraordinària.

Quins dies, Diari Meu, quin dies… Tanco.





L’endemà


Al matí, quan vaig despertar, F. R. ja no era al meu costat. Tot just vaig sortir de la cambra, el valet de Bonaparte va informar-me:

—El senyor Chateaubriand i Sa Majestat estan esmorzant a la glorieta del jardí, tot aprofitant la bonança del dia, i us conviden a unir-vos a ells.

Bon dia? Per als habitants de Longwood uns núvols de color plom, i tan baixos que podries tocar-los posant-te de puntetes, ja es considerava bon temps. Sí, Diari Meu, així és Santa Helena, un lloc on els esmorzars, que a tot arreu marquen l’inici i impuls del dia, aquí més aviat semblen la seva posta i ocàs. Aquí tot és final. La glorieta era a un petit replà enjardinat adjacent a la casa. Era un jardí inevitablement trist, sense flors ni aromàtiques, que el clima matava.

Quan vaig reunir-me amb F. R. i Bonaparte, aquest va fer com si entre nosaltres no hagués passat res. Constato que, a taula, és un porc. (I no, Diari Meu, no em guia l’animadversió, només una observació justa). Menja amorrat al plat, literalment. Ignora el seu entorn humà. Com ja sabem, li agrada el vi de Borgonya, però no perquè tingui un gust delicat, sinó perquè durant les seves campanyes havia constatat que les ampolles suporten el moviment i el trasllat sense avinagrar-se.

Ell i Chateaubriand estaven parlant de les relacions entre política i historiografia. Bonaparte es planyia del seu destí, i de com seria tractat per la posteritat.

—No us amoïneu —vaig intervenir—. Diguin el que diguin, la Història no l’escriuen els vencedors; l’escriuen els escriptors.

I vaig continuar:

—Vós en sou la prova. De jove vau escriure unes quantes novel·letes que passaran a la història gràcies a la vostra fama militar, tot i que com a obra literària siguin puerils, lànguides, encartonades, desballestades, toves, fleumes, rònegues i, en definitiva, pèssimes.

—Ha! Touché! —va admetre alegrement Bonaparte—. No vaig ser un bon autor, no, no ho era. Però sempre hi ha prodigis i excepcions. I jo ho he estat amb l’espasa, no amb la ploma. Afirmar d’un autor tan elevat com, per exemple, Ossian, que és un simple escriptor, seria com dir que jo soc un simple general.

Tot s’ho feia venir. Quin home! I quin manipulador. Perquè en aquell moment va dipositar una mà sobre l’espatlla d’F. R., va inspirar aire i va dir, solemne:

—Senyor Chateaubriand, jo us he combatut, però no us he odiat. Perquè com bé diu la senyora de Custine, jo no vaig ser un gran autor, vós sí que ho sou. I sigueu vós amic o enemic, jo, a vós, us admiro.

Saps, Diari Meu?, de Napoleó sorprèn que es fa impossible discernir si és sincer o no ho és, i al mateix temps la seva sinceritat, o falsedat, són supèrflues; la qüestió última, irrefutable, és que funcionen. Perquè la vanitat de Chateaubriand, imperceptiblement però efectivament, es va rendir. Com un guerrer que abaixa l’escut. Li podien la lloança i l’afalac, l’admiració d’un geni. Ogre monstruós, sí, però genial al capdavall. I el pitjor de tot: no sé si n’era conscient, però acceptant l’elogi i enaltiment, acatant el seu criteri, estava donant la raó a Bonaparte quan deia que tots eren uns beneits assedegats d’egotisme.

Aleshores Napoleó va tornar-se cap a mi, els ullets cruels, i va afegir amb un cinisme sense fons:

—Ara que mencioneu els meus penosos i jovenívols intents de novel·la, recordo un meu personatge, un poca-solta que roba la virginitat a una monja i finalment es vessa a dins d’aquella boqueta tan captinguda. Quan s’acomiada d’ella diu: «L’amor és dolç com la mel» —va recitar mirant-me sense parpellejar—. «Però algunes dones ignoren que la mel d’ametlla és amarga».

I va riure, groller.

—Ah, sí, me n’oblidava. Finalment el personatge afegeix: «Gaudiu de l’experiència».

«Gaudiu de l’experiència», la frase amb què havia rematat la seva violació. Aquí sí que em vaig enfurismar. Però què més podia fer, a part de convertir les meves galtes en plataformes de vermellor? Bonaparte va canviar de tema. Com és lògic, li interessava d’allò més el Bigcripi. Abans que jo m’incorporés a l’esmorzar, F. R. ja li havia explicat tot el que sabíem i havíem presenciat.

—Senyor Chateaubriand —va interrogar-lo Bonaparte, com si fos un alumne a examinar—. Vós com procediríeu davant d’un enemic que avança?

—Enviant avantguardes de cavalleria a interceptar-lo?

—No!

—Establint la seva direcció d’avenç per tal d’escollir el camp de batalla més adient?

—Non, niente! Puttana sii tua mamma!

—Em rendeixo —va dir F. R.

Bonaparte va deixar caure un palmell obert sobre les tovalles, com si volgués esclafar un borinot.

—Coneixent-lo! —va cridar—. Coneixent l’enemic!

Rere nostre seia el porter, en teoria pendent dels nostres desitjos però tan apàtic com sempre. (I no només semblava una mòmia: a Longwood, de fet, tenia per sobrenom «la Mòmia»). Bonaparte li va fer un senyal amb el dit.

—Feu el favor de cridar els senyors Gourgaud i Montholon a la meva immediata presència.

La Mòmia es va alçar, lent com una tortuga que carregués dues closques. Però ben poca estona després, els dos homes citats ja eren davant de Bonaparte. Gourgaud, de qui es deia que un dia havia salvat la vida del seu emperador tot disparant contra un cosac, formava ben recte i militar. Montholon, tot i que també exmilitar, no tant. Bonaparte va donar ordres clares i ben concises:

—Us ordeno que aneu al campament dels refugiats establerts al voltant de la casa de la senyora Umbé i que em dugueu el mariner més savi que localitzeu. Si això és impossible, perquè la marineria és naturalment obtusa, feu venir el més vell.

Tots dos van sortir com disparats per un canó. Acte seguit, Bonaparte va tornar a cridar la Mòmia:

—Feu venir la senyora de Montholon a les meves habitacions privades.

I se’n va anar saludant-nos d’una manera més aviat descuidada, com si ja tingués els pensaments lluny de nosaltres.

El porter de Bonaparte potser semblava una mòmia, però parlava més clar que un oracle.

—Sa Majestat sempre envia els senyors Gourgaud i Montholon plegats, a missions de la més variada índole, perquè es reconciliïn. Durant la seva absència, i per tal que la senyora de Montholon no s’avorreixi, l’entreté jugant a naips al seu dormitori.

Com més m’hi estava, més es revelava Longwood com la barreja perfecta entre un horror demencial i una òpera bufa: Gourgaud i Montholon intentaven assassinar-se, mútuament i a diari, batent-se per l’amor de la cridanera senyora de Montholon. I vet aquí que aquesta era amant secreta de Bonaparte.

Però que la bogeria sigui boja no vol dir que sigui ineficient. Perquè molt poca estona després, amb una celeritat admirable, Gourgaud i Montholon eren de tornada, i amb ells duien un tercer individu. Un mariner malgirbat i molt vell.

Era un llop de mar d’allò més veterà, les espatlles encongides per l’edat però l’estructura òssia poderosa. Tenia unes mans prou amples per agafar bales de canó. Van cridar Bonaparte, que va tornar botonant-se la bragueta, impúdic. Va seure al mateix lloc que ocupava durant l’esmorzar. De fet, F. R. i jo ni tan sols ens havíem mogut dels nostres seients a la glorieta.

—Parleu, sbrigati! —va interrogar-lo Bonaparte, sense interessar-se ni pel seu nom—. Què és aquesta cosa del Bigcripi?

Davant de tan famosa i augusta presència, el pobre mariner estava d’allò més intimidat. I Bonaparte encara l’esporuguia més.

—Vai, vai! —l’esperonava sense compassió—. Aquesta bèstia monstruosa. Què en sabeu?

—Jo no puc referir-vos, sire —va fer el pobre home—, res més que rumors, llegendes i xiuxiuejos fatxendes de mariners borratxos.

—«Xiuxiuejos fatxendes!» —va exclamar Bonaparte, divertit—. Tothom té contradiccions. M’agrada aquest home. Continueu.

I a partir d’aquí, Diari Meu, el mariner va referir-nos un conjunt de dades desordenades, tant per la seva manca de cultura general com per la seva insuficiència oratòria. Permet-me que jo, ara, reemplaci la transcripció original per un mínim senderi enciclopèdic. Més o menys va dir-nos això.

—El Bigcripi, també anomenat «Alrap» en àrab i «Orape» en portuguès, adopta la forma d’un rap supremament gegant, però enriquit amb potes, com les salamandres. Habita el centre de l’Atlàntic, on l’oceà arriba a les seves cotes més profundes. Allà mora i devora pops i calamars gegants, els seus plats únics i predilectes. És molt voraç.

»Bigcripi, bèstia insòlita, és tan tímid com poderós, i normalment defuig la superfície i el contacte humà. De vegades, és cert, sembla que ataqui les naus més grans, però en realitat només fa servir la quilla per refregar el seu enorme llom i alliberar-lo de crustacis i altres paràsits molestos. Això genera grans ensurts i grans rondalles, però el perill és més aparent que real. Té una naturalesa poc inquieta i no se’l considera un peix especialment llest ni lúcid, ans el contrari. Més aviat tot ho confia, seguretat i tranquil·litat, al seu volum insuperable i mida colossal. Té uns ulls ridículament petits. S’han divisat minicripis de menor entitat a les costes de Japó, de Mauritània i de l’oest del Canadà.

»Ara bé, hi ha certes dates en què el caràcter indolent i apaivagat del monstre muta a un estat extremament perillós. Cada dinou anys, durant la lluna nova entre primavera i estiu, busca alguna illa petita i s’interna platja endins.

—Basta! —va aturar-lo aquí Bonaparte—. Expliqueu-me per què un monstre així necessita abordar platges atlàntiques.

Es va fer un silenci. El mariner malgirbat dubtava, intimidat. Tots els presents l’escrutàvem interessadíssims. Fins i tot la boira de Santa Helena es mantenia com estàtica, atenta a les paraules d’aquell pobre individu tan alt com humil.

Finalment, l’home va pronunciar una sola, terrible paraula:

—Fresar.

Entre la nostra reduïda audiència va escampar-se un «Oooh!» admirat i atemorit. Després, Bonaparte va alçar-se.

—Què penseu fer? —va preguntar Chateaubriand.

—Dirigir-me a Jamestown i jutjar per mi mateix.

—Ho teniu expressament prohibit —va insistir F. R.

—Què els importen als habitants de Pompeia les ordres del decurió quan el Vesuvi vessa lava? —va atacar-lo Bonaparte.

Napoleó va requisar el petit cotxe que ens havia dut fins a Longwood. Amb ell hi va pujar F. R. i un tercer passatger: la meva persona.

Què volies que fes, Diari Meu? Quedar-me a Longwood, entre mòmies i valets, entre marits bojos i cornuts, i amants tan boges i cornudes com els marits? Quedar-me a una mansió on a cada cantonada interior em podia estar emboscant la Umbé i les seves tisores, gairebé tan llargues i punxegudes com dents de bigcripi?

Vaig pujar al cotxe, però jo vaig baixar a ca la Umbé. Com deus recordar, Diari Meu, la casa de la Umbé estava al camí entre Longwood i Jamestown. Quan vam arribar ja s’havia establert una mena de gran campament, que aglutinava els fugitius i supervivents de l’atac del Bigcripi. (I com comprendràs, Estimat Diari, aplico aquí la paraula «gran» ajustant-la a l’escala de Santa Helena). Jo no tenia cap interès en la companyia de Bonaparte, i en canvi en tenia molt a acompanyar la pobra Fidèle, a qui havíem deixat allà. Vaig baixar del cotxe i ells van seguir en direcció als turons que presidien Jamestown.

Hi havia un centenar de persones establertes a la casa de la Umbé i els seus voltants. Penjaven mantes entre arbres, com a sostres sense parets, i en general tenien una actitud apàtica. Estaven més malcontentes que ferides, més molestes que desesperades. Havien perdut les seves llars, amics i familiars, però tot i ser víctimes del Bigcripi, la sensació que transmetien era que no acabaven d’entendre la magnitud del fenomen, del monstre. La seva actitud era molt humana i alhora molt estúpida: seien, sota una manta o sobre una manta, tot esperant que algú ho arreglés tot, i mentrestant criticaven a qui ells consideraven que haurien de solucionar-ho tot.

Em vaig obrir pas, però, per a la meva sorpresa, la Fidèle no era a dins de la casa. De seguida em vaig adonar que l’interior no l’havien ocupat els més dèbils i ferits, sinó els més forts i decidits. Famílies integrades per dones cridaneres i homes adults i grans, que havien arribat els primers i barrat el pas als altres. Quan els ho vaig recriminar, ells no van atacar els meus arguments, sinó la meva persona. Es reien de mi amb aires burletes.

—Guaita, la gran senyora! Ni que fos marquesa!

I em van fer fora a empentes.

La Fidèle era sota un arbre apartat, estesa, queixosa, delirant. Sola. I cega. Em vaig agenollar al seu costat, atenta. Li faltaven les sabates i fins i tot les faldilles. Talment, Diari Meu. Veure el cos rodanxó de la Fidèle mig despullat, els peus i les cames nues, em va indignar fins a l’extrem. Li ho havien robat tot menys els cotons que li taponaven els ulls buits.

Ho vaig veure clar: el responsable últim d’aquell espoli ignominiós era el Bigcripi. Tots els soldats disponibles eren a Jamestown, fent-li front, i els saquejadors sempre aprofiten la falta d’autoritat. Així, l’arribada del monstre era la causa que s’afluixessin els lligams que conformen la civilització humana.

Vaig sentir odi. Odi pel proïsme, odi per totes aquelles persones que criticaven el mal govern mentre saquejaven una cega agònica. Així és l’ànima humana: no m’havia sentit capaç d’odiar el meu violador, i ara, en canvi, experimentava un odi incontenible per totes aquelles cares sense nom. Però què podia fer? Jeure al costat de la Fidèle, plorar i consolar-la en els seus últims moments. Ella només mussitava una lletania: «Senyora… senyora… senyora…». S’apagava. I es va apagar. No sé quanta estona vaig estar així, de genolls i agafant-li una mà amb les meves. Em sentia culpable, terriblement culpable. Al capdavall, si no haguéssim vingut a Santa Helena ella encara tindria dos ulls al seu lloc. I seguiria viva.

Vaig quedar-me allà, plorant sobre el cadàver de la Fidèle i entre la indiferència dels refugiats fins que Chateaubriand va interrompre el meu estat luctuós.

Va aparèixer pel bosc, els cabells despentinats, suat i aterrit. Corria com un conill perseguit per una canilla de gossos. No em va donar explicacions. Ni tan sols va aturar-se. Va venir cap a mi i em va alçar, estirant-me brutalment del braç.

—Correu, correu! —exclamava—. Ja són aquí!!!





Continua el relat del mateix dia, on es narra un desastre humà i militar que va esdevenir mentre la marquesa vetllava la Fidèle, i que en conseqüència no va viure ni veure, però François-René de Chateaubriand sí, i després li ho va explicar


Perquè entenguis la inesperada aparició d’F. R. i la seva actitud esverada, Diari Meu, hauré d’explicar-te el que va passar als afores de Jamestown mentre jo vetllava els últims moments de la Fidèle. (Transcric el relat dels fets tal com posteriorment me’ls va narrar F. R., però polint els inevitables apunts vanitosos que el personatge adjuntava i afegia).

Com bé saps, quan el cotxe em va deixar a ca la Umbé, Bonaparte i Chateaubriand van continuar fins a reunir-se amb Hudson Lowe i Basil Jackson al Turó dels Arbustos Llenyosos o Bushy Bushes. Allà, Lowe havia reunit l’exèrcit: uns dos mil homes, la guarnició sencera de Santa Helena. (Nominalment eren tres mil, però, pel que em van explicar, els regiments sempre pateixen una gran quantitat de baixes no declarades). Sempre estaven dispersos pel perímetre de l’illa, vigilant diferents posicions, com platges o alçades. Basil els havia reunit a tots, concentrant-los en el modest promontori que dominava la població.

Per sota de les alçades del Bushy Bushes els soldats veien la monstruosa, descomunal figura del Bigcripi. Una estona abans havia arribat fins al final del llarg i únic carrer que conformava Jamestown. I un cop allà va girar en rodó, esclafant i derruint, amb el cap i la cua, tots els edificis del seu voltant. Ara el Bigcripi estava instal·lat al bell mig d’un descampat de runes i enderrocs, de forma circular i creat per ell mateix. Estàtic, silenciós, gairebé com si hivernés.

Com és natural, Hudson Lowe va entrar en còlera quan va veure aparèixer Napoleó. Però aquest en va tenir prou amb una frase per aplacar-lo.

—Basta! Estic envoltat per vós i dos mil homes armats. Com voleu que fugi de Santa Helena? A lloms d’aquest monstre?

I no només això: recordem que Basil sempre duia amb ell aquella llarga funda cilíndrica de cuiro. Bé doncs, Bonaparte va tenir la gosadia de demanar-li a Basil la seva ullera de llarga vista per observar millor el Bigcripi! Però Bonaparte s’equivocava.

—Això no és un allargavista, senyor —va replicar Basil, però sense aclarir-li quina mena d’objecte era.

Al principi ningú, inclòs Chateaubriand, va constatar res de remarcable. Només la grandiosa còrpora del Bigcripi, el seu cap de dos pisos d’alçada i la seva ominosa boca de rap gegantí.

—És gran, molt gran —va dir Chateaubriand.

—Sí —va ratificar Napoleó—, gran i majestuós.

I, segons F. R., els ulls de Bonaparte, clavats en el monstre, gairebé brillaven amb una admiració extàtica. Però F. R. va preferir ignorar aquella emoció estrambòtica, i va regirar-se cap als anglesos.

—Els homes que ens han advertit semblaven ben alarmats —va inquirir F. R. a Basil i Lowe—. Quina era la novetat?

—Fixeu-vos-hi bé —va instruir-los Basil—: no mireu el cap, sinó el cos. Els laterals del cos, en concret.

Així van fer-ho. Tot recorrent els flancs de l’enorme bèstia marina, hi havia una mena de grans ventoses rodones, com les que podria mostrar un pop als tentacles. I quan se’ls dedicava una atenció, podia observar-se que les ventoses es dilataven i expulsaven uns petits embalums orgànics de les mides d’un sac de blat, en forma de fava, i coberts per una membrana translúcida i humida, de color gris com els dofins.

—Certament! —va exclamar-se Bonaparte—. Al voltant del cos, escampats pel terra, s’acumulen aquestes faves membranoses.

Hi havia centenars, potser milers d’ous. Com que eren semiesfèrics, o almenys de contorns arrodonits, quan sortien de les ventoses rodolaven per sobre dels seus precedents, i podien anar prou lluny, així com les pinyes despreses dels pins. El Bigcripi, com dic, havia ben esclafat els edificis circumdants, de manera que ara, per sobre d’aquella extensió dels taulons i maons caiguts, s’havia estès una capa d’ous grisos.

Tots miraven aquell estrany espectacle natural, amb el Bigcripi exsudant, o evacuant, centenars de formes oblongues, toves i grisenques. L’exèrcit sencer s’ho mirava, sense moure’s ni actuar. Els soldats eren com aquell ocellet que contempla la serp que se li apropa, i que no es mou perquè vol saber què passarà. Tots? No.

Que Napoleó Bonaparte fos davant d’un exèrcit en ordre de batalla i no intervingués era com esperar que un gat assistís a una assemblea de ratolins i no fes res.

—A què espereu? —va cridar a Lowe—. Ataqueu!

Aquest va deixar-se embolicar per la dialèctica bonapartista.

—Atacar què?

—L’enemic, carallot! —va bramar Napoleó—. Què creieu que són, aquests ous favosos? Pets de monja? No hem de tolerar que eclos…

No va acabar la frase. (Almenys segons la versió de Chateaubriand, dramàtic de mena).

Són els peixos animals del silenci. I tanmateix, el Bigcripi, i els seus ous, no tenen lloc entre les nostres taxonomies. Imagina’t, Diari Meu, el soroll que faria un borinot a dins d’una ampolla de vidre. Ara incrementa aquest so i multiplica’l per mil, per cent mil. Un so com aquell van començar a sentir els soldats des de les minses alçades del Bushy Bushes. Simultàniament, els ous s’esquerdaven, trencaven i rebentaven. Tota l’extensió que envoltava el Bigcripi es removia com la superfície d’una olla que bull: els ous feien eclosió i n’emergien petits minicripis, així com rèpliques disminuïdes del progenitor. Al principi no tenien identitat pròpia: naixien amb els cossos embolicats en una mena de bava lletosa, espessa, que els recobria com una manta líquida. En les proporcions eren idèntics al Bigcripi: un cap gros i una boca gran, i quatre potes escamoses. Tots compartien la forma, no les mides: uns eren petits i ridículs com aquests gossets de les dames angleses, d’altres gairebé feien la mida d’un poni.

—Són com miniatures del Bigcripi —va pensar Basil en veu alta. I aquell «mini» de «miniatures», crec, va originar una nova paraula, perquè des d’aquell mateix instant tothom va començar a referir-se als nadons del Bigcripi com a «minicripis».

Els dos mil soldats contemplaven aquell espectacle des de la llotja natural que era el Bushy Bushes, immòbils i fascinats, Lowe inclòs. L’únic que reaccionava, i amb vius escarafalls, era Napoleó: instava Hudson Lowe a actuar, cosa que aquest no feia.

Allà sota, els minicripis aprenien a quin món havien nascut, a gestionar el seu cos, i ho feien amb una astoradora celeritat animal. Així com el seu progenitor, tenien quatre potes, però les seves potetes eren infinitament més àgils que les del seu congènere gegant. Abans que ningú se n’adonés, ja s’havien agrupat a tocar de la falda del Bushy Bushes, un ramat monstruós i compacte, els cossos encara humits, xops, a causa de les restes de placenta líquida i blanquinosa. De les boques apareixen bombolles d’una bava densa, com la dels crancs, i raucaven, per dir-ho així.

—Imagineu-vos una simfonia de gripaus trepitjats per un carro —ho va descriure després F. R.

I de sobte, aquella horda de petits monstres de quatre potes, els cossos molls, agrupats i raucadors, va llançar-se a l’assalt del petit cim, com si una càrrega de cavalleria assaltés un castell. Hudson Lowe, mut, no reaccionava.

—Svegliati! —va escridassar-lo Bonaparte—. Boig! De què serveix un exèrcit que no rep ordres?

Dues mil boques propulsades per quatre potes ascendien per la falda inclinada del turonet, una per a cada soldat. Basil Jackson, com a bon sergent major, va urgir Lowe: «Senyor, senyor! Què hem de fer?», però aquest no donava ordres efectives. Mai la disciplina ha estat tan admirable i tan estúpida: els soldats no van disparar perquè no els ordenaven que ho fessin. Només quan ja tenien els minicripis al damunt es van sentir alguns trets aïllats. Massa tard. Una onada de cossos bavosos va caure sobre la filera de casaques vermelles.

Els minicripis més petits mossegaven tíbies i genolls, els més grans pits i colls. La sang dels homes es barrejava amb la saliva bombollosa dels monstres. Chateaubriand va saber que tot estava perdut quan va veure Hudson Lowe llepant-se el dit.

Hi havia un aspecte d’aquella hòrrida estampa que F. R. no va mencionar en absolut, però que s’inferia del seu relat: l’única explicació que hagués sobreviscut i poca estona després hagués estat dels primers en arribar a ca la Umbé, era que de tots els presents al Turó dels Arbustos Llenyosos, havia estat el primer a fugir.

—Fins i tot el gran Horaci va deixar caure espasa i escut a una batalla per fugir més de pressa —va excusar-se F. R. més tard, sense que ningú li ho demanés—, i jo no duia ni armes ni uniforme als quals honorar.

L’última visió que F. R. va tenir del Bushy Bushes va ser mentre corria, quan per un instant va girar el cap. Bonaparte, furiós, escridassava Lowe, mentre Basil, desencaixat, intentava dur-se tots dos prohoms i resguardar-los de la catàstrofe. Les fileres de soldats, abans compactes, ara es desfeien com peces de dòmino. Tothom cridava d’espant o de dolor, o de les dues torbacions alhora. En aquell moment, com si la naturalesa volgués amagar-nos aquella crueltat en massa, la boira de Santa Helena va començar a estendre’s pel Bushy Bushes, així com un discret vel de fum.

Chateaubriand va córrer. L’instint el duia amunt, en direcció a ca la Umbé. Va entrar al bosc, corria envoltat de vegetació. Pel seu horror, els minicripis el seguien, dispersos pel bosc i entre la boira, aquí i allà, perseguint i mossegant totes les cames fugitives que podien. El més terrible: que a la seva esquena ja sentia un multitudinari, ominós rauc, com de canilla amfíbia. Croc-croc-croc!

I va ser així com em va trobar a ca la Umbé. Com recordarem, jo era a aquell petit campament de refugiats establert amb la casa de la Umbé com a centre. Plorosa, vetllava el cos sense vida de la Fidèle fora de la casa, quan va aparèixer ell, esperitat. Com ja he dit, em va prendre pel braç i em va arrossegar.

—Correu, correu! Ja són aquí!!!





El mateix dia. «If we all die»


Vam fugir plegats. No era el moment de discutir, i si algú com F. R. corria tan i tan esbojarrat, per alguna bona causa devia ser. Però, com és natural, la munió de gent reunida pels voltants de ca la Umbé no ho veia igual. Per a ells Chateaubriand només era un desconegut amb una actitud embogida. Van quedar-se allà rient-se de nosaltres: a la «marquesa» la segrestava un boig. Que potser no era una escena risible?

Quan Chateaubriand i jo ja havíem desaparegut, ells encara reien, i van seguir burlant-se’n fins que els va arribar allò, una sonoritat desconeguda, aquell croc-croc-croc com d’ossos mastegant pedres que s’apropava més i més. D’entre els arbres van començar a aparèixer fugitius aïllats. «Correu, correu!», també cridaven, però ni explicitaven a què es referien ni s’aturaven a explicar-ho. Tots eren soldats joves i morts de por. De cop i volta, aquell rauc col·lectiu va adquirir forma: la prole del Bigcripi apareixent d’entre el bosc. I atacant els refugiats, els homes i dones, nens i vells, que només uns instants abans es reien de mi i de Chateaubriand.

Va ser una visió fugaç. Jo corria, la mà estirada per F. R., que em precedia. Vaig girar el cap. Els vaig veure. Els minicripis. Els caps molt semblants als dels raps, i durs com pedres; la comissura dels llavis inclinada cap baix en un rictus com de perpetu disgust. Unes potetes insidioses, àgils com les d’un simi, i aquella cua més de rèptil que de peix, que els equilibrava en la carrera.

Com ja he mencionat, els minicripis podien ser de mides molt dispars, uns gairebé de la mida d’un gat gran, els més grossos similars a vedells petits. Però tots corrien a la velocitat d’uns escarabats gegants i mossegaven tot el que es movia, homes, dones, gossos, qualsevol criatura que tingués cos i carn. Estaven famolencs: no mossegaven per matar, no, mossegaven per arrencar bocins. I així, si algú queia sota el seu atac, els minicripis feien més i més queixalades, que deglutien mentre la víctima encara estava viva. Croooc-croooc!

Vaig veure aquella escena, el miler d’ànimes fugint espaordides, acaçades sense pietat per centenars de minicripis, i em vaig dir que el bon Déu perdona sempre, els homes de vegades, però la natura mai.

Si alguna cosa ens va salvar aquell dia, Diari Meu, no van ser els nostres peus, sinó que els nostres perseguidors tenien sobreabundància de menjar a l’abast. El lleuger avantatge que em va oferir Chateaubriand va ser crucial. Vam córrer, caminet amunt, illa endins, deixant enrere els crits d’auxili. Sobre la teva pell, Diari Meu, ja t’he dibuixat un croquis de Santa Helena. Així que ja saps que després de Jamestown, ve ca la Umbé, i després només ens quedava un lloc humà: Longwood. Vam arribar-hi, doncs, i pel que feia al transcurs dels esdeveniments jo només podia sentir un desconcert total. Jutja-ho tu, Diari Meu: a la segona visita, Bonaparte m’havia violat; a la tercera, m’hi havia presentat per acusar-lo, i en aquesta quarta visita, arribava per demanar-li empara. Els llocs embogits, com ho és aquesta illa, fan que les nostres accions també siguin pròpies de bojos. Vam trobar la porta oberta, vam entrar-hi, i a dins ens esperava un galliner de persones esverades.

A llocs tan petits i humanament concentrats com Santa Helena, les notícies volen: abans que jo i Chateaubriand arribéssim, els habitants de la casa de Bonaparte ja tenien coneixement del desastre. A Longwood tothom fa escarafalls, sempre, però ara semblava habitat per una autèntica legió de Jeremies. El valet de Bonaparte i el vell porter momificat, més el senyor i la senyora Montholon, i el senyor Gourgaud, tots plegats, s’esquinçaven les vestimentes, literalment, planyent-se pel destí del seu amo, de qui no sabien res i ho ignoraven tot. La Umbé també era allà, i ben a gust, perquè el paroxisme és un estat d’ànima que fa per ella: gesticulava, plorava, somicava, cridava i maleïa, tot alhora, amb un posat de bruixota salvatge que clama al cel perquè no plou. Expressaven sentiments sincers o era pura representació? Qui ho sap. En qualsevol cas, els comprenia: Longwood sense Bonaparte seria tan poc recognoscible com un cel sense sol.

Però he de dir, Diari Meu, que els seus temors no van angoixar-los massa estona. Fins i tot va ser una mica ridícul, i risible, l’estampa d’aquell grupet de maniàtics fanàtics, d’homes i dones desesperadament plorosos, quan tot just en mig d’aquell clímax convulsiu, de cop i volta i per sorpresa, van veure entrar per la porta el seu ídol, a qui creien mort i ben mort. Es van quedar com instantàniament congelats. Tots els plors, clams i gemecs, van tallar-se en sec, mentre Bonaparte, que tornava del Bushy Bushes enfadadíssim i colèric, bramava insults en italià, «polentoni!», «vaffanculo!», s’obria pas entre els seus cortesans a força de cops de colze i d’empentes desconsiderades, i es tancava a les seves estances interiors amb un fenomenal cop de porta. Bum!

Però aquí un incís, Diari Meu: quan Bonaparte ja els havia superat a tots, em va veure. No va aturar-se, i els nostres ulls només van creuar-se un instant. Va ser un moment ínfim, fugaç i casual, en efecte. Tot i això, Estimat Diari, tot i la brevetat d’aquell reüll, puc jurar i perjurar que va ser una mirada plena de significats. Talment. Perquè el que vaig llegir en aquells ulls, Diari Meu, va ser terrible. Em deien, a mi, a tothom: «Ja us tinc, ja sou meus». Sí, això proclamaven. Jo no podia entendre d’on sortia, aquella convicció tan pregona i aquella idea tan amenaçadora, però la vaig veure ben ancorada als seus ulls. «Ja us tinc».

Basil Jackson i Hudson Lowe van entrar a la casa només un sospir després que Napoleó. Lowe, sostingut per Basil i molt cansat, gairebé va ensorrar-se a la primera butaca que va topar.

—Quin desastre, quin desastre —gemegava Lowe.

Chateaubriand, mestre de l’oportunisme, va picar de mans i va clamar:

—Però és que no ho veieu? El senyor governador necessita aigua fresca, un te i un mos. I de pressa!

I tothom va córrer a atendre els nouvinguts.

Chateaubriand va seure a la vora de Lowe, calmant-lo i consolant-lo. Jo vaig preferir apropar-me a Jackson, encara que només fos per una qüestió de justícia: tot i haver salvat les dues persones més importants de l’illa, ningú semblava agrair-li l’esforç. Estava molt cansat. Va seure a un sofà, on va acomodar-se ell, amb les seves llargues cames enfundades en uns pantalons blancs però ara molt bruts, i el fidel cilindre de cuiro que sempre duia creuat a l’esquena. S’eixugava la suor del front amb un mocador, i se li escapaven petits gemecs, però tot i així va tenir la gentilesa d’intentar tranquil·litzar-me:

—Pel que hem constatat, senyora meva, els minicripis no arribaran fins aquí, fins a Longwood. El seu element natural és el mar, no s’allunyen massa de la costa. Pel que sembla, el seu límit és la casa de la senyora Umbé…

—Benvolgut Basil —vaig dir dolçament i seient al seu costat—. Hi ha un aspecte que vull comentar-vos i que crec que és del vostre interès directe. Té a veure amb el Violador.

—Qui?

—El Violador. Aquí hi ha una greu discrepància sobre l’apel·latiu que mereix: general, emperador, Bonaparte, l’ogre, etcètera. Bé doncs, pel que a mi respecta, a partir d’ara només penso referir-m’hi com a «el Violador».

Basil va riure.

—Sou molt irònica.

—No és cap ironia —el vaig interrompre, i vaig seguir—. Crec que el Violador pensa escapar de Santa Helena.

Ell va riure encara més.

—Què em voleu fer creure? Que el Bigcripi, i la seva prole, els han enviat els maçons de Portugal?

—És clar que no —vaig dir—. Però el Violador en porta alguna de cap. N’estic segura. Quina? Això ja no us ho sabria dir.

—En té proves? Indicis? Testimonis? El pla de fuga?

—No —vaig admetre—. Només la meva intuïció femenina. Però mai m’ha fallat.

Vaig atrevir-me a posar la meva mà sobre el seu colze, i a adoptar un to més transcendent.

—Senyor Basil Jackson, tots sabem que vós sou l’autèntic guardià del Violador. Si aquest geni del mal es fuga tot aprofitant el caos i desori provocat pel Bigcripi, no vull ni imaginar les destrosses que ocasionarà al món sencer.

—No us preocupava gaire aquest món —va recriminar-me—, quan en vau creuar la meitat de la superfície per flirtejar amb un monstre violador.

Jo vaig acotar el cap, muda. Per què? Perquè tenia raó. Ell em va mirar fixament, va apiadar-se de mi i el meu penediment, i va tenir un gest tan insòlit com generós. Va ensenyar-me la funda de cuiro cilíndrica, i va preguntar-me:

—Sabeu què és, això?

—Bé, el contenidor d’una ullera de llarga vista, suposo.

—No. Obriu-lo.

Vaig desenroscar la tapa rodona i, per a la meva sorpresa, no vaig extreure un objecte, sinó un escrit. Un document oficial, presidit pels símbols de la corona anglesa i un encapçalament d’aires d’allò més funestos: «If we all die». O sigui: «Si tots morim». Sempre m’admirarà la capacitat de la llengua anglesa per expressar grans idees amb monosíl·labs brevíssims.

—És el títol de la directiva reial —va explicar-se Basil—: «Si tots morim». El govern anglès ha pres totes les previsions. Fins i tot que Santa Helena pugui ser sotmesa a alguna mena de catàstrofe natural, meteorit, terratrèmol, el que sigui. El supòsit és que un fet imprevist amenaci de llevar la vida de tots els habitants de Santa Helena. En aquest cas, i si tots morim, algú ha de garantir que Napoleó Bonaparte, per un atzar, no sigui l’únic supervivent.

Va inspirar aire, i va continuar:

—Quan tot estigui perdut, Bonaparte ha de ser el penúltim a morir. I jo m’he d’assegurar que així sia. Mireu a l’interior, hi ha alguna cosa més.

En efecte: vaig extreure una petita daga de plata amb l’escut reial anglès gravat a l’empunyadura.

—Sempre duc la funda amb mi pel que pugui passar. Molts soldats no saben llegir, però tots reconeixen el segell del document i l’escut de la daga.

Va beure un glop de l’aigua que els criats ens havien dut, i va concloure:

—Sabeu per què em van escollir per a aquesta missió? —I ell mateix es va respondre—: Pels meus cabells blancs. Perquè vaig lluitar a Waterloo. Gairebé cinquanta-mil morts o mutilats, i només en un dia. Vaig perdre molt bons amics, molt bons homes… I el pitjor de tot: han passat una pila d’anys i encara hi somnio cada nit, cada nit… A la meva unitat érem dos-cents cinquanta-cinc homes. Jo a tots els comandava, i els coneixia a tots, un a un. Bé doncs, sabeu quants en quedaven de sencers, al final de la jornada? Dinou. En efecte, només dinou. Dinou! No, allò no pot tornar a repetir-se. «Si tots morim» jo m’asseguraré, en persona, que Bonaparte no ens sobrevisqui.

I va reblar, amb un afecte sincer als ulls:

—Aquest és el sentit de la meva vida, estimada marquesa de Custine, impedir que aquest home surti viu de Santa Helena, protegir la humanitat tota.

Vaig callar, una pausa que permetés a les seves paraules elevar-se com es mereixien. Acte seguit, però, no em vaig estar d’afegir una broma que les distenia:

—Protegir la humanitat tota… Als dentistes també?

Va somriure, i va ratificar:

—Protegir la humanitat tota, en efecte. —I va afegir, gentilment en francès—: Malgré les dentistes.

Això és el que fa tan estimables homes com Jackson: que ja no creu en la humanitat però igualment continua disposat a morir per ella.

A una cadira, a la dreta de Basil, hi va pujar un ratot, insolent i gros. Basil el va despatxar amb un rotund cop de la funda cilíndrica. Així desfogava la seva ràbia. I amb tanta força que la bestiola va caure del seient morta, així com una mosca fulminada per un matamosques.

Basil Jackson va dormir al mateix sofà, que també és el moble més proper a la porta. En teoria, per vigilar que cap minicripi perdut volgués forçar-la. Però a mi em tranquil·litzava, i molt, el pensament que un home com ell fos allà, no tant per impedir que els monstres entressin, com perquè no sortissin.





On es relata l’endemà de la gran catàstrofe marítima i terrestre patida a Santa Helena


Allò que més sorprèn de les grans hecatombes no és que puguin morir tantes ànimes, sinó que tantes en sobrevisquin. L’endemà, les rodalies de Longwood van omplir-se d’un flux de refugiats que no deixaven de venir. Molts havien arribat al vespre, i a mig matí encara en continuaven venint més i més, soldats i civils.

—I els meus enemics m’acusen d’elitista! —va ironitzar Chateaubriand tapant-se el nas amb un mocador—. He anat fins a la porció de terra més perduda del cosmos. I com m’he de veure? Envoltat per una humanitat tan pudenta i rastrera com la que seguia els germans Grac.

Però aquell matí, mentre ell es lliurava a sarcasmes diletants, Basil Jackson ho feia a una activitat frenètica. Calia posar ordre entre els pocs civils de l’illa i reorganitzar els militars supervivents. I per inversemblant que sigui dir-ho, Diari Meu, aquell matí trist no van faltar les bones notícies. La primera i més important de totes: les patrulles ens van advertir que, fos per l’altura sobre el mar, o per la distància a què es trobava d’aquest mateix mar, el fet era que la prole del Bigcripi no s’apropava a Longwood. De fet, no s’internaven ni més amunt ni més enllà de ca la Umbé, tal com ja havien constatat el dia anterior els soldats. Potser avançaven un centenar de metres si hi havia alguna víctima potencial a la vista, però no gaire més.

La segona bona notícia, almenys pel que fa a la meva tranquil·litat d’esperit, va ser que Hudson Lowe va decidir instal·lar el seu nou quarter general a Longwood. (On si no, d’altra banda?). Com comprendràs, Diari Meu, jo no tenia el menor interès a quedar-me a soles amb el Violador, i com més gent hi hagués al nostre voltant, millor.

En qualsevol cas, una situació tan i tan insòlita per força ha de suscitar moments incòmodes. Per exemple, l’esmorzar d’aquell dia. La mansió de Longwood estava obligada, per cortesia i per força, a atendre captiu i captor, Lowe i Bonaparte, a la mateixa taula. En aquelles circumstàncies, ni el Violador podia negar-s’hi. (I, a més, no tenia poder per fer-ho). Però ja sabem de les enemistades relacions que Lowe i el Violador mantenien. A taula vam reunir-nos els principals actors del drama: el Violador, Lowe, Chateaubriand i jo mateixa. (Rectifico: tots menys Basil Jackson, massa ocupat, a l’exterior, ordenant les primeres disposicions després de la catàstrofe).

Vam esmorzar, dic, en un ambient glacial. A més, entre els ulls de Lowe i els del Violador s’estenia una línia visual impol·luta. Per sobre dels nostres plats surava l’odi, així com per sobre de les flors volen les abelles. Des de l’altra banda dels murs de Longwood ens arribava una fressa contínua, populosa: la de la gentada que estava establint un campament i uns refugis improvisats. El Violador va deglutir uns quants aliments amb la seva habitual falta d’urbanitat (diguem-ho tot: Lowe tampoc era la finesa personificada), i acte seguit va posar-se dempeus, anunciant que sortia a fer un volt.

—Per aquest passeig voldria gaudir de l’amena companyia del senyor de Chateaubriand, si això fos possible —va demanar el Violador—. La seva retòrica és tan convincent, que si un soldat despistat em disparés, ell sabria desviar la bala amb la seva oratòria.

—Intenteu fer-me xantatge adulant la meva vanitat? —va dir lúcidament F. R.—. Preteneu manipular el meu egotisme, perquè un cop a París pugui afirmar, a tots els cafès i tots els cenacles, que mentre vaig ser a Santa Helena l’antic emperador es delia per endolcir els seus amargs avorriments, i salpebrar les seves insípides solituds, amb la companyia de François-René de Chateaubriand?

—És exactament així, senyor meu.

—Doncs en aquest cas —va dir F. R. amb galanteria— considero que el vostre maligne estratagema funciona d’allò més bé.

I tots dos van encaminar-se cap a la porta. Però abans de sortir, el Violador va dirigir-se a Hudson Lowe.

—Per cert, senyor Lowe, ja us he sol·licitat tres vegades, tres, un metge que s’ocupi dels meus dolors estomacals, cada dia més aguts.

Sorprenentment, el Violador va apropar-se a Lowe, encara assegut, es va treure la camisa dels pantalons, tot deixant la seva panxota al descobert… i a menys d’un pam del nas de Lowe! I va assenyalar-se un punt amb el dit índex.

—Aquí, aquí —insistia, i en el seu to hi havia provocació i malícia. La veritat és que semblava, volgudament, un actor de comedietes italianes. Va girar cua i va sortir acompanyat d’F. R.

El meu astorament no tenia límits. Aquella procacitat, aquella proximitat de cossos entre el ventre del Violador i el nas de Lowe, havia estat un autèntic simulacre d’una fel·lació. Uns instants després, Hudson Lowe i jo érem els únics que quedàvem a taula, i el governador va explicar-se:

—Sabeu per què ho fa, això? Per què sempre em parla del seu mal de panxa, i me l’ensenya obscenament? —I ell mateix va contestar-se—: Perquè sap que el seu dolor no és res comparat amb els dolors d’estómac que ell em causa. Així em mortifica.

I després d’una pausa va buidar l’ànima:

—Creieu-me, senyora de Custine, que per molts anys que vós visqueu, dubto que mai arribeu a conèixer una ànima tan desgraciada com la de l’home amb qui ara compartiu sobretaula. Napoleó Bonaparte! Per a mi aquestes vuit síl·labes tan ben repartides entre dues paraules només signifiquen una cosa: suplici etern. Perquè qualsevol home que tingui per missió empresonar la Grandesa sempre serà odiat i menystingut. Pateixo d’un menyspreu universal. Almenys per part dels caràcters indulgents, perquè els exigents m’odien i desitgen tots els mals. Visc sotmès a un disgust continu i una perpètua ansietat; vet aquí la rebel·lió del meu estómac, que supera, amb escreix, les pessigolles estomacals de Bonaparte. I el pitjor de tot és que, per culpa del lleial servei que dedico a Anglaterra i a la humanitat sencera, la meva memòria quedarà damnificada per tota l’eternitat: en lloc de ser recordat com un honorable militar, passaré a la història com un carceller indigne i mesquí. És just, això? Ho és?

—Però en aquest cas —vaig interrogar-lo sense la menor animadversió—, per què ho feu? Jo, i qualsevol ésser raonable, us podem entendre. El vostre govern li està exigint a un vell pardal que suporti el pes d’una àliga ferotge. No és just. Però aleshores, insisteixo: per què no dimitiu, per què no abandoneu el càrrec, el patiment i l’illa? Ningú us ho recriminaria.

En lloc de contestar-me, em va etzibar una pregunta molt personal i més sentida:

—Vós teniu fills?

—Afortunadament només un —vaig contestar—; són els fills la pitjor i més perseverant de les plagues domèstiques: per molt bé que ho facis, triguen més de vint anys a abandonar la teva casa.

—Tot ho suporto pels meus fills —va explicar-se ell—. Cap militar que ja posseís recursos o renom va voler aquest càrrec, perquè sabien perfectament que tothom escopiria sobre l’home que engrillonés l’home més extraordinari de la nostra era, per bé que sigui un assassí de masses. Quin sou creieu que guanya, avui en dia, un oficial reial? Misèria. Però Santa Helena és un destí amb un estipendi extra, per llunyà i per penós. Per això ho vaig acceptar, i res més que per això. Quan m’arriben rumors que busco la mort del general Bonaparte, o fins i tot que l’estic enverinant lentament, em faig un fart de riure. Només cobraré la meva paga mentre Boney visqui! En conseqüència, soc l’últim interessat en la seva mort.

Aquí, tot i la dignitat del càrrec que encarnava, Lowe no va poder evitar un gest d’home sotmès a la fatalitat, tapant-se la cara amb dues mans. I va reblar:

—Compreneu ara el terrible abast de la meva desgràcia, senyora de Custine? Soc un home pobre i un pobre home: patiré un turment infinit mentre Bonaparte continuï viu, i al mateix temps estic obligat a allargar al màxim l’existència del causant de tots els meus mals, d’esperit i d’estómac.

Ell va callar, capcot, i jo no vaig dir res. Interrompre un silenci tan adolorit hauria fregat el sacrilegi. Certament, Diari Meu, he tractat amb alguns llops amb pell de xai, però el pobre Hudson Lowe és el primer xai amb pell de llop que conec. Ell va continuar:

—I a sobre, ara, he d’afrontar els designis més cruels de la Providència. El Bigcripi! I un parell de milers dels seus cadells! Ja sé que vostès, la gent d’intel·lecte refinat, tenen poca fe. Però no us sembla extremament casual que el Bigcripi hagi vingut a Santa Helena just durant el meu govern?

—No.

—No?

—No. Estàvem avisats que alguna cosa relacionada amb el Bigcripi s’esdevindria. I la naturalesa no hi entén, de política o assumptes humans.

—En aquest cas, com jutgeu els extraordinaris fets viscuts els dos últims dies?

Vaig alçar les dues espatlles, indiferent i lògica.

—Que una bèstia marina, gran i lletja, ha fresat a la platja de Santa Helena.

—Però aleshores, per què ha fresat aquí i no a Plymouth?

Jo:

—Perquè allà la flota anglesa el canonejaria.

Les simplificacions, quan estan ben fetes, sempre abreugen els debats. Perquè Lowe es va rendir a l’evidència, tot quequejant:

—És clar…, és clar…

—Senyor governador, deixeu les especulacions sobre la naturalesa per als naturalistes. Hi ha coses que s’esdevenen, i prou. Ara mateix em recordeu a un pobre pagès que vaig conèixer durant una estada al Senegal.

—Jo? Un pagès senegalès? Què podem tenir en comú?

—Les tremendes potes d’un elefant van destruir l’hort d’aquell pagès. Per què va esdevenir-se, un fet tan luctuós? Doncs perquè sí. Perquè l’elefant simplement passava per allà, o perquè als elefants els agraden els enciams. Tant li fa. No hi havia cap altra raó. Però era l’hort del pagès, d’aquell pagès. I l’home estava obsedit amb una pregunta: «Per què havia de rebre el meu hort, justament el meu?». Crec, senyor governador, que a vós us passa el mateix amb el Bigcripi.

I vaig continuar:

—Hauria d’amoïnar-vos una cosa i només una: que, tot impulsat pel desgavell induït pel Bigcripi, hi hagi algú que vulgui aprofitar-ho per als seus interessos.

—Qui? Oh!

«Qui? Oh!». Vet aquí la seqüència exacta que va seguir la reacció de Lowe. El caos introduït pel Bigcripi havia estat tan inesperat, tan destructiu i tan colossal, que fins i tot Hudson Lowe, sempre obsedit amb el Violador, perdia la seva missió de vista.

—De debò creieu que el general Bonaparte pensa fugir?

—Penso que farà tot el que estigui al seu abast per aprofitar-se de la presència del Bigcripi. Així, i no d’una altra manera, aprofitant el caos de la Revolució, va conquerir el Consolat. Per què no hauria, ara, de fer que el Bigcripi jugui a favor dels seus interessos? Us prego que poseu la màxima cura en la vigilància.

Dit i fet. Sobtadament galvanitzat, Lowe va sortir de la casa. Vaig seguir-lo a l’exterior de Longwood. A la mateixa porta s’hi havien congregat uns quants oficials menors. Lowe, a qui jo havia alarmat potser en excés, va dirigir-se als seus subalterns amb crits i escarafalls, impartint ordres i consignes. Aquells pobres homes van sortir cames ajudeu-me tot intentant fer feliç el seu amo. No, Lowe no és un bon comandant. És d’aquells capitostos que al seu voltant genera molt moviment però pocs resultats efectius. Ara bé, la part positiva de l’escena és que la petita gentada de civils reunits per les proximitats va rebre aquell torrent d’ordres amb gratitud i fins i tot aplaudiments. Lowe provoca això, una alegria còmica. Estan contents amb ell, i al mateix temps no saps si es riuen d’ell. En qualsevol cas, a la gent li agrada constatar que al timó hi ha algú.

Potser farien millor preguntant-se si pot dirigir bé la nau algú que no sap ni si els timons són rodons o quadrats.

Com t’estic narrant, Diari Meu, els supervivents de Santa Helena s’estaven agrupant, i acampant, a l’esplanada que envolta la residència de Longwood. L’alçària i la distància del mar els oferien una seguretat relativa. Sobretot després d’haver constatat, d’una manera gairebé empírica, que el Bigcripi i la seva descendència no superen el límit que marca ca la Umbé. La llunyania física del perill havia fet disminuir la seva por. I després hi havia algunes petites heroïcitats que els envalentien. Com un soldat que tornava amb un enorme minicripi als braços, així com un pescador triomfal. L’home va deixar el cadàver al terra, i immediatament va formar-se un cercle de curiosos al voltant.

Per tots els cels, quines criatures! Vistes de prop encara infonen més horror. Per descriure-les anatòmicament, continua sent un bon punt de partida comparar-los amb raps de mida forassenyada, però armats de potes. Em perdonaràs la hipèrbole, Diari Meu, si afirmo que són bèsties amb la boca encara més gran que el cap. Un rostre ominós, de color marró fosc, la pell humida fins i tot lluny del mar i després de mort. Al principi, la gent reia, divertida i satisfeta amb aquella petita victòria, aquell petit trofeu. Però, paulatinament, l’observació acurada del monstre va fer callar els presents, cada cop més seriosos, gràvids i atemorits.

Tenia la mida d’un gos molt gran. I tots els seus detalls corporals ens espantaven: la boca ampla, llarga, fosca; les dentetes, petites però de quantitat inacabable, així com una serra infinita; la pell com oliosa, les quatre potes rígides, de formes atàviques. Milers de monstres com aquest havien sorgit de les fondàries marines, i amb un únic propòsit: devorar-nos a tots. Un nen plorava. Homes i dones se senyaven. El cel, núvol tot el dia, per fi s’obria, tot deixant caure unes gotes, poc nombroses però molt depriments. I en aquell moment, va aparèixer. El Violador.

No va caldre demanar que li obrissin pas, tothom el coneixia, el temia i el respectava. Tornava del seu passeig amb F. R. i havia vist el cercle de persones al voltant del minicripi mort. Venia embolicat amb una capa i es va asseure a una pedra tot just davant del cadàver monstruós, que contemplava. Es va lliurar a una dilatada, minuciosa observació, mut. La pluja li mullava el cos, envoltat de la capa fosca. El seu era el rostre d’algú que amaga secrets, una ment que elucubra idees més enllà de la comprensió dels mortals. En aquell moment la gent el mirava a ell, més que al monstre mort. Temor reverencial, només així puc definir l’actitud dels espectadors. Feia uns moments, Lowe els generava una simpatia jocosa. El Violador era una amenaça universal, i ho sabien. Tal com va definir-lo Lowe, era un assassí de masses. I ells eren les masses. I, malgrat tot, la gent admirava el Violador i menyspreava el governador. Ho notava, tots els porus del meu cos ho percebien. Me’n vaig anar, indignada amb l’esperit humà.

Però quan només havia fet unes passes, i encara que sembli impossible, vaig topar amb l’escena més trista de la meva estada a Santa Helena: ell, F. R., que tornava del seu passeig amb el Violador.

Què podia tenir de trasbalsador o decebedor l’estampa de l’home a qui tant havia estimat? Jo t’ho diré, Diari Meu: que aquell Chateaubriand que tornava d’un passeig privat amb el Violador era un home encantat.

Talment. Si jo havia fet aquell viatge era perquè F. R. fes aflorar els seus sentiments per mi. I què em trobava? Que algú havia aconseguit generar aquell estat d’ànim únic i deliciós en Chateaubriand, en efecte, però no era jo, sinó el Violador.

L’F. R. que se m’apropava era, literalment, un home enamorat, la mirada neta com la d’un infant, la il·lusió de viure a la pell, als ulls, als llavis. Però enamorat de la figura de Bonaparte, no de la meva persona.

Jo, amiga i amant, no havia aconseguit despertar aquella emoció en F. R., tot i un viatge transoceànic; i en canvi, el Violador, que era el seu enemic mortal, n’havia tingut prou amb un passeig per seduir-lo, entusiasmar-lo i transfigurar-lo. Pots imaginar-te, Estimat Diari, el meu desfici? La meva decepció, tristesa i humiliació?

Jo tenia la gola seca i amb prou feines vaig poder interrogar-lo sobre el seu passeig, la seva transmutació d’esperit. Ell va negar-ho tot:

—Ens hem limitat a mantenir un amè intercanvi d’impressions.

En adonar-se de la meva commoció, va voler justificar-se:

—És fàcil coincidir amb el teu pitjor enemic quan l’objecte del debat és un ésser pla, rom i maldestre com Hudson Lowe és.

Però jo coneixia aquells ulls lluminosos. Eren els d’algú que planeja un projecte artístic o la cosa que més se li assembla: un complot polític. Quan m’hi vaig interessar i vaig indagar quina mena d’empresa era, F. R., enigmàtic de mena, va callar i va somriure.





A les següents pàgines, la marquesa de Custine descriu la situació a Longwood i les seves rodalies, amb l’illa de Santa Helena presa en gairebé tota la seva superfície i extensió per la monstruosa prole del Bigcripi


Si em preguntessin, Diari Meu, què és allò que més m’astora i sorprèn del Bigcripi, segurament contestaria això: que la simple presència del monstre faci retrocedir tant i tant el mateix fet civilitzador.

Perquè així és. La por ens està fent retirar-nos moralment a èpoques arcaiques. Comencem pel principi.

Els minicripis, com ja és dit, se senten incòmodes lluny del mar i normalment no van més lluny i més amunt de ca la Umbé. Però hi van. N’arriben ben pocs i no ho fan sovint, això també és cert, però de tant en tant alguns minicripis superen aquesta mena de barrera invisible que és la vella barraca de la Umbé. Per què ho fan? Creiem que la culpa és de les rates.

En efecte, les rates. És segur que el Bigcripi pareix els seus ous a una platja perquè la seva prole, abans de tornar al mar, pugui atipar-se amb qualsevol animal viu que li insufli energies vitals i li doni forces per afrontar els perills de l’oceà. Vet aquí els seus ferotges atacs a persones i animals. Allò normal, doncs, deu ser que la prole esquili tota vida existent a les illes on fresen els minicripis, i quan constaten que ja no queda res per mossegar i deglutir, se submergeixen en el seu element natural, el mar. Ara bé, a Santa Helena no hi ha només persones, també hi ha rates, i en superabundància. L’organisme dels minicripis no fa diferència entre la carn humana o de rosegador, que un cop ingerides alimenten per igual. I ara la gran qüestió: si els minicripis continuen trobant rates de les quals alimentar-se, per què haurien de capbussar-se a un oceà farcit de taurons i altres assassins marítims? Vet aquí.

Basil ha enviat a la costa dotzenes de patrulles discretes, les observacions de les quals així ho constaten: la prole s’està convertint en una raça experta a caçar rates. Per moltes que fugissin terra endins quan va arribar el Bigcripi, Santa Helena n’està més que farcida. Rates i més rates. Més o menys visibles, però sempre presents; sota cada pedra, rere cada arbust. Incomptables rosegadors que ara alimenten aquesta legió de monstres nouvinguts. Els minicripis han après a comportar-se com gossos llebrers, i ara persegueixen i cacen rates amb una habilitat inoïda. Tot plegat desespera Basil.

—Quin vaixell s’atrevirà a desembarcar, i encara més a socórrer-nos —es plany— quan descobreixin que el port està destruït i per tota la costa s’ha instal·lat un exèrcit de monstres perfectament feliços de ser-hi? Al capdavall, la finalitat de Santa Helena és retenir Bonaparte. Al món li importa ben poc que aquesta elevada funció la desenvolupi un regiment de soldats o de monstres antropòfags. Fet i fet, encara millor per a Londres, perquè ni el Bigcripi ni la seva prole cobren paga ni beuen gin.

—No sigueu tan funest —m’hi he oposat jo—. No ens abandonaran, simplement no seria humà ni acceptable.

—El cinisme dels governs, senyora meva —m’ha replicat ell amb un trist sospir— és superior a la hipocresia d’un gran fariseu, l’avarícia d’un banquer jueu o la dipsomania d’un borratxo còrnic.

Però t’estava parlant, Diari Meu, de la nostra situació concreta. La prole, deia, no acostuma a anar més enllà de ca la Umbé, però això no és una llei estricta, només un principi instintiu. Si un minicripi persegueix una rata especialment grossa, la delícia gastronòmica li esborra qualsevol frontera, i la seguirà fins on calgui. O sigui, fins a Longwood.

Així, estem sotmesos a uns atacs esporàdics, imprevisibles i fulminants. I aterridors. S’han viscut escenes espantoses. En aquest sentit, jo he presenciat un cas: un minicripi que venia darrere una rata ha topat amb un nadó i se n’ha tornat amb la pobra criatura atrapada entre les seves poderoses mandíbules, per desesperació de la mare. Aquesta, però, li ha anat darrere, i per increïble que sembli ha aconseguit recuperar la criatura, més espantada que ferida. I ara, Diari Meu, permet-me una nota d’humor: l’eterna diferència entre mare i fill rau en el fet que si un monstre rapta un nadó, la mare es llança de cap contra el monstre; si és al revés, el nen es limitarà a avisar les autoritats…

Els minicripis poden aparèixer entre la vegetació i atacar colls o cames. Ves a saber quanta gent ha desaparegut aquests dies, mentre Basil i Lowe intentaven organitzar el caos que va sobrevenir després del desastre del Bushy Bushes. De fet, encara no poden proporcionar una protecció efectiva a la gent. Només juga un avantatge a favor nostre: que els minicripis no són, ni molt menys, uns caçadors tan hàbils com els felins, per exemple. No dominen cap tècnica de cacera, ni el sigil ni la sorpresa. En realitat són bèsties molt obtuses. I sempre anuncien la seva presència amb aquest rauc sord, dur, abismal, crung, crung!, o grunc, grunc!; les seves goles admeten molts matisos, de vegades recorden gripaus i d’altres, porcs. De fet, quan un s’acostuma a aquestes veus inhumanes, sempre pot determinar quants minicripis hi ha, a quina distància aproximada i fins i tot la grandària corporal, que com ja sabem és molt variada. Abans que ataquin, però, acostuma a aparèixer una de les patrulles de soldats apostades per Basil, que els executa a trets i remata a cops de baioneta.

Perquè aquesta és la principal defensa dels pocs civils supervivents: el miler de soldats, aproximadament, que continuen vius després del desembarcament del Bigcripi i l’assalt posterior, tumultuós, de la seva prole contra les casaques vermelles al Bushy Bushes. El perímetre del campament establert al voltant de Longwood està contínuament patrullat per escamots molt nombrosos, sempre amb el fusell carregat i la baioneta calada. I com que la prole només acostuma a aparèixer per aquí amb un o dos individus a la vegada, no es fa difícil liquidar-los.

Però i a les nits? Aquí només hi ha un sostre i unes parets, les del mateix Longwood, i el Violador es nega per principi a admetre ningú més. Actua, en les seves mateixes paraules, com ho faria en un naufragi.

—Quan un bot és ple, és perfectament legítim atacar amb la destral les mans dels que intenten pujar-hi —afirma.

La veritat és que podria acollir unes dotzenes més de persones, però s’hi nega, i Lowe, massa classista, no diu res al respecte. I jo, covarda, tampoc, perquè el Violador sempre podria dir-me que foti el camp, si no m’agrada, i comparteixi la sort de tots aquests desemparats que han de dormir a l’exterior. I per a la meva vergonya, Diari Meu, et diré que la meva ètica estaria disposada a adoptar una mesura tan heroica, en efecte, però no el meu confort.

La solució que han trobat els civils per protegir-se a les hores nocturnes és, per dir-ho així, de tall africà. Durant la meva estada al Senegal vaig observar com els pastors, quan havien de passar la nit al ras, es protegien de les hienes, ells i els seus ramats, improvisant uns cercles fortificats amb arbustos punxeguts, i dormint a l’interior. Una cosa així s’ha posat en pràctica aquí. El jardí de Longwood ja estava envoltat per un petit mur de maons de no més d’un metre d’alçària. (Perquè els soldats sempre poguessin observar els moviments de Bonaparte a l’interior). Ara també hi ha un segon cercle concèntric, més enllà del muret i fet d’aquests arbustos llenyosos que tant abunden a Santa Helena. Potser no són tan punxeguts com els senegalesos, però les seves branques són dures i sòlides. I en qualsevol cas resulta una barrera suficient perquè no la superi la intel·ligència mínima dels minicripis, que no deixen de ser uns peixots amb potes.

Però quines nits, Diari Meu! Pel motiu que sigui, la prole alça els seus cants al cel amb més profusió, molta més, quan el sol se’n va i les tenebres s’apoderen del món. Aleshores, a la negra nit, sentim els seus càntics, que a voltes semblen coordinats. Canten des de les platges, però també des de l’interior de l’illa. Són per tot arreu. I són milers. I nosaltres hem de sentir, impotents, aquests sons guturals, de vida sense ànima, de naturalesa criminal. I jo soc de les afortunades, perquè dormo a un llit, a una habitació. Amb parets, amb sostre sobre el meu cap. Després hi ha una mena de classe intermèdia, mai tan ben dit, perquè són un centenar de privilegiats que, sigui per contactes, influència o amistat, han aconseguit que els admetin, a fora de les parets de Longwood però a dins del muret de maons. I després hi ha la resta, el conjunt de civils que dormen a l’espai obert entre el mur de maons que delimita Longwood i el d’arbustos. Allà reposa aquesta humanitat, separada de la bestialitat més primordial per una feble pantalla de tronquets. Entens, ara, el que et deia, Diari Meu, sobre el retorn a la barbàrie? Els nostres homes i dones estan reduïts a la condició de pastors africans. A la condició humana primera, per simple i per primitiva.

Sí, les nits del Bigcripi. Constantment sonen trets de fusell. Les patrulles disparen contra individus de la prole que ronden a prop, o fins i tot que s’enreden al garbuix d’arbustos, i un cop atrapats entre mil branques xisclen com porcs fins que els soldats els rematen.

I aquí, Estimat Diari, no tinc més remei que ressenyar-te un episodi que s’ha succeït aquests dies, l’infernal i aberrant cas d’un home, un tal John Blackenough, i que supera tots els límits de l’horror, tots.

Un matí, quan tot just sortien les primeres llums de l’alba, els soldats van veure una figura semihumana que s’apropava a la tanca d’arbustos, ensopegant i sense forces. No van disparar de miracle perquè, com dic, l’home ja no semblava un home: la superfície del cos abrasada i corroïda per una mena d’àcid mortal, i per tota vestimenta unes algues llargues i filamentoses, de textura repugnant. Li faltaven els deu dits de les mans i el deu dels peus, i tot ell era una mena d’esquelet consumit, gairebé sense carn tapant-li els ossos. Feia una pudor insuportable. Allò que no s’entén és com podia seguir viu en aquelles condicions, molt més demacrat que qualsevol cadàver. Bé doncs, per increïble que sigui, encara va viure unes hores abans d’expirar. L’espant i repulsió que engendrava el seu aspecte era tal que ningú més que jo va voler atendre el pobre desgraciat, i mentre John Blackenough agonitzava em va explicar la seva història.

Aquí l’adjunto.

Em dic John Blackenough i soc fill de John i Martha, de la ciutat portuària d’Immingham. El meu pare enquitranava botes i barrils, ofici que a mi em semblava rutinari i poc engrescador, així que vaig optar per la vida marinera, que almenys m’oferia horitzons. I consti que em vaig decidir per la mar tot i la meva por, cerval, a l’aigua: el meu primer record d’infància és de quan tenia tres o quatre anys, i la meva pobra mare, ocupada amb tres revoltosos germanets més, em va oblidar a la palangana on m’estava banyant. La palangana era gran i jo molt petit, i va faltar ben poc perquè no morís cruelment ofegat sota les aigües d’aquell oceà casolà. El record d’aquesta experiència tan angoixosa m’ha acompanyat sempre. Però encara suportava menys la visió de botes i barrils enquitranant-se, i a l’edat de tretze anys vaig embarcar-me com a grumet. En trenta anys de vida marinera he canviat de nau més vegades que un gautxo de muntura.

Sempre he fet de mariner, doncs, i cert dia em trobava a la borda del vaixell de sa majestat Intrèpid, ocupat en feines de manteniment. Només sé que en un moment determinat la borda va inclinar-se a estribord, jo vaig alçar els ulls i vaig veure el Bigcripi, en qui mai havia cregut. La seva monstruosa boca, oberta, era més gran que la coberta sencera de l’Intrèpid. El meu últim pensament va ser per la María Luz, una noia de Montevideo; i el meu últim record, una estampa infantil i fugaç: el meu pare posant una anella de ferro a un barril. No recordo res més.

En algun moment vaig recuperar la consciència, també la vista. I em vaig dir: «John Blackenough, què vas fer en vida perquè el bon Déu t’enviï tan directament a l’infern?». Perquè el lloc on em trobava no podia ser res més que un infern, amb aigua en lloc de foc. Però m’equivocava, no era l’infern, era pitjor. Era la panxa del Bigcripi.

Convindreu amb mi, senyora, que la visió no podia ser més espantosa. Jo i el meu cos, submergits a una immunda barreja d’aigua salada i líquids intestinals, una mena de llac interior espès com una crema de pèsols. Entre la superfície i el sostre de l’estómac només s’obria un pam lliure: allà surava el meu cap i respirava el meu nas. Es deu preguntar com m’hi veia. La resposta és que a l’estómac del Bigcripi, aferrades a les parets interiors, hi viuen una mena d’insectes marítims similars a les cuques de llum i molt brillants. Emetien una lluminositat de color violeta fosc, molt fosc, però quan els ulls s’hi acostumaven era possible discernir, almenys, les immediacions i fins i tot una part del túnel estomacal de la criatura, llarg com la sentina d’una fragata. M’envoltaven fragments de criatures oceàniques mortes i trossejades, enormes tentacles de calamar en dissolució, per exemple, que suraven com vells troncs. Per la resta, en aquella piscina interior proliferaven una mena d’algues pútrides i filamentoses que tot ho infectaven.

Pel que fa als humans, hi havia alguns companys de marineria, però tots morts i esquarterats. Les dents del monstre els havien guillotinat. A diferència d’ells, i per pur atzar, a mi el Bigcripi m’havia empassat sencer. En recordo algun, com el pobre major Evans Pritchard, que també era allà, encara viu però sense cames i dessagnant-se. La sang que brollava dels membres amputats, molt vermella, es fonia amb el verd aquós d’aquella llacuna intestinal. Boig i furiós, Pritchard no m’escoltava. Va dedicar els seus últims instants a colpejar les parets del monstre amb un puny, exigint amb plors i crits que el traguessin d’allà. Com si el destí no fos un final, sinó un malentès.

Abans he dit que la panxa del Bigcripi era un infern humit, en efecte, però encara no he mencionat que aquella sopa pudenta que em contenia, repulsiva i espessa, cremava. M’infligia una picor dolorosa i constant abatent-se sobre la meva pell com milers de mosquits furiosos. Si em gratava encara era pitjor, perquè només afavoria l’acció digestiva. El dolor era inclement i persistent. I jo em deia: «Oh, Déu del cel, quan pararà això?».

Fins que vaig entendre la més terrible de les veritats: que no pararia. El meu destí era liquar-me, fondre’m lentament a la panxa del monstre. Vaig plorar, senyora, però les llàgrimes es barrejaven amb els sucs àcids, i, en caure galtes avall, em consumien la carn.

Com comprendreu, senyora meva, a la panxa del Bigcripi s’hi perd ràpidament la noció del temps. No sé quanta estona vaig estar allà patint aquell suplici agònic, plorant de dolor i sobretot de desesperança. Així que quina no seria la meva sorpresa quan, des d’algun lloc d’aquella foscor quasi total, em va cridar una veu:

—Amigo, amigo.

No m’ho podia creure. Algú es dirigia a mi! I ho feia en espanyol. Gràcies als meus sovintejats viatges a Buenos Aires i Montevideo, i el meu amor per la María Luz, domino molt més que els rudiments d’aquesta bella llengua. Vaig veure un cap flotador i vaig apropar-m’hi.

En aquelles tenebres quasi totals, de color violeta obscur, no podia discernir prou bé les faccions del meu company de presidi submarí però podia sentir la seva veu. Es deia Fernando de Fresneda, era pilot i parlava un castellà molt diferent al que jo estava acostumat, així que vaig presumir que devia ser d’origen peninsular. I ho vaig encertar: va dir que era d’un lloc que es diu Argon, o Aragón, no ho recordo bé.

—Yo amo mucho América —vaig sincerar-me per encetar conversa.

Però arribats a aquest punt ell va obsequiar-me amb la més desconcertant de les respostes:

—¿Qué es «América»?

No m’ho podia creure. Quin mariner, fins el més inculte, podia desconèixer l’existència d’un continent sencer? Vaig preguntar-li quina nau pilotava i quin era el seu comandant. I la resposta, senyora meva, em va deixar estupefacte.

—Cristóbalo Columbus.

Fins i tot en la meva penosa situació vaig notar un calfred que em recorria l’espinada. Per algun motiu que no puc explicar, l’estómac del Bigcripi consumeix però alhora també sustenta les seves víctimes, almenys les humanes. A diferència dels calamars, fets de gelatina, nosaltres tenim esquelet, que ens articula. Potser és això, ves a saber. Perquè jo podia notar com aquell líquid, que devorava la meva carn, al mateix temps m’insuflava una mena d’energia vital, per dir-ho així. D’alguna manera, doncs, el Bigcripi desfà els homes i alhora els manté vius, eternament vius, si aquell turment pot considerar-se vida. I aleshores, l’horror.

Vaig prendre el cap de Fresneda pel clatell, i vaig dur-lo a una paret lateral de l’estómac, un lloc on hi havia una gran concentració de petxines lluminoses. I sota aquella refulgència violeta, per fi, vaig veure el seu rostre: no en tenia, consumit i descarnat; li faltava gairebé tota la cara, els ulls, els llavis i les orelles. Unes poques restes de músculs facials es barrejaven amb clapes de les algues podrides que navegaven per l’estómac del Bigcripi. Aquell home feia més de tres-cents anys que vivia, o moria, allà dins. Sí, l’horror.

Entendreu, senyora, la meva desventura. Allò era el que m’esperava. Una solitud infinita sumada a un dolor infinit. Vaig prendre una decisió: m’havia conformat a morir, però ara havia de convertir la meva resignació, la mort, en objectiu. Recordi, senyora meva, que li he explicat el meu terror més profund i que m’ha acompanyat tota la vida: morir ofegat. En aquelles circumstàncies, però, no aspirava a res més. Perquè em vaig dir que si aconseguia sortir del cos monstruós, almenys moriria asfixiat sota les aigües abissals, però m’estalviaria un turment etern. En aquell moment creia que el Bigcripi, després d’atacar el nostre vaixell, havia tornat a les profunditats. I ara digueu, senyora meva: tinc raó si afirmo que l’infern és un lloc on els nostres pitjors temors esdevenen la fita més desitjada?

Em vaig situar tan a prop com vaig poder de la gola del monstre, una mena de vàlvula carnosa que recordava un melic gegantí. No podia fer res més que esperar, sempre atent que s’obrís per algun motiu. No puc precisar quant de temps vaig ser allà, rere aquella comporta, perquè el ventre del Bigcripi evapora el temps. Només sé que tot va passar de sobte i va ser molt més fàcil del que m’imaginava: la gola es va obrir, vaig accedir a la immensa cavitat bucal, que per a la meva sorpresa vaig trobar buida d’aigua. Les mandíbules se m’apareixien dilatadament obertes, i més enllà, terra ferma.

Així com els cocodrils quan prenen el sol, el Bigcripi havia obert la boca per refrigerar-se, o el que sigui. No podia creure la meva fortuna; perquè la criatura no era sota les aigües, com jo em pensava, sinó reposant sobre les runes de Jamestown. No cal dir que, tot i la meva feblesa i consumpció, vaig aprofitar-ho per sortir entre aquelles malèvoles dents, i córrer tant com podia, que no era gaire.

Encara havia de superar una escena de deliri: els contorns enrunats de la població, farcits d’uns petits monstres que es dirien rèpliques disminuïdes del Bigcripi però molt àgils. Corrien i saltaven; caçaven i menjaven rates. Per què no em van devorar a mi també? Per l’olor que desprenia, especulo. La meva estada a la panxa monstruosa m’havia impregnat amb la ferum del seu progenitor i això em va salvar.

La resta ja la coneixeu. He deambulat, esmaperdut, trontollant i ensopegant a cada passa. Ja no tinc dits als peus i això em desequilibra. Però he arribat fins aquí, i ara vós em cuideu en els últims moments de la meva vida terrenal. Si algun cop recaleu per Montevideo, visiteu la casa amb façana vermella del carrer Obradores i saludeu la María Luz. També es fa dir Jade Persa. Ara, per fi, expiro.



I en efecte, una estona després de relatar-me la seva experiència, John Blackenough va morir-se, així com un nen cansat se’n va a dormir. En el moment de traspassar potser no era un home feliç, però estava agraït. Jo mateixa vaig tancar-li les parpelles, o el que en quedava.

Això és el que ens espera si el Bigcripi ens devora: una mort sense fi i una fi sense mort.

Que el cel ens empari, Diari Meu, que el cel ens empari.





La mateixa nit, una mica més tard


No puc dormir pensant en John Blackenough. I no, no puc acabar el dia i tancar-te així, Diari Meu, amb una escena tan punyent i desoladora.

Al respecte, i per dulcificar una mica l’espant, només puc ressenyar-te una escena de la frivolitat més descarada i que s’ha esdevingut avui mateix. Vet aquí.

Com ja t’he comentat, F. R. en porta alguna de cap. Des del seu passeig amb Bonaparte que està més absent i capficat que mai. Ell és de l’opinió que la ment mou les cames, i a la inversa. Però ara, amb minicripis per totes bandes, els passejos meditatius són un exercici arriscadíssim, per no dir suïcida. Tanmateix, ell s’ha mantingut ferm.

—Ja sabeu que jo penso millor caminant i camino millor pensant —m’ha dit—. He de reflexionar sobre greus qüestions, i no seran quatre peixots pudents i malintencionats qui m’ho impedeixin.

Admeto, Diari Meu, que aquesta actitud determinada i valerosa ha obert les portes del meu respecte, per no dir de la meva admiració femenina. La Terra devorada per la Monstruositat, però el Pensador es manté incòlume en la seva actitud intel·lectual! Quin home! Quina grandesa d’esperit!

Per desgràcia, aquest vespre el cas ha adquirit una nova llum. Volia comentar alguna cosa a Basil, que seia a l’exterior de Longwood, molt cansat, a una cadira. Dormitava amb els ulls tancats i els braços creuats. Ell i el seu cilindre de cuiro. Ni dormint l’abandona. La seva fatiga em commovia, anava a oferir-li un te quan tot just un soldat se m’ha avançat. Ell ha despertat de sobte, i ha dit:

—Ah, ja ha tornat l’escamot que protegeix l’escriptor francès? Que els rellevin, doncs.

O sigui, que vagi on vagi, un grapat de soldats armats segueix discretament F. R. per garantir la seva seguretat i protecció.

Ho sap, F. R.? N’està al corrent, que les seves meditacions les protegeix el mateix poder que intenta subvertir?

Et deixo la resposta a tu, Diari Meu.





Es descobreix el complot forjat entre el Violador i Chateaubriand


La intriga que estava tramant Chateaubriand s’ha descobert avui, al dinar. I qui l’ha descobert? Ell mateix. Ha anat així.

L’àpat reunia els principals habitants de Longwood, és a dir Gourgaud, Montholon i la seva senyora. També la meva persona, F. R., Lowe i Basil. La taula era prou llarga i estava molt ben parada. He constatat que el Violador s’havia endut a l’exili les millors tovalles de les Tulleries.

Hi ha un principi de l’alta diplomàcia segons el qual les bones notícies s’exposen abans del dinar i les qüestions més difícils, al final, quan els bons aliments han tonificat els estómacs i els esperits. Bé doncs, no ha estat fins després de les postres, els cafès i els licors quan Chateaubriand, solemne, s’ha posat dret i ha exigit l’atenció de tots els presents.

—Senyores i senyors —ha encetat—. Les actuals circumstàncies ens han agermanat d’una manera ben estranya. El Bigcripi ha convertit Santa Helena en un vaixell sotmès als envits d’una horrible tempesta: ara ja no importa qui som cadascú, rics o pobres, homes o dones. No, no importa res, ni el nostre passat ni les nostres diferències personals, només que tots compartim el mateix destí de la nau.

Aquí el seguici imperial ha aplaudit educadament, menys Gourgaud, que als aplaudiments hi ha afegit uns «bravo» operístics d’allò més pintorescos. Pel que a mi respecta, Estimat Diari, l’expressió d’F. R. «no importa res, ni el nostre passat ni les nostres diferències» m’ha alertat. Per què no haurien d’importar-nos?

Chateaubriand ha seguit.

—En els propers dies, el governador Lowe pensa iniciar una operació militar d’allò més decisiva. Així que, abans de continuar, ens plauria molt que el sergent major Jackson ens fes un resum de la situació.

—Amb molt de gust —ha pres la paraula Jackson—. Com bé deveu saber, Longwood i tots nosaltres vivim en una relativa seguretat. A causa de la seva naturalesa aquàtica, ni el Bigcripi ni la seva prole s’allunyen en excés de la costa. Però aquesta circumstància, que evita la nostra perdició, no implica la nostra salvació. Ni molt menys. No esperem l’arribada de cap vaixell abans de cinc mesos, com a mínim. I quan ho faci, quan una nau aïllada entri a port, o al que queda del port, sense saber què s’esdevé a Santa Helena, no vull ni imaginar-me el destí de la incauta tripulació. Però aquesta no és la qüestió principal. I per què? Doncs perquè simplement no podem esperar cinc mesos. Avui hem fet el recompte dels supervivents que quedem des de l’arribada del Bigcripi i l’atac dels seus cadells. Som 1.085 militars i 114 civils. Això fa un total aproximat d’unes mil dues-centes ànimes.

Aquí els sons de sorpresa i compungiment han aturat uns instants Basil, que ha aprofitat per escurar una copa de brandy. Ha prosseguit.

—I com alimentarem tanta gent? L’interior de Santa Helena és un erm. Tots els dipòsits són a Jamestown, on ara és impossible apropar-s’hi perquè just allà hi ha el Bigcripi i la seva descendència. D’altra banda, la principal font de recursos de qualsevol illa és el peix. Però qui s’atrevirà a anar a la costa, a pescar? Per tot això, i amb molt bon sentit, el governador Hudson Lowe ha decidit reagrupar forces i iniciar una operació de neteja que extermini, almenys, els minicripis que hi ha entre la nostra posició actual, Longwood, i la costa.

Aquí Basil potser s’esperava un aplaudiment, encara que fos de cortesia. No l’ha rebut. Ha tornat a seure mentre Chateaubriand li prenia el relleu, delicat i consolador.

—Gràcies senyor Basil, i excuseu la tebiesa ambiental. Vivim un sentiment de temor expectant.

I acte seguit s’ha lliurat a un discurs del tot inesperat en el qual citava un antic romà, Cincinnat, que va accedir dues vegades a la dictadura militar i dues vegades va renunciar-hi un cop esvaït el perill.

—Per què van recórrer els romans a Cincinnat? —I ell mateix s’ha contestat—: Perquè era l’home més capaç en el seu àmbit, un geni militar. I és de coneixement universal quin és, d’entre tots nosaltres, el més dotat per a la cosa bèl·lica.

Ha fet una pausa dramàtica. Lowe, incòmode, s’ha remogut al seient, com si tingués cucs al cul; Basil, en canvi, s’escoltava Chateaubriand amb la boca oberta, com un nen que per primera vegada contemplés una girafa: el que estava veient l’atreia, però no ho entenia. I finalment, F. R. ho ha deixat caure.

—Tots aplaudiríem rabiosament que un Cincinnatus anomenat Bonaparte dirigís les forces armades de l’illa. Per un període breu i només fins que es derroti el monstre que ens ataca. Un brindis, senyors i senyores, per l’home que ens deslliurarà d’aquesta amenaça sobrenatural!

I tots els francesos presents (menys la meva persona i el mateix Violador) s’han alçat, les copes a les mans, i han brindat amb uns estentoris: «Visca l’emperador!».

Jo callava, el Violador també. Més rígid que immòbil, més seriós que callat. No podia llegir les seves faccions, hermètiques. Fos com fos, Chateaubriand era l’ànima d’aquell complot destinat a armar el Violador amb els mateixos poders que l’empresonaven. Més que proposar-ho era com si ho proclamés. Més que oferir-ho, ho declarava. Com si el mateix Lowe fos un dels partícips en la intenció. Jo no ho podia entendre. Què pretenia, Chateaubriand? Que Lowe es deixés arrossegar per la suma de voluntats que l’envoltaven? Doncs si així era, estava seguint una estratègia incorrecta, com ho ha palesat la furibunda reacció del governador:

—Em feu riure, senyor! —ha esclatat Hudson Lowe, ofès, des de la seva cadira—. Sí, ric molt! Perquè jo potser no soc tan llest, tan savi o tan hàbil com vós, però fins i tot el militar més obtús sap que cedir el comandament del seu exèrcit al general enemic potser no és una idea bona del tot!

—Napoleó Bonaparte —ha intervingut Chateaubriand— es compromet a tornar-vos el comandament tot just l’amenaça del Bigcripi i la seva copiosa prole sigui eliminada.

Lowe deia que reia, però no reia. Ben al contrari. Mai l’havia vist tan fora de si. No ha deixat que F. R. acabés. A cada paraula, els seus llavis, sempre estrets, expulsaven petits projectils de saliva blanca. I com més cridava, més envermellia, com si les galtes busquessin fondre’s amb el pany de la seva casaca militar, d’un roig encès.

—Per qui m’heu pres?! —ha clamat—. Tan supinament idiota em jutgeu?! Van caldre fins a set coalicions de totes les potències internacionals per derrotar aquest ogre sanguinari. Set! Set coalicions mundials! I ara exigiu que jo mateix em deposi a mi mateix, i li regali els meus poders! A ell! Un home que ha causat més desgràcies que el mateix Satanàs i contra el qual el gènere humà està encara més indefens, perquè contra el dimoni sempre podem invocar el suport de l’Altíssim, però el bon Déu exigeix que els assumptes humans els resolguin els humans.

Amb el braç dret ha fet un gest fart, terminant i violent.

—Em nego a continuar parlant o continuar escoltant-vos, senyor, perquè això seria confondre debat amb deliri! I us adverteixo que els meus poders arriben molt lluny! Ara mateix podria fer-vos empresonar sota les acusacions de sedició, rebel·lió, motí i conxorxa! I us recordo que qualsevulla d’elles comporta la forca! I que el nostre patíbul és tan i tan lluny de Londres, que sempre faria tard, un indult reial!

Just aleshores, quan més bramava Lowe, ha aparegut el valet del Violador. Aquell homenet perniciós, rèplica disminuïda del seu amo, ha agafat dolçament Lowe pel colze tot anunciant:

—Senyor governador! Us requereixen fora de Longwood per un assumpte d’extrema urgència!

I se l’ha endut amb uns moviments encara més subtils i discrets que els de les rates que en aquell mateix moment corrien pels sòcols del menjador. Jo, incauta de mi, no he entès l’autèntic sentit d’aquella maniobra fins que he vist Basil alçant-se per seguir el seu superior, i F. R. retenint-lo. Li ha dipositat un palmell amable a l’espatlla, tot dient:

—No cal que us aixequeu, senyor Basil Jackson.

I totes les mirades dels presents s’han concentrat en Basil. Gourgaud, Montholon i senyora, F. R., el Violador. Tots el miraven, expectants. Aleshores, i no abans, ho he entès: l’autèntic objectiu de la conxorxa no era Lowe, sinó Basil!

F. R. estava dret, Basil seia, i des de la seva alçada superior, Chateaubriand li ha dit:

—Acabem de ser espectadors d’un inadmissible esclat d’intemperància. Sergent major Basil, vós creieu que un home així, sense nervis i de ment dislocada, pot dirigir un exèrcit derrotat, i contra un enemic fins ara invencible? Jutgeu-ho.

Recelós, amb un principi d’enuig, Basil s’hi ha tornat:

—I es pot saber per què em dediqueu aquestes reflexions?

—Perquè qualsevol persona raonable pot compartir-les. Vós sabeu tan bé com nosaltres, molt millor que nosaltres, de fet, que Lowe és un incapaç amb galons.

Ara F. R. tenia un braç sobre el respatller de la cadira de Basil i li parlava des de molt a prop, amb aquesta familiaritat cordial del policia que interroga un sospitós.

—Tot el que vós heu de fer —ha insinuat F. R.— és una claca amb dos dits. I la guarnició us farà costat. Bonaparte derrotarà el Bigcripi i després retornarà la tropa al seu propietari legítim. O sigui, a vós.

—M’esteu proposant que traeixi el jurament al meu superior i al meu rei?

—Us estic implorant que salveu Santa Helena i a tots els que encara estem vius. Podeu imaginar-vos un pla d’acció millor? I quan tot s’hagi acabat, vós sereu l’autèntic heroi. Cap anglès reconeixeria mai el mèrit de Bonaparte! En canvi, quan tot se sàpiga, a vós us ascendiran, de grau militar i a l’Olimp de la fama. Pel que fa a Lowe, que potser el mateix duc de Wellington no s’ha referit a ell com un «autèntic cap d’ase»? Serà ignorat i oblidat, mentre que vós obtindreu glòria i recompensa, honors i favors. Què més necessiteu?

Basil obria la boca mirant tothom, aquí i allà. Estava esmaperdut, així com un home que despertés en una habitació que no fos la mateixa en què havia anat a dormir.

Però el que he presenciat aleshores, Diari Meu, només puc definir-ho com un autèntic furor viril; furor honest, furor cívic. Jo ignorava que els homes fossin capaços d’expressar un sentiment tan noble i tan nítid, tan ferm i tan elevat. Perquè Basil Jackson s’ha posat dret, i ha dit:

—Només hi ha una cosa que em pugui ofendre més que m’acusin de traïdor, i això és que em tractin de covard. I avui, senyors, vosaltres heu comès les dues infàmies! —I ha bramat—: Però qui us creieu que soc? Un botiguer, un fenici? Un venedor de marroquineria, que ven i regateja tot el que té, i tot el que té és la venda ambulant? Doncs us equivoqueu! I de bon tros!

S’ha posat dret arrossegant sorollosament la cadira. Per una vegada, la seva figura feia por. Quan sacsejava el cap, aquells llargs cabells blancs semblaven els d’un déu nòrdic venjador. Els seus llavis ara prometien matances. Tothom callava, intimidats pels crits de Jackson:

—Què voleu? Seduir-me? Batre’m? Trencar la meva voluntat o la meva espasa? No heu entès res! Res de res! El general Bonaparte finirà els seus dies amb els peus a sobre d’aquesta illa immunda i el cap a dins d’aquest casalot decrèpit! Envoltat de moltes rates peludes i d’unes poques rates cortesanes! I sabeu per què? Doncs perquè al general Bonaparte no l’empresona el governador Lowe, ni molt menys un pobre sergent com jo. Bonaparte està reclòs aquí, una ridícula porció de terra que sura en un infinit d’aigua, perquè així ho van decidir les forces aliades del Bé!

—Menzogna!

Ha estat el Violador. Per fi ha trencat el seu silenci. La resistència de Basil feia palès que el pla per seduir-lo havia fracassat, i amb tot perdut no s’ha estat de dir la seva:

—El Bé? El Bé, dieu? Il·lús! Em va derrotar la política més negra i les finances més vils! La borsa de Londres i els seus borsistes filisteus! Ells em van dur aquí, ells! I no els movia cap ideal gran o generós, sinó els diners!

—Fals! —s’ha imposat Basil cridant encara més fort—. La política i els exèrcits només van ser l’instrument amb què van armar-se el sentit de la justícia i el sentit de l’ordre! Vós vau atemptar contra la pau i contra la vida! Vau atacar Egipte i vau atacar Anglaterra! Vau atacar Espanya i vau atacar Rússia! Ningú us havia fet cap mal, i malgrat tot vau prendre a l’assalt milions de llars pacífiques buidant-les i saquejant-les, calant foc a tots els edificis i fent que l’odi calés en tots els esperits!

—La Glòria exigeix els seus costos, i quin sobirà no està cridat a ella? —ha replicat el Violador—. Si la missió del capità només fos conservar la nau, el vaixell mai no salparia de port.

—La diferència és que la Glòria pot assolir-se per la pau o per la guerra, per la destrucció o per la construcció —ha al·legat Basil—. I vós teniu les mans tacades amb la sang més sagrada del gènere humà: la seva joventut. Tots els nois d’Europa van ser obligats a allistar-se, o als vostres exèrcits o contra els vostres exèrcits! A tots vau matar o enviar a la mort! Una generació sencera d’innocents! Assassinats o mutilats cruelment. Desapareguts sota la sorra africana o congelats sota la neu asiàtica!

Tothom callava, intimidat; Basil ha seguit:

—El 1814 ja reclutàveu nens de catorze anys, catorze! Criatures tan joves que van néixer amb el segle i que van morir abans que salpés la nau que us havia de recloure a Santa Helena! No us aclapara, el pes de tanta ignomínia, de tanta maldat exercida? Perquè vós fèieu el Mal a una escala còsmica, i el pitjor de tot: no us empara ni la disculpa dels bojos ni la dels fanàtics, perquè vós no fèieu el mal per una malaltia de la ment o de l’esperit, no, vós vau exercir la maldat més majúscula amb plena consciència que fèieu el Mal. I encara us pregunteu per què sou aquí?

De cop i volta, ha desenfundat la seva espasa, i ha voltat la taula en direcció al Violador. En veure la fulla despullada, tothom ha fet un xisclet d’espant i ha tirat el tors enrere. Tots menys el fidel Gourgaud, que ha interposat el seu cos entre el Violador i un Basil armat que s’apropava. Però aquest ha ignorat Gourgaud.

—La gent com vós, que només creu en la força i la violència com a raó d’Estat, també creu que és la fulla de l’espasa la que regeix el món i, en conseqüència, que és ella qui us empresona. Ara us demostraré com n’esteu, de confós i d’equivocat.

I tot dient això, ha deixat caure tot el pes de l’espasa a les tovalles, sorollosament i just sota el nas del Violador.

—Aquí la teniu. Feu-la servir com millor us plagui. A veure si, armat amb ella, sou capaços de fugir de Santa Helena i del vostre merescut destí.

L’ha mirat als ulls, desafiant, i només quan era obvi que el Violador no replicaria, i no abans, se n’ha anat, orgullosament vencedor. Ni el mateix Chateaubriand sabia què dir. Quin gran moment de la Història que mai no recolliran els historiadors! El Violador acabava de sentir les paraules més dures i més certes que mai li havia dirigit ningú. I qui n’era, l’autor? Un pobre sergent còrnic, canós i melancòlic. I crec, Diari Meu, que aquí ha florit definitivament el meu amor per ell. Qui no estimaria un home així?

I quina satisfacció contemplar el Violador en la seva pretensió frustrada. Més que assegut, cargolat al seient. La boca callada i la mirada tèrbola, el mentó enganxat al pit. De ben segur que després de Waterloo també havia fet aquella fila. Pel que fa a Chateaubriand, el Violador ni tan sols li ha dirigit una paraula, un «gràcies per haver-ho intentat». Res. No pensava en ningú que no fos ell, només en els seus interessos fracassats i la seva derrota. Desprenia amargor, egoisme i despit.

Jo he sortit rere Basil Jackson. I ho he fet, Diari Meu, guiada per tres motius igualment poderosos. El primer, perquè no em volia quedar allà, amb el seguici del Violador. El segon, perquè sentia una necessitat incontenible d’expressar a Basil Jackson la meva conformitat, adhesió i admiració per la seva postura. Perquè, de vegades, tot el que s’interposa entre la tirania i la llibertat és això, un home d’orígens humils. I avui aquest home no ha fallat a la humanitat. Sí, es fa difícil no estimar un home així. Si la vida és un viatge, Estimat Diari, el meu és una autèntica contradicció: havia vingut fins a Santa Helena per ser estimada per l’home més poderós del món, i m’estic enamorant del més humil dels presents.

I en tercer lloc i no menys important, perquè Basil, obnubilat en l’acalorament de la pugna amb el Violador, per una vegada s’havia oblidat el seu bé més preuat: la funda de cuiro cilíndrica que contenia l’ordre «If we all die». Ha anat d’un pèl, per cert, que jo pogués recuperar-la. Ha anat així.

Basil ha sortit, victoriós però sense el cartutx cilíndric. Jo he mirat la seva cadira: era allà, penjant del respatller per la cinta. M’hi he abraonat. Però algú se m’ha avançat: la Mòmia, el majordom obreportes.

Jo, amb el meu millor somriure, li he parat la mà.

—Si us plau —he dit—, permeteu-me que torni aquesta possessió al seu legítim propietari.

—Tot el que es queda a Longwood pertany a Longwood —ha respost impertinent.

Recorda, Diari Meu, que érem a taula, una taula enemiga. En aquell precís instant els presents departien, entre ells i tots alhora, sobre l’escena que acabaven de presenciar, i ho feien molt aliens a la conversa que poguessin mantenir una marquesa i un vell majordom. Però si ens paraven atenció, si hi intervenien, estava perduda. I ara imagina, Diari Meu, el trasbals que suposaria que el Violador llegís el contingut del «If we all die»! Un document, reial, que en cas d’emergència el condemnava a ser sacrificat com un bou! No volia ni pensar-hi. Però allà hi havia aquella mòmia sense embalsamar atrapant el cilindre de cuiro negre amb unes urpes mig dissecades. Jo agafava el llarg cartutx per un extrem, ell per l’altre. El meu somriure aristocràtic s’ha amplificat, però amb un principi de severitat a les comissures als llavis, i he xiuxiuejat:

—Això no us pertany.

—Ni a vós! —ha estat la rèplica—. I jo serveixo el meu amo, i no a vós!

De reüll, he mirat el Violador. Mentre els altres creuaven converses, ell seguia postrat, amargat, derrotat i capficat. Però aquell poderós cap, de pocs cabells però molt sedosos, començava a girar. Em mirava. Em traspassava. Una paraula seva i seria la fi. Però com diria el mateix Violador: «No hi ha situacions desesperades, només homes desesperats». I per seguir el consell només havia de canviar «homes» per «dones». He estirat el cilindre, he apropat els meus llavis a l’orella de la Mòmia i li he dit:

—Endavant! Però això m’obliga a explicar al vostre amo com de sovint li furteu els calaixos.

Naturalment, jo no tenia ni la més remota idea de si la Mòmia cisava o no al Violador. Però ha funcionat. En un parpelleig, el vell majordom ha passat de Mòmia a Champollion, de mort mil·lenari a viu sagacíssim. I ha alliberat el cartutx tot dient:

—El deure superior d’un majordom és satisfer la felicitat dels hostes.

Així, per fi lliure i en possessió de la funda de cuiro, he enfilat la sortida del menjador. No era la més estimada dels presents, i tothom debatia, amb passió, sobre el que s’acabava d’esdevenir. Ningú s’ha fixat en mi. Només el Violador. Però després d’una derrota tan contundent li faltava aquella famosa esma que sempre li sobrava abans de les victòries. M’ha mirat sense veure’m, els pensaments vaporosos i lluny de mi.

He sortit del menjador, doncs, i he creuat l’última llinda de l’edifici. Malauradament, feia tard. Quan era fora de Longwood, Basil, Lowe i la resta del contingent militar, format a l’esplanada del davant de la casa, ja es preparaven per sortir a matar minicripis. Aquest cop, la gran esperança era un nodrit grup de cavalleria fortament armat. Encara que sembli sorprenent, molts cavalls s’havien salvat del desastre inicial fugint cap a la part més alta de l’illa abans que aparegués el Bigcripi, com les rates del port. Sorprenentment, o no, en general, i pel que fa als monstres, la fauna sempre acostuma a ser més cauta i lúcida que la humanitat. Havien agrupat i ensellat tots aquells cavalls, i ara formaven un grup prou sòlid de dragons, hússars, llancers o com carai es denominin els soldats a cavall.

Lowe i Basil dirigien la columna muntada, a punt de marxa. Les nobles bèsties estaven inquietes, movien i removien els colls poderosos, i els seus renills, aguts i en multitud, em ferien les orelles. Hi havia molts cossos èquids que formaven una barrera entre la meva persona i la dels dos homes. He alçat el cilindre perquè Basil el veiés. S’ha apropat a mi. M’he fixat que els dits de la seva mà esquerra, que no es tancaven al voltant de les rendes, li tremolaven com ales de borinot. Ell ha vist que jo havia observat aquella feblesa. S’ha excusat:

—Diuen que una tropa foguejada és més eficient que els reclutes que no han participat en cap batalla. En realitat és exactament al revés. I sabeu per què, senyora? Doncs perquè els reclutes no saben què els espera.

—Pregaré per vós —he dit amb sentiment.

—Pregar? Vós? —s’ha sorprès—. És l’última dona de qui esperaria que tingués fe en Déu.

—Tampoc crec en els fantasmes, però em fan por —m’he explicat—. De la mateixa manera, no crec en Déu però sí en el poder de les pregàries.

En veure’ns reunits, Lowe s’ha apropat. Li he demanat prudència.

—Senyor governador, i no seria millor esperar una mica, a tenir ben ensinistrats els cavalls, o detectar els moviments i posició del Bigcripi i la seva prole?

—Ha! I ha! —se’n fotia Lowe, molt animós—. Això mateix van dir-li a Juli Cèsar la nit abans de la batalla de Farsalia. «No acceptis el combat contra Pompeu, deixa que l’enemic es mori de gana», li deien els seus consellers. I què hauria passat, si Cèsar arriba a fer-los cas? Eh, eh? M’ho podeu dir? Eh?

I ha esperonat el seu cavall, tot urgint Basil a seguir-lo. Aquest m’ha mirat als ulls. Ens ha travessat un sentiment tan fort que no s’ha fixat en el cilindre, o l’hem oblidat, ell pendent de mi i jo d’ell. Ha estirat les regnes per seguir Lowe, i amb ell la resta de genets. Tot ha anat molt de pressa.

—Però si va ser a l’inrevés! —he cridat jo a Lowe, inútilment, mentre s’allunyaven—. Era Pompeu, qui volia deixar que Cèsar es morís de gana, però els seus consellers van obligar-lo a acceptar la batalla!

I allà m’he quedat jo, enmig de la polseguera aixecada per les peülles de dos-cents cavalls, el meu vestidet blanc brut, i un braç amunt sostenint el cilindre que Basil s’havia deixat enrere.

La lliçó del dia, Diari Meu, és que l’horror i l’amor, per esfereïdors o elevats que siguin, també poden ser ridículs.





Honor de cavalleria. El 26 de juny de 1819 continua el diari després d’una necessària pausa d’uns dies que l’autora s’ha pres per pair els esdeveniments


Hi ha un principi segons el qual a l’infern no s’hi entra de cop, sinó passa a passa. Bé doncs, avui he constatat que aquest principi és rigorosament cert.

T’havia abandonat, Diari Meu, mentre exhibia la meva estampa més ridícula: una marquesa bruta de polseguera animal, alarmada, abandonada i fent saltirons per cridar l’atenció d’algú a qui ha començat a estimar, i que s’ha oblidat una ordre de magnicidi.

Lowe, Basil i la cavalleria van partir, caminet avall, i jo m’havia quedat sola, a les portes de Longwood. O més ben dit, envoltada dels refugiats que acampaven per les rodalies de l’edifici, i amb el cilindre negre a la mà. Què podia fer? No volia tornar a l’interior de la casa. En aquells moments no em venia de gust la companyia de Chateaubriand, a qui hauria de recriminar la seva nova aliança amb el vell enemic seu, el Violador, ni molt menys la companyia del seguici imperial, repulsius de mena tots.

Se’m va ocórrer que podia encaminar les meves passes i les meves accions cap a una altra direcció. Vet aquí.

La cavalleria havia fet cap a ca la Umbé, cap al límit d’internament dels minicripis a terra ferma. Jo estava segura que un cop allà els genets s’aturarien per celebrar un últim consell de guerra, per decidir com atacaven, en quin ordre i formació, i aquestes coses dels militars. Mentre deliberaven, jo hauria tingut temps d’arribar-m’hi, i lliurar a Basil Jackson el cilindre. De ben segur que se l’apropiaria, o almenys em donaria instruccions pertinents sobre on calia resguardar-lo mentre ell batallava.

I així vaig obrar, Diari Meu. Em vaig dirigir avall, pel conegut caminet que uneix Longwood i ca la Umbé. Com ja saps, no és una distància ni llarga ni fatigant, i vaig arribar-hi prou de pressa. Per desgràcia, quan es tracta de fer la guerra els homes encara tenen més pressa que quan es tracta de fer l’amor. Ja no hi eren. En efecte, s’havien aturat uns instants davant la vella barraca de la Umbé. No calia posseir les dots d’explorador de l’Atala d’F. R. per descobrir-ho: els cavalls tenen el sa costum de defecar contínuament, i quan n’hi ha hagut molts de reunits a un lloc concret, encara que sigui poca estona, els fems delaten la seva antiga presència. O sigui, que s’havien aturat uns instants i havien seguit endavant.

Què havia de fer? La sensatesa em dictava tornar enrere. Per detestables que em resultessin els sicofantes de Longwood. A més, Diari Meu, recorda que el lloc on em trobava, els voltants de la barraca de la Umbé, era el paratge on els minicripis havien fet una massacre de civils. Parlava molt de la seva voracitat insaciable, a més, que no haguessin deixat ni un cadàver, ni una resta humana. S’havien menjat a tots els que havien assassinat, i fins l’última engruna de carn i ossos. Fins i tot, i això pot semblar increïble, es veien marques de mossegades i més mossegades a les pobres portes i parets de ca la Umbé, fetes de llistons d’una fusta vella. Una cosa era segura: és el Bigcripi l’ésser de la Creació que més famolenc neix.

Estava a punt d’obeir el meu sentit comú, doncs, i tornar enrere, quan em vaig adonar que la cavalleria de Lowe no era tan lluny.

Sorolls de guerra, de lluita i combat. No em calia ni parar l’orella: davant meu, el bosc, aquell bosc illenc inquietant, enmig del qual la Umbé havia alçat la seva barraca. El bosc de Santa Helena, sí. Les seves frondositats humides, les seves verdors espectrals: allà totes les grans falgueres degotejaven aigua perpètuament per les llargues fulles. Un bosc, recordem-ho, ombrívol, espès i farcit d’aranyes.

No podia veure a través de tanta vegetació, però els sorolls del combat m’arribaven amb nitidesa: crits d’homes, renills de cavalls, trets de pistola i brams de minicripis, que deuen ser els únics peixos del món amb una mena de gola articulada. Els sons s’ondulaven, si pot dir-se així; la matèria boscosa els amplificava o disminuïa, i es feia del tot impossible jutjar la distància a la qual s’esdevenien els fets. De vegades, els galops d’un grup de cavalls em semblaven llunyaníssims; d’altres, els sons combinats feien pensar en una muntura i el seu genet abatuts per una petita horda de minicripis, i es diria que l’acció passava allà mateix, rere el primer arbre, o el segon.

I per empitjorar-ho tot, començava a tronar. Una tempesta, molt lluny a dins del mar, però nosaltres n’érem a la perifèria, sentíem els trons i ens arribava una pluja més molesta que intensa. El cel lluïa negre com el betum. No, no estava a un lloc gens agradable; com que no podia veure la lluita, la meva imaginació amplificava encara més els horrors del combat, si això era possible. Vaig sentir un calfred. I creu-me, Diari Meu: quan estàs a un lloc així, ets perfectament conscient que si fas una passa més, per petita que sigui, totes les seguretats quedaran enrere. «A l’infern s’hi entra passa a passa».

No soc una heroïna ni el coratge és la meva principal virtut, així que em disposava a girar cua. Però just en aquell instant em van arribar uns sons nous, més definits: els d’algú malferit; algú que està perdent la consciència i l’oremus.

—Socors! —deia en anglès.

O sigui, un adolorit «Help!». Vaig parar l’orella. Sí, en efecte. L’home invocava el bon Déu: «Crist, ajuda!». «Craist, help!», en el seu idioma.

Què fer? Ni podia veure’l ni podia abandonar-lo. Ni soc una heroïna ni soc una ànima vil.

—Craist…! Craist…! Help-help-help…

Vaig avançar una mica, bosc endins. Sí, ho vaig fer. Encarcarada, com si el meu cos es resistís a seguir-lo. Jo, sota la pluja, escrutava el cor del bosc. I no, no vaig veure ningú. Però el lloc des del qual procedia la veu em va semblar més clar, més definit: els «craisthelp!» es barrejaven amb el so de la vegetació mullant-se sota la pluja. Ara sabia d’on venia la ranera. Vaig inspirar aire, aterrida. Eterna pregunta: val la pena arriscar la vida per un agònic?

—Craist…! Craist…! Help-help-help…

Vaig avançar unes passes més, cinc, sis, set. El meu cos fregava les branquetes xopes, el sòl del bosc em mullava peus i turmells. No podia veure més enllà de tres o quatre metres. M’aterria pensar que hi podia haver un minicripi, o multituds d’ells, a qualsevol lloc, davant o darrere meu.

Els sons de la lluita s’havien allunyat, i molt, com si homes i monstres haguessin decidit dur-se la batalla a una altra illa. La pluja va remetre, i el silenci nouvingut que allò va comportar em permetia localitzar encara més precisament les crides del ferit, ara molt a prop de mi. Els gemecs s’espaiaven: «Craist… Craist…». I més «Craist… Help… Craist…».

Vaig anar a topar amb un arbre inusualment gran. Sentia la veu del soldat a la mateixa vora. Però no el veia per enlloc. On, on era? Només quedava una solució: just a l’altra banda del gros tronc.

Vaig voltar-lo. I el vaig veure. Per fi. Era un ferit, en efecte. Però no era humà.

Un minicripi, ni dels més grossos ni dels més petits. Potser feia un metre i mig de llarg. Estava clavat al tronc per una llança, que el travessava. Vet aquí els seus tristos laments. Afortunadament per a mi, la llança s’havia ancorat fermament al tronc. Allò l’immobilitzava i retenia el monstre. I com que no podia moure’s, declamava amb aquella llarga boca de rap, emetent uns sons que, tal com acabava de constatar, tan i tan semblants als humans podien ser. Help. Craist.

Em vaig mantenir a una distància prudent de l’arbre i vaig fer bé, perquè fins i tot reduït a la seva dramàtica situació, el minicripi s’esforçava per dirigir-se cap a la meva persona i mossegar-me. El seu cap desmesurat, sobretot, s’agitava com sotmès a una violència invisible, i en fer-ho projectava un mar de gotes, així com un gos que s’espolsa l’aigua. Per bé que impotent, m’amenaçava. Però jo era massa curiosa per desaprofitar l’ocasió d’observar de tan a prop una criatura tan excepcional.

A diferència del seu colossal progenitor, els petits minicripis no tenen aletes al llom. L’estómac és tou, molt tou i blanquinós. La llança l’havia perforat i traspassat sense dificultats. Una altra cosa seria si la llança hagués atacat el seu cap fosc, granític, i que cau com un glacis irregular. La naturalesa és tan enginyosa com pràctica: els minicripis, grans o petits, estan frontalment blindats, i el front sempre serà la part del cos més exposada als envits enemics. Els dits de les quatre potes m’interroguen i fascinen: són vastos i gruixuts, mal perfilats. Però que no ens enganyin atributs tan primitius: quan de córrer es tracta, i jo els he vist, els minicripis podrien competir amb molts quadrúpedes de terra ferma.

Reflexionant-hi, em va semblar entendre el motiu que justificava tanta golafreria «minicripiana», si se’m permet l’expressió. El Bigcripi fresa a terra, els ous eclosionen i acte seguit la prole inicia una desesperada recerca de carn. Per què? Doncs segurament perquè la seva pròpia carn és d’allò més apetitosa per als depredadors marins. Veient aquells estómacs tous, aquelles cues farcides de carn blanca, era inevitable pensar que els raps són un dels peixos més desitjables per a les boques humanes, i segurament també per a les no humanes. Quan els minicripis ingressen al mar, també deuen ser el mos més buscat per tota mena de taurons, balenes dentades i altres poderosos animals submarins. Per tant, té tot el sentit del món que abans de capbussar-se i encetar un destí incert, els minicripis intentin fer-ho després de deglutir tot el que han pogut, nodrint-se, arreplegar forces i embranzida vital.

Estava absorta en les meves observacions d’aficionada naturalista quan des de la meva esquena em van cridar uns sorollets insidiosos. Em vaig girar. Era un altre minicripi. Però de mides tan modestes i d’aspecte tan indefens que, per estrany que sigui dir-ho, em despertava sentiments més propers a la tendresa que a l’espant. Tenia la mida d’un gatet i miolava desemparat. «Craist!», feia el minicripi llancejat. Criuuc, criuuuc, li responia el nouvingut, més com un colom. Havia sortit de la vegetació i em mirava sense entendre qui era jo, sense apropar-se ni allunyar-se. La comissura dels llavis dels dofins tiren amunt i aparenten un somriure etern; en aquell minicripi tiraven avall i semblava eternament trist. Per rematar-ho, mostrava uns llagrimalls molls, com si plorés de melancolia, i tot i que jo sabia perfectament que només eren humitats d’origen natural, en absolut sentimentals, m’era impossible no commoure’m. Et juro, Diari Meu, que vaig estar a punt d’agafar-lo en braços per consolar-lo.

Però tot just quan m’ajupia, dubtant si acaronar-lo i alhora delerosa de fer-ho, els arbustos rere seu van moure’s i sotragar, i va aparèixer un seu congènere, sí, però de les mides i el volum d’un piano. I amb intencions assassines. El monstre tenia una cara tan gran que amb prou feines podria abastar-lo amb els braços oberts. I una boca en forma d’arc, inclement i rocosa.

Vaig córrer, en efecte. Però em sabia morta, perquè dues cames amb faldilles mai podran córrer més de pressa que quatre potes amfíbies. Vaig córrer, vaig caure, vaig xisclar. Què em va salvar? Jo t’ho diré, Diari Meu: el canibalisme. Tots dos minicripis, el petitó i el de la mida d’un piano, estaven a punt de caure’m al damunt quan van veure que el seu germà clavat a l’arbre exhalava uns sospirs finals, «craist…». Allò va ser el detonant perquè anessin cap a ell i li clavessin les mandíbules esquinçant i esquarterant el cos sense cap mena de contenció fraternal. En el seu impuls, fins i tot van trossejar la llança que havia ferit el seu congènere. Jo, morta de por, vaig aprofitar-ho per fugir tan de pressa com vaig poder.

Vaig sortir del bosc, vaig tornar a la clariana que envoltava ca la Umbé. Per desgràcia, els dos minicripis van devorar i deglutir el seu parent en un tres i no res, golafres, i de seguida van sortir del bosc rere meu i al galop.

Mai no podria deixar-los enrere. Només se’m va ocórrer una escapatòria: pujar al sostre de la cabana. Hi havia un parell de llargs taulons abandonats, que vaig inclinar sobre la paret i vaig fer servir com a rampa improvisada. Així vaig accedir a la part superior de la cabana. Per desgràcia, els minicripis em seguien de molt a prop. Sí, ja ho sé, Diari Meu: la lògica dictava que un cop a dalt, fes caure els taulons, perquè no em seguissin. No vaig pensar-hi, és així de simple. Només volia allunyar-me d’aquelles criatures. Aquell dia vaig constatar un principi: que com més irracional és una situació, menys racionalment actuem els humans.

El parell de monstres, el gran i el petit, van escalar els taulons amb una facilitat extraordinària, àgils, veloços, com si per a ells fustes i onades fossin el mateix element. Els veia venir, amb horror, i em feien pensar en la barreja perfecta entre un mico i un peix. Jo vaig córrer pel sostre en direcció oposada a aquelles boques farcides de dents que s’apropaven a mi. Cridava, crec, no ho recordo bé. Vaig arribar al límit del sostre, ells ja estaven rere meu, corrien en paral·lel cap a mi. Però aquí, un auxili del destí: el monstre gros era tan gros, que el seu pes va ensorrar el fràgil sostre de la barraca.

Va obrir un forat prou ample perquè tots dos caiguessin per l’interior. El petit minicripi va fer un llarg xiscle i va anar a parar al menjador de la casa i va impactar contra el terra amb un so de carn flonja. Pel que fa al monstre gran, havia aconseguit aferrar dues potes a la vora del forat. Aquell gran minicripi, mig suspès a l’interior del forat, forcejava com un toro per tornar a emergir al sostre. Jo vaig saber que se’n sortiria i acte seguit em saltaria al damunt. I això no era tot: del bosc, per totes bandes, estaven apareixent més minicripis, de moltes mides, però tots igualment furiosos i famolencs. I tots convergien cap a la cabana.

Diari Meu: es pot morir de por? La meva resposta és que, en aquells instants, gairebé ho hauria desitjat, perquè qualsevol final era preferible a ser devorada viva per aquelles boques abissals. El meu pensament més consolador era un de tan funest com aquest: «Almenys els minicripis mai em menjaran sencera i no acabaré com el pobre Fresneda, consumint-se, desfent-se i diluint-se durant segles, però encara viu». Vaig cridar, vaig plorar. I vaig sentir això:

—Salteu, salteu! Dona de Déu, salteu!

Era Basil Jackson, a cavall i sota meu, al peu de la cabana. Tenia un aspecte horrible: part dels seus bonics cabells blancs estaven ennegrits per la pólvora i mitja cara ensutjada. I encara més ofesa lluïa la seva muntura: podia veure que les natges i els flancs del pobre cavall havien estat mossegats per grans mandíbules, i li faltaven porcions senceres de carn, arrencades.

Basil em cridava, amb una mà agafava les rendes i amb l’altra em feia gestos urgents perquè saltés. No m’atrevia. No vaig saltar, però em vaig estirar a l’aler, ell va agafar la meva mà i em va arrossegar avall amb una força violenta però molt oportuna, perquè dotzenes i dotzenes de minicripis ja carregaven contra les nostres persones des de totes les direccions. No va caldre ni que Basil esperonés el cavall, que tenia tants desitjos de sortir d’allà com nosaltres. El meu rescatador tenia l’uniforme esquinçat, llargues esgarrapades a braços i cames. Però estava viu. Ell i jo. Contra tot pronòstic, estàvem vius.

Vam galopar tan de pressa com ho permetien les ferides del cavall i el pes doble que suportava. Però els minicripis es van mantenir fidels al seu principi de no superar les latituds de ca la Umbé, i poca estona després vam poder afluixar fins a un pas de passeig.

Jo anava asseguda darrere de Basil, sostenint-me amb els braços al voltant de la seva cintura. No vaig poder evitar d’interessar-me pel que s’havia esdevingut.

—I la cavalleria? —vaig demanar.

—Jo soc tot el que queda de la cavalleria.

Dit això, va aturar-se i va desmuntar. Va seure a un gros roc de la vora del camí. Amb mitja cara i mitja cabellera tintada de negre per la pólvora, i l’altra mitja blanca, semblava un dels salvatges americans que descriu Chateaubriand a les seves novel·les.

I va parlar, desolat i mirant a terra:

—Tots morts, menys jo. He sobreviscut per pur atzar, res més. Però tothom creurà massa casual que un sergent major torni, i els seus soldats no. M’acusaran de covardia, fins i tot de deserció enfront l’enemic.

—L’únic que importa és el que vós penseu —vaig voler consolar-lo.

—Ha! —va riure agrament—. Poc coneixeu, senyora meva, la jerarquia militar. En el fons, són com els antics escites: consideren un crim que un subordinat sobrevisqui al seu comandant.

Perquè si tots estaven morts, vaig adonar-me de sobte, Lowe també ho estava. A Basil li tremolaven les mans, les dues.

—Ha estat… ha estat…

—La mort —vaig voler ajudar-lo—; ha estat la mort.

—El Bigcripi és l’infern, i la seva prole els fills de l’infern.

—No hi penseu més; a Lowe i als genets els ha matat el Bigcripi i la seva prole, no vós.

Però no el vaig convèncer. El vaig abraçar, i ell a mi. Sense petons.

—No soc un covard, no soc un covard —repetia, i com més vehement era el seu to, més fort m’abraçaven els seus braços.

—Un covard —li vaig dir— no s’hauria jugat la vida per salvar una dona envoltada per cent monstres.

—És diferent —va fiscalitzar-se ell mateix—. Fins i tot el més covard dels homes ajudaria una dona indefensa.

—No —vaig replicar-lo.

I vam seguir abraçats sense alliberar-nos de l’abraçada ni consumar-la. És curiós, sovint és més fàcil estimar algú que convèncer-lo d’una obvietat.

Una estona després ja érem de tornada a l’esplanada que s’estenia davant de Longwood. La gent que allà s’hi estava va veure el cavall mossegat i l’uniforme esquinçat de Basil, i no els van caldre més explicacions.

Jo, per la meva banda, més que una marquesa semblava un espantaocells. De manera que el pudor, el capteniment i la vanitat van fer que desaparegués de totes les mirades i em reclogués, i ben de pressa, a l’habitació de Longwood que encara compartia amb F. R. M’estava rentant i arreglant, fent-me digna de mi mateixa, quan ell va entrar.

—Què ha passat?

Jo dubtava si fer pública la notícia o encara no. Érem a dins de Longwood, no sabíem quines orelles hi podia haver a l’altra banda d’uns envans tan prims. Vaig decidir contestar-li amb la frase que el pretor de Roma va declamar als ciutadans per anunciar-los la derrota de Cannas i que, probablement, sigui l’octosíl·lab més rítmic i més bonic de la llengua llatina:

—Pugna magna victi sumus. (Hem perdut una gran batalla).

—Oh… —va fer ell, entenent-ho a l’instant. Però va demanar-me exactituds i precisions:

—Què m’esteu dient? Hem perdut la cavalleria de Lowe?

—No —vaig corregir-lo, sense mirar-lo—. No hem perdut la cavalleria de Lowe, hem perdut la cavalleria i Lowe.

Les preposicions són importants, i més per a un escriptor: Chateaubriand va dilatar els ulls fins a l’extrem, se li va escapar un altre «oh…!», i ell i el seu estupor se’n van anar per on havien vingut. Jo em vaig quedar sola altre cop, manipulant sense perícia la meva roba interior. I la Fidèle m’havia deixat per sempre…

Com s’ho fan per vestir-se, les dones que no tenen servei?





L’endemà. Aquí es descriu el dia més nefast i decisiu a Santa Helena


Perquè va esdevenir-se, la Revolució? Per canviar el món? No. La Revolució va esdevenir-se perquè el món ja havia canviat. Però no ens n’adonàvem. Sobretot les víctimes de la Revolució.

Una cosa semblant estava passant a Santa Helena. El punt decisiu, el fet que tot ho alterava i capgirava, havia estat la desaparició de Lowe. Sí, Diari Meu, sí. Lowe era un ximple i una nul·litat. Però era. Existia. No importava tant que un capsigrany vestís l’uniforme de governador com que algú el vestís. Ell encarnava l’autoritat i el poder britànic a l’illa. I ara Lowe estava mort. Ni tan sols vam poder recuperar-ne el cos, si és que en quedava alguna cosa. (D’altra banda, Diari Meu, t’asseguro que tampoc va presentar-se cap voluntari per intentar-ho). I això, l’absència de cerimònia fúnebre, de cadàver al qual honrar i d’acomiadament oficial, no era un detall del tot menor: sense cos, taüt ni funeral, era com si aquella autoritat desapareguda no hagués existit mai. I pitjor encara: semblava que no es pogués transmetre a ningú. Perquè jo encara atribueixo una segona conseqüència, molt important, al fet que el governador s’hagués esvaït en el no-res (o entre les mandíbules de cent minicripis): que no va haver-hi una transició de poders, ni pública ni ordenada, entre Lowe i el seu successor. O sigui, el pobre Basil Jackson.

Perquè ara l’illa estava sota la comandància de Basil. El bon home, a qui jo ja estimava sense amagar-m’ho ni amagar-ho, desprenia preocupació de la mateixa manera que un gat desprèn pèls a l’estiu. Havia establert el seu quarter general a una habitació de Longwood. Alguns oficials menors hi entraven i en sortien contínuament, i com que es deixaven la porta oberta, podia veure els seus amoïnaments, esbufecs i maldecaps. En certa ocasió les nostres mirades es van creuar. Jo vaig entendre que era un permís, més, una demanda, perquè entrés, i ho vaig fer.

—No sé què fer —va confessar-se immediatament—. Ni podem salvar-nos sols ni vindrà a rescatar-nos ningú.

—No sigueu tan pessimista —vaig dir jo—. Vós sou la mar de popular entre civils i militars. I encara us deuen quedar un miler de soldats.

—Nou-cents. Abans teníem el doble d’homes, i cavalleria, i només ens han servit per perdre la meitat dels soldats i tots els genets… I el pitjor de tot —va bromejar—: aviat s’acabarà el gin. Brindem, senyora, abans que sigui impossible brindar per res.

I me’n va servir un got ben ple.

—Ara entenc —va sospirar, mirant el got— com de sol se sentia el pobre Lowe.

—Lowe no se sentia sol, se sentia inferior —vaig dir jo—. I sabeu per què? Perquè ho era.

—Qui no se sentiria inferior a Boney?

—Vós no sou inferior a ell, és diferent —vaig animar-lo.

—Ah sí? —va dir sense convicció.

—Sí! —I vaig mirar-lo als ulls—. A ell el temen i admiren. Però a vós us estimen.

La meva sinceritat el va commoure. Perquè el que li deia era veritat, i perquè va entendre que jo estava inclosa en aquell sentiment.

—No malbarateu aquest amor! —vaig implorar.

Però hi havia un factor que el meu argumentari no podia vèncer: la virilitat mal entesa.

—Soc un covard —es va plànyer—. Tots els meus genets van morir i el meu comandant també. Tothom pensarà que vaig fugir, abandonant-los. La meva supervivència és la prova més preclara de la meva ineptitud i la meva timidesa. Qui obeiria un comandant així?

Volia replicar-lo, sulfurada, perquè si hi ha una cosa que no suporto són les autoflagel·lacions absurdes. Però no vaig poder expressar-me, perquè algú més havia vist la porta oberta i va entrar: Chateaubriand. I he de dir que la seva entrada va ser prou impetuosa.

—Quan s’acabi el gin i s’acabi el farratge; quan es buidin els pocs sacs que ens queden, amb què brindarem i què menjarem? —va irrompre, virulent i impertinent—. Digueu, senyor Basil: com ho farem? Ens menjarem aquestes bèsties fastigoses que s’alimenten de rates? O potser, encara pitjor, ens menjarem els uns als altres?

—M’agradaria saber —vaig intervenir— què aporten els vostres pronòstics biliosos.

—Lucidesa i solucions. I tots sabem que en la nostra situació només n’hi ha una, de solució.

I va deixar la resposta a l’aire, tot i que qualsevol podia entendre la referència al Violador. Va seguir:

—Quina és la vostra funció, sergent major? Decidir qui es menjarà a qui i per quin ordre?

Per la meva part, ni volia intimar amb Basil davant d’F. R. ni escridassar F. R. davant de Basil, així que vaig optar per deixar-los allà, discutint sobre qui havia de comandar l’illa i el destí dels seus habitants.

Vaig sortir de l’edifici de Longwood però amb tanta mala fortuna que, per pur atzar, les meves passes em van dur tot just fins davant del seu habitant, el Violador.

No era una topada tan casual. L’illa és petita, diminuta de fet. Jo volia veure el mar, i existia una mena de ronda estreta a dalt d’un espadat i a prop de Longwood, molt apropiada per a llargues passejades contemplatives. Allà estava ell. Exactament com el recordava la memòria col·lectiva d’Europa: amb bicorn, capa, les mans a l’esquena. Passejava les seves melancolies odioses i el seu odi melancòlic, profundament capficat en ell mateix. De vegades s’aturava, llargues pauses, i mirava aquell mar, gris i briós, on filaments d’escuma blanca muntaven les onades. El vent movia grandiosos núvols de color cendra, que lliscaven pel cel a una velocitat sorprenent i que al mateix temps s’esfilagarsaven com glopades de fum. Sí, així havia sacsejat i trossejat les nacions el Violador, com el cel aquells pobres núvols. I sí, potser en això pensava.

De cop i volta, en aquell escenari natural van aparèixer uns actors humans, un grupet de soldats que feien la ronda habitual. Abans vigilaven el recinte de Longwood, al Violador; ara, per ordre de Basil, la funció de les patrulles és disparar contra els minicripis despistats, que de tant en tant fan incursions més amunt de ca la Umbé. I aleshores va passar allò. El primer signe clar de desintegració, la primera imatge que anunciava la caiguda del món civilitzat a un abisme pitjor que l’estómac del Bigcripi.

Els soldats van veure el Violador. Es van aturar a una distància respectuosa. Jo els observava: ja no es miraven el Violador com el seu captiu. Ell els ignorava, majestàtic. Seguia amb el seu pas pausat, amb les seves cavil·lacions ignotes, aliè al seu entorn. I, de cop i volta, aquella petita tropa va enlairar els fusells, amunt. I, amb un sincer entusiasme, van cridar:

—Vive l’empereur!

Ho feien amb un accent anglès horriblement pedestre, però farcit de bona voluntat, i per això mateix encara més entendridor. Però un entusiasme que a mi, Diari Meu, només em suscitava angúnies i calfreds.

El Violador va ignorar-los. Un menyspreu perfectament natural, així com els lleons no fan cas de les mosques que pul·lulen per la seva cua. Va seguir, ronda avall, mirant el mar infinit, mirant les onades fosques i escumoses.





On la marquesa de Custine narra i testimonia la jornada de la gran transmutació a l’illa de Santa Helena


Avui, Diari Meu, he viscut en persona la caiguda i mort de l’ordre civilitzat. I he de dir que ha estat sorprenentment fàcil, tristament senzill. Com matar un pollastre.

Com ja és habitual, he dormit a l’habitació de Longwood amb F. R. per companyia. A Santa Helena tot és estrany; tot es perverteix i tot es podreix. Perquè ja no sé ni quines relacions mantenim, ell i jo. Si ens estimem o, ben al contrari, ens odiem. Vam arribar com a amics, i correm el risc d’invertir els nostres sentiments. Perquè no li perdono el seu bonapartisme sobrevingut. Com pot, ell, que va arribar a Santa Helena en qualitat d’amant meu, decantar-se pel meu Violador, i promoure’l?

Tots dos ens hem despertat molt d’hora, potser perquè el matalàs està més farcit de bonys que un camí de carros bretó. I pels tirotejos: durant tota la nit hem sentit trets, esporàdics, sí, però perseverants. Els soldats de guàrdia, ben nombrosos, es veuen obligats a disparar contra minicripis aïllats i famolencs, que ronden l’illa tot buscant carn fresca. Com pot fer tant de soroll, el prim canó d’un fusell?

Però estava dient que a primera hora, i encara al llit, F. R. s’ha manifestat especialment afectuós. M’ha abraçat, tot dient:

—Estimada, fa massa temps que jo no faig de colibrí i vós de flor.

Així es refereix F. R. a mantenir relacions. Jo soc la flor, i ell sempre que pot llueix l’orgull pel seu membre viril, que segons acostuma a dir manté la proporció del bec d’un colibrí amb el seu cos. (Estic en condicions d’assegurar-te, Diari Meu, que no n’hi ha per tant). En qualsevol cas, vet aquí l’origen de l’expressió.

M’hi he oposat. Els homes tenen una immensa capacitat per dissociar el seu penis de les seves circumstàncies. Jo, en canvi, ara que tinc tan a prop la monstruositat, la tirania i la mort, no puc ni pensar a fer l’amor. I si penso en un home és en Basil Jackson. M’he negat a consumar ni iniciar res, i ell, simplement, ho ha deixat córrer.

—Forma part de l’essència del desig que mai no sigui satisfet —ha sospirat tot citant Aristòtil. I ha afegit de la seva collita—: I forma part de l’essència femenina dominar el sublim art de frustrar-lo quan és just a l’apogeu.

—És que no enteneu qui és, Bonaparte? Què ha fet i què farà? —he dit amb ira—. Si li regaleu el poder, serem les seves primeres víctimes! Vós i jo!

—No deixa de ser graciós —ha dit rient mentre es vestia— que hagueu creuat mig món per conèixer un home, i acabar maleint-lo perquè l’heu conegut. Que no vaig advertir-vos, jo mateix? O potser no sabíeu qui era? És l’individu més biografiat després de Jesús de Natzaret!

—Touchée! Si alguna vegada us he hagut de donar la raó, és aquesta —he admès.

Però he contraatacat:

—I tanmateix, el vostre cas és molt més deplorable. Perquè jo no el coneixia, almenys la seva ànima íntima, i vós sí. I després de passar-vos la vida combatent-lo, incansable, amb les armes i la ploma, a França i a l’exili, al carrer, als cenacles i als parlaments, ara veniu i esdeveniu el seu partidari més incondicional i més perillós.

—És clar que sí! —ha cridat—. El detesto, em repugna i l’odio. Però hi ha una emoció, estimada, infinitament superior al fàstic, i encara més poderosa que l’odi: la por!

I ho ha reblat:

—No vull morir a una illa perduda, entre les mandíbules de mil peixos amb potes. I això si tenim sort de ser assassinats per la prole del Bigcripi, perquè el Bigcripi gran devora les seves víctimes vives. Vós ho heu vist. Vives! Bonaparte em fa por, però el Bigcripi encara em fa més por!

I ha seguit:

—Això és el que provo d’evitar: que vós i jo acabem al ventre del Bigcripi, deglutits eternament a l’estómac d’un monstre colossal. I l’únic instrument que tenim és Bonaparte.

Ha fet una pausa i ha seguit:

—I si la vostra vanitat femenina no us ho impedís, em donaríeu la raó. Lowe era un imbècil, i Basil ni això, perquè no és ningú. L’únic individu capaç de vèncer el Bigcripi és Bonaparte! Negueu-ho, si podeu, o oferiu-me un pla alternatiu.

Jo encara no m’he rendit:

—L’odieu però li doneu suport; el detesteu però l’afalagueu. Sabeu i us consta que és un perill còsmic i l’home més cruel de l’univers, i a què us dediqueu i en què us esforceu? A coronar-lo.

La seva resposta ha estat lapidària i sardònica, i molt pròpia d’ell. Ha alçat les dues espatlles, indiferent, i ha sentenciat:

—Benvinguda a la política.

Acte seguit, procaç, ha fet un nou intent per separar-me els genolls. Ha topat amb un «no» encara més rotund. I aquí, Diari Meu, he vist l’home il·luminat amb les seves pitjors llums. Què és, allò que m’ha semblat tan repulsiu? Jo t’ho diré: la indiferència total amb què ha assumit la meva negativa, i encara pitjor, molt pitjor: la monstruosa frivolitat amb què ha començat el dia. L’he vist sortir de l’habitació, i la seva actitud era la d’un home ensopit que es diu a ell mateix: «Què faré, avui? Com que no em deixen cardar, em buscaré alguna altra mena de distraccions com, per exemple, tombar règims».

I jo em pregunto: és conscient, F. R., de l’abast i magnitud dels seus actes, de les conseqüències nefastes de les seves decisions? Perquè ha estat la seva, la mà assassina. La cosa ha anat així.

Jo he sortit de l’habitació poc després que ell. M’esperava el valet del Violador. Més atent que de costum, m’ha informat que un cavaller, el sergent major Basil Jackson, em convidava a esmorzar a la tauleta del jardí. Com refusar-ho? De tots els éssers humans de l’illa era l’únic que havia guanyat la meva consideració en lloc de perdre-la. I com ja saps, Diari Meu, l’estimo.

He arribat a la tauleta del jardí, m’he assegut, de seguida ha vingut Basil. Duia amb ell, com sempre, el cilindre de cuiro amb l’ordre «If we all die» a l’interior. Això m’ha tranquil·litzat, ves per on.

Mentre seia ha somrigut i ha dit, amable:

—Estic més ocupat que mai, senyora meva, però com refusar un convit que prové de vós?

En aquell just instant, ho he entès: era una trampa. I jo estava fent el paper d’ham.

Des que F. R. va intentar ensarronar Lowe perquè cedís el comandament, Basil es resistia a parlar o reunir-se amb ell o amb el Violador. (Tot i compartir el sostre). Un parell de soldats apostats a la porta del seu despatx-dormitori impedien l’accés a qualsevol persona no desitjada de Longwood, que eren totes. Totes? No. F. R. havia copsat l’afecte mutu que Basil i jo començàvem a tenir-nos, i en una intriga tan barata com repulsiva havia aconseguit atreure’l a l’exterior, on no podria negar-li la paraula si coincidien.

Perquè abans que Basil o jo poguéssim aclarir els termes d’aquella trobada, Chateaubriand ha fet acte de presència i fins i tot s’ha assegut amb nosaltres. Basil, mal interpretant la situació, m’ha mirat amb un rictus als ulls.

—No us imagineu, senyora, quin greu em sap que us presteu als tripijocs d’aquesta gent. En especial perquè de tots els menjagranotes (així es refereix despectivament als francesos), us tenia per l’única ànima recta, sensible i bona.

És impossible que et transcrigui, Diari Meu, la tristesa i el dolor que pot causar un malentès. Sobretot quan la causa del malentès és un complot i les víctimes són dues persones que comencen a estimar-se. Per si de cas, Chateaubriand no m’ha deixat parlar ni aclarir res, perquè de seguida s’ha lliurat al seu argumentari:

—Us demano sinceres disculpes, sergent major, per la nostra anterior trobada. En aquella ocasió vaig ser tan desafortunat com per invocar tot allò que ens separa, i no el que ens uneix. Vós sou soldat, i com a bon soldat abomineu dels polítics, les seves covardies i mètodes abjectes. Però heu de saber que jo també he combatut armes a la mà, i que sento una gran afinitat amb els homes d’honor. Sabeu què em va corprendre més, del fet bèl·lic? Doncs que en contra del que escriuen tots els clàssics, o gairebé tots, no hi ha cap soldat, o gairebé cap, que en la batalla pensi en el rei que defensa, ni tan sols en els ideals més sagrats del seu bàndol. Tinc raó o no la tinc?

—Des que us conec —ha dit Basil amb un to de veu infinitament rancuniós—, crec que és el primer cop que us dono la raó en alguna cosa.

—I doncs? —ha seguit F. R. buscant diàleg i concòrdia—. Permeteu-me que us plantegi una qüestió moral. Vós, que heu combatut a la jornada de Waterloo: si us preguntessin quina és la prioritat del soldat en la batalla, què contestaríeu?

—Contestaria que, quan estan sotmesos al fragor plutònic del combat, allò que manté units i ferms els homes, allò que fa que avancin en lloc de desbandar-se, no és, en absolut, cap principi elevat, ni la pàtria ni el rei, ni tan sols el bon Déu. No. Els soldats només lluiten per no defraudar els homes amb qui comparteixen la dura vida militar. Els pocs homes amb qui comparteixen la tenda de campanya, o el foc del bivac quan no hi ha sostre.

—«L’art de la guerra?» —ha declamat amb to irònic F. R.—. «Disposar els regiments de tal manera que els homes no puguin fugir»! Això deia el gran Frederic de Prússia.

—No soc aquí per escoltar cinismes —ha dit Basil fent un intent d’aixecar-se i anar-se’n.

—Espereu —ha pregat F. R.—. La vostra resposta em diu que parlo amb un home de cor noble, però equivocat.

—M’equivoco?

—Sí. Perquè, certament, l’estima dels companyons és molt important per a la tropa. Però no és la prioritat màxima del soldat en combat.

—Ah, no? —se’n fotia, aquí, Basil—. Estic segur que podreu il·lustrar-me sobre quin és, aquest bé superior que busca el soldat en batalla.

—Sobreviure.

Chateaubriand és gairebé més bo amb les pauses que amb les paraules. Sap dosificar-les i permetre que facin el seu efecte. Perquè, ben sovint, les pauses són com les dagues, que com més llargues són, més fonda és la ferida que causen. Així ha estat amb Basil durant aquest esmorzar trampós. He vist les ninetes dels seus ulls dilatant-se; he vist els dits de les seves mans iniciant una tremolor. Basil començava a donar la raó a F. R., i, coneixent aquest últim, allò era el principi del final. He hagut d’intervenir:

—No l’escolteu! —he saltat—. No sé què pretén, ni cap a on vol fer anar el seu discurs. Però vós i jo sabem molt bé quin és, l’innoble objectiu que busca.

F. R. feia com si jo no hi fos.

—Sergent major Basil Jackson —ha seguit—, ara que ja sabem què vol i busca el soldat ras en una situació de perill extrem, ens serà encara més senzill consensuar a què aspira, en la mateixa situació, un bon oficial.

Però, tot i el meu advertiment, Basil seguia atent a F. R. I aquest ha continuat:

—Atreure la mirada del seu rei o reina? No. Obtenir la victòria a qualsevol preu? Tampoc. Això no seria un bon oficial, només un d’ambiciós. I doncs?

Basil no deia res, i F. R. ha culminat:

—Indubtablement, la resposta és: salvaguardar la vida dels seus homes.

Vols saber, Diari Meu, quin és l’ofici primigeni del Dimoni? No és el de calderer, per cremar ànimes a l’olla. No. Jo t’ho diré: el Dimoni és, en essència, un contista.

Basil, que callava, i amb el seu silenci, concedia.

—Senyor meu —ha dictaminat Chateaubriand, i amb el dit índex feia copets a la superfície de la tauleta—, si realment vetlleu pels vostres homes, si realment voleu donar-los una oportunitat, ja sabeu què heu de fer. I no costa gaire!

—No ho feu! No cediu! —he xisclat jo—. Chateaubriand fa trucs amb les paraules, així com els tafurs amb els naips. No l’escolteu! No l’escolteu!

Però l’escoltava. Jo també, de fet. Vet aquí el poder, sagrat o maligne, de les paraules: ens poden agradar o desagradar, però quan estan ben ordenades sempre les seguim com xais al pastor.

—Si el que voleu és salvar els soldats al vostre càrrec —he intervingut jo—, l’últim que heu de fer és cedir el poder a aquest criminal uniformat. Milions de tombes escampades per tota Europa, amb uniformes a dins, així ho testimonien!

Acte seguit, Chateaubriand s’ha tret un paper de la butxaca i l’ha brandat davant seu.

—Sa Majestat m’ha dictat aquestes breus línies. Permeteu-me que les llegeixi…

Jo, amb un rampell, m’he apoderat del paper amb un gest ràpid de la mà i l’he llegit en veu alta:

—«Juro, pel meu honor d’home, de soldat i d’emperador, i sobre el nom del meu estimadíssim fill, el Rei de Roma, que només ostentaré el comandament de la guarnició de Santa Helena fins a extingir el perill que a tots ens amenaça, moment en què retornaré els meus poders provisionals a la legítima autoritat britànica de l’illa».

—Exactament —ha confirmat F. R.—. Es pot concebre una oferta més generosa? Senyor Basil Jackson! O derrotem el Bigcripi o serem devorats! I només ell pot fer-ho! I vós ho sabeu!

Basil dubtava, era ben visible, i F. R. ha reblat:

—Us queden menys de mil soldats, senyor Basil. Mil joves en la flor de la vida! Només vós podeu salvar-los! —I ha assenyalat el document escrit pel Violador, que jo encara sostenia a les mans—. Deixeu que Bonaparte llegeixi això davant la tropa!

Basil no deia res, F. R. s’ha posat dret, s’ha assegut més a prop de Basil, al seu costat. Implorava:

—Senyor Basil Jackson, vós vau ser a Waterloo, em consta. També sé que la vostra unitat va començar la batalla amb dos-cents cinquanta-cinc homes i va acabar-la amb dinou… Dinou! Voleu que, ara, no en quedi ni un, de viu?

Waterloo era un punt feble en la memòria humana de Basil. I estava a punt de cedir. Però F. R. s’havia oblidat d’un detall, i Basil no.

—No! —ha cridat de sobte—. No i no, redeu! No vull que els meus homes morin! Per això mateix no cediré el comandament a aquest individu! Waterloo! Ell va matar-los! Ho recordeu, senyor meu? Ell!

I després d’aquell estirabot, ha fugit, per dir-ho així. S’ha alçat d’una revolada i se n’ha anat cap a l’interior de Longwood, amb gambades de les seves llargues i boniques cames.

Però se n’ha anat com una au que en una fugida precipitada es deixa plomes enrere. I la ploma de Basil era el cilindre de cuiro negre. Ben agitat i convuls devia estar l’home, per oblidar el «If we all die». F. R. ho ha vist i, més veloç que jo, se n’ha apoderat.

—No us pertany! —he cridat—. Deixeu-ho!

Massa tard. Ell l’ha obert, n’ha extret el document i l’ha llegit. En fer-ho ha girat la cara, un acte reflex, com un gos a qui peguen al morro.

Sempre em costarà d’entendre els revolts intel·lectuals de Chateaubriand, perquè ha llegit aquella ordre d’execució i el que ha dit ha estat:

—Però això és… això és… magnífic! El martell que derrueix tots els nostres obstacles!

S’ha alçat i, a correcuita, s’ha dirigit a l’interior de Longwood. Jo l’he seguit, faltaria més, colpejant-lo a l’esquena amb un puny, i dos, escridassant-lo i blasmant-lo per aquella apropiació indeguda, i per la seva oratòria retorçada.

—Esteu manipulant Basil amb veritats interessades!

—Creieu que amb vós vaig ser gaire diferent?

—De què m’esteu parlant?

—Del dia que us vaig enamorar —ha rigut sense aturar-se—. En la política i en l’amor sempre hem de dir allò que la gent vol sentir.

I ha continuat, a pas viu, fins que ha irromput al despatx de Basil brandint el document «If we all die» amb una mà alçada.

—Però, home de Déu, és que no ho enteneu? —ha bramat Chateaubriand—. Si l’anglès que vaig aprendre a Amèrica és el mateix que l’anglès d’Anglaterra, aquí no diu que hagi de matar Bonaparte!

Basil ha rebufat des de la seva cadira.

—Les meves ordres són executar-lo en cas límit. I, creieu-me, hi estem molt a prop.

—No! —ha clamat Chateaubriand—. No i no!

Ha pres impuls i ha dictaminat:

—Aquesta ordre neroniana només s’ha d’aplicar «si tots heu de morir». O sigui, si tot està perdut, o si la mort de tots és pràcticament irreversible, com en cas d’erupció volcànica. Però això no és Pompeia, és Santa Helena! El volcà és el Bigcripi, i tots sabem que Bonaparte pot extingir-lo. Podem salvar-nos! Ho enteneu, home de Déu? No està lligat a fer complir aquest document, almenys mentre pugui evitar les circumstàncies a què es refereix! Salveu-nos!

Jo ja m’havia quedat sense paraules. Potser, quina paradoxa, per la mateixa sensació que estàvem arribant a un punt culminant, i això m’impel·lia a contenir l’alè en lloc de parlar. Chateaubriand havia estat prou hàbil per oferir a Basil el que no tenia i més volia: esperança, per a ell i sobretot per a la humanitat que resideix a Santa Helena i que depenia d’ell. Sí, F. R., manipulador de mena, havia entès que no podia confrontar un home com Basil amb el seu deure i els seus principis. Ben al contrari, allò que havia de fer, i estava fent, era atacar-lo per on més mal li feia: el destí dels seus homes. I, per rematar-ho, va fer justament això.

—Vós —va incidir F. R.— vau perdre tots els vostres genets a ca la Umbé, i fins i tot el vostre comandant. Creieu que us seguiran, els soldats que encara ens queden? A un home que torna de la batalla tot sol?

Basil m’ha mirat a mi, després a Chateaubriand. Rumiava indecís. Els seus cabells eren més blancs que mai. Durant un breu lapse, el nostre destí ha surat a l’aire. Què faria?

Ai.

Això:

—Quan Bonaparte mati el Bigcripi —ha dit Basil amb una veueta renuent—, tornarà les seves atribucions al govern anglès?

Vet aquí, Diari Meu, com cauen els homes honestos i modestos davant la tirania: no tant per l’exercici de la força i la violència, com perquè arriben a creure, i de bona fe, que no hi ha alternativa al règim tirànic.

Chateaubriand ha sospirat com qui s’allibera d’un gran pes.

El Violador ja ho té tot, tot està perdut. I tot està perdut perquè ja ho té tot.

El que més m’ha sorprès de tot plegat, Estimat Diari, és la celeritat dels esdeveniments un cop Basil Jackson ha decidit transferir els seus poders al Violador.

Aquest, comunicant-se a través de Chateaubriand (ja que es negava a sortir de Longwood i aparèixer en públic fins que es complissin totes i cadascuna de les seves demandes), ha exigit que la tropa formés a l’esplanada que s’estén davant de Longwood i que un parell de fusters aixequessin amb tota celeritat una tarima prou digna per a ell, i des de la qual dirigir-se als soldats en la seva presa de possessió. Basil ha col·laborat dolçament. Jo, ofesa, li negava la mirada.

I en efecte, en un temps brevíssim, aquelles rengleres de casaques vermelles estaven militarment formades als peus d’una tarima molt improvisada, però d’allò més cesariana. Nou-cents soldats poden semblar molts, però no ho són, sobretot si es tracta de comparar la seva força humana amb la del Bigcripi i la seva prole. I la veritat és que, un cop junts, formats i a la vista, no semblaven gaire cosa. A Santa Helena tot és petit, fins i tot les multituds.

El Violador es feia esperar. Era premeditat, naturalment. Ell mai no fa tard; ell crea expectació. Tothom tenia els ulls fixos en la porta principal de Longwood. Per fi, s’ha obert. Ha aparegut. Caminant amb pas decidit però capcot, mirant a terra i les mans a l’esquena, aliè a l’entorn tot i saber-se objecte de mil mirades.

Ha pujat a la tarima. Des d’allà dalt tothom podia veure’l i ell veia a tothom: el miler de soldats en formació i, rere d’ells, una petita munió de civils curiosos. A la tarima l’esperaven Chateaubriand i Basil Jackson. Tots dos se li han apropat; Basil, correcte, F. R., submís. El Violador ha tocat el pit de Basil amb dos dits, fent copets.

—Sergent major, a partir d’ara assumeixo el comandament suprem. És correcte? Ho ratifiqueu?

—Així és, sire —ha admès Basil.

Més copets al pit.

—Exigeixo obediència i compliment immediat de les meves ordres, sense discussions ni dilacions. Obtindré les dues coses? Sí o no? Sí o no?

Basil s’ha plegat.

—En efecte, sire. Així serà.

Chateaubriand li ha ofert el document que havia signat.

—Excel·lència —ha suggerit Chateaubriand apropant-li el paper—, seria molt pertinent començar llegint l’acord.

El Violador l’ha mirat de dalt a baix com dient «No sabia que fóssiu tan petit». Ha apartat Chateaubriand amb un braç, ignorant-lo, ha fet dues passes endavant i s’ha encarat a la tropa.

Quin silenci, Diari Meu. Fins i tot podíem sentir, a la llunyania, les raucades dels minicripis dispersos. Sí, raucades llunyanes, raucades que pujaven al cel des de tots els punts cardinals, encerclant-nos, amenaçant-nos amb una promesa de dolor, mort i extinció.

I amb aquelles ominoses raucades de fons, el Violador ha mirat la nostra petita tropa, fixament, descaradament, fins i tot libidinosament. En efecte: es mirava l’exèrcit, en certa manera, com si fos una dona desitjable. I si algú esperava un discurs o una proclama, s’equivocava. Perquè s’ha limitat a fer la pregunta més retòrica del nostre segle:

—Sabeu qui soc?

Davant de l’estupor general, que el Violador ja havia previst, s’ha limitat a repetir en veu més alta:

—Sabeu qui soc???

Els homes han començat a trencar el silenci i la formació militar amb uns «yes, yes, oh yes!». Alguns fins i tot s’atrevien a sacsejar els seus fusells a l’aire, sense disciplina. Era exactament el que pretenia el Violador: trencar l’ordre existent abans de reemplaçar-lo pel seu. Ha continuat atiant els ànims:

—Sabeu qui soc?! Sabeu qui soc?! Sabeu qui soc?!

I així fins que una cridòria exaltada i uns ànims efervescents s’han apoderat de l’esplanada. Tothom bramava i victorejava. «Boney, Boney, Boney!». Ja no sabies si eren soldats o minicripis raucant. Es barrejaven i confonien, de fet, els raucs llunyans i les ovacions soldadesques, «Yesyesyes!!! Boney, Boney, Boney!». El Violador obria i alçava els braços. L’Apoteosi. I, per ser-te sincera, Diari Meu, era una Apoteosi justificada: allà estava ell, el presoner de Santa Helena, presidint l’illa on el món havia decidit confinar-lo, i aclamat per tots els seus habitants, civils i uniformats, feliços i contents de ser, ara, esclavitzats pel mateix home a qui avui mateix encara empresonaven.

Quan el Violador ha jutjat que l’aclamació era més que suficient, ha demanat silenci. Com? Tractant els homes com a nens. Ja que ningú podia escoltar-lo perquè tothom xisclava eufòries, ha inclinat el tors dirigint-se només als homes que hi havia tot just al peu de la tarima. La multitud, en constatar que el Violador parlava però el soroll no els permetia sentir-lo, ha anat callant progressivament i per voluntat pròpia, i així fins que s’ha fet silenci total. Aleshores ha emès una ordre militar:

—Soldats! Formeu en quadre.

I així ho han fet.

Segons em va explicar F. R., Diari Meu, un quadre militar és exactament això: que els soldats formin dibuixant amb els seus cossos un gran quadre amb els oficials al centre de la superfície. Els oficials i més gent.

Com tothom sap, durant la seva campanya d’Egipte, el Violador va fer un crit militar que després s’ha fet ben famós. Aquest: «Les mules i els savis al centre!». En realitat, la frase no tenia cap pretensió, ni històrica ni humorística, la qual cosa no ha impedit que guanyés celebritat, tant per a la història com per a la història de l’humor. I l’explicació és d’allò més trivial: els mamelucs atacaven, i el Violador va ordenar que l’exèrcit formés en un quadre. Normalment, en els quadres militars s’acostuma a protegir els béns més preuats col·locant-los al centre, el lloc més segur. Les mules carregaven les provisions de l’exèrcit, i en aquella campanya, a més, un grupet d’egiptòlegs havia acompanyat l’expedició. Mules i savis. Vet aquí el sentit de la frase, que no anava més enllà en la seva pretensió. Però com dic, Diari Meu, la dita es va fer popular, i el Violador va voler versionar-la. Com? Insultant-nos, ara que ens tenia en les seves mans. Així que ha cridat:

—Les putes i els escriptors al centre!

L’escriptor era Chateaubriand i la puta, naturalment, la meva persona. Els soldats ens han dut, a la força, al centre del quadre. Sàpigues, Diari Meu, que els quadres són molt útils contra la cavalleria, perquè formen un dibuix compacte amb les baionetes projectant-se enfora. Però en aquesta ocasió, ai, les baionetes apuntaven cap endins. És a dir, cap a mi i cap a Chateaubriand, ara indefensos i envoltats de nou-centes baionetes. Un instant després, el Violador se’ns ha encarat. Primer s’ha dirigit a F. R. Això li ha dit:

—Els anglesos tenen uns costums constructors d’allò més útils. Per exemple, a dins de les seves cases aprofiten l’espai que queda sota les escales per crear un armariet, on s’acostumen a aparcar els estris, escombres i cabassos de fregar. Per desgràcia, aquest armariet, a Longwood, l’hem de mantenir buit, perquè hi ha tantes rates, i tan afamades, que devoren els estris i les escombres, menys el pal; pareixen a dins dels cabassos i es multipliquen tot aprofitant la foscor.

—Per què m’expliqueu això? —ha dit un Chateaubriand més ofès que alarmat.

—Perquè en uns instants sereu allà, a dins de l’armari per a les escombres de Longwood. Ben pres, tancat i reclòs.

Aquí el Violador ha fet una pausa tot mirant fixament els ulls de Chateaubriand, gaudint del moment. I ha seguit:

—En efecte, sota l’escala, a un armari. Allà us tanco. Vós, un tamboret, i un plat diari de cigrons o llenties, tot depenent del que ens subministri l’hort de la Umbé. Allà us empresono i allà us quedareu. Fins quan? Ara us ho diré: mentre jo romangui a Santa Helena, vós us estareu a l’estança de les escombres, i si un dia puc abandonar l’illa i tornar al món, ordenaré que us executin. Així, doncs, viureu amb un pensament continu: què és millor per a vós? Que el vostre pitjor enemic guanyi la llibertat o que continuï pres? En el primer cas, morireu, en el segon, els vostres turments continuaran en exercici fins a l’infinit dels temps.

Chateaubriand és intel·ligent; sabia que el millor que podia fer era no dir res, perquè qualsevol paraula seva seria una victòria del Violador. Aquest ha continuat:

—Sí, ja ho sé, direu que us infligeixo un càstig desproporcionat. No ho és. Vós sempre podeu al·legar que a mi em van confinar a l’illa tota, i no a un ínfim armari. D’acord. Però jo soc un home més gran que vós, molt més, així que les proporcions dels espais i del dolor infligit són correctes. Perquè quan vau arribar a Santa Helena no vau comprendre, ni molt menys, com m’he sentit jo, tots aquests anys. Quan entreu a l’armari, sí que m’entendreu. Quan seieu al tamboret, es tanqui la porta i us envolti una foscor total i una horda de rates invisibles i cridaneres, aleshores sí, aleshores entendreu com m’he sentit, tot aquest temps.

Aquí Chateaubriand va parlar, ara sí, i ben ferm, tot al·legant que la injustícia que el Violador cometia era doble, ja que no només es limitava a empresonar de per vida un home innocent, sinó que a més cometia el crim de dur a presó l’home que més l’havia ajudat a recobrar la llibertat i el poder.

El Violador li ha respost:

—Ho corroboro, perquè això que dieu és verament cert. Però jo us tanco i no és només per un bon motiu, sinó per dos. El primer: per quins set sous un dia d’amistat hauria d’esborrar vint anys d’enemistat? Per què carai una jornada de concòrdia en comú m’hauria de fer oblidar vint anys d’animadversió mútua? Soc aquí per culpa d’homes com vós. Que ara, i aquí, hagueu fet esforços per alliberar-me de les meves cadenes, i només per la conveniència dels vostres interessos, ha d’anul·lar el fet, inqüestionable, que durant dues dècades senceres, dues, vau fer tots els esforços per tancar-m’hi? I per acabar: sabeu què deia, l’epitafi d’aquell vell romà, Sil·la? Això: «Ningú ha fet tant de bé als seus amics i tant de mal als seus enemics». I vós i jo no som amics. Endueu-vos-el.

Chateaubriand, digne, no ha intentat una rèplica inútil, però és curiós de mena.

—Em dueu a la masmorra —s’ha interessat—, i ni tan sols m’expliqueu el segon motiu que mencionàveu.

—Ah, sí —li ha concedit el Violador—. El segon motiu és aquest: que si heu estat tan hàbil per aconseguir-me el comandament de totes les forces armades de l’illa, a mi, que de tots els homes que l’habiten n’era l’únic captiu, com puc estar segur que no procedireu de la mateixa manera ajudant a qualsevol altre en una situació menys desfavorable que la meva, i en aquesta nova ocasió contra mi?

I dit això ha fet un gest amb la mà, com qui foragita un pidolaire molest.

—Tanqueu-lo.

Dos soldats se l’han endut. Acte seguit, el Violador s’ha encarat a la meva persona, i m’ha dit això:

—Pel que fa a tu, la cosa és molt més senzilla. A mi m’espera un dia mogut. Tu fes el que vulguis, amb el teu. Al vespre, però, ordenaré que et duguin a Longwood, a la sala de billar.

O sigui, l’estança on va consumar el seu crim contra el meu cos. El Violador no podia haver parlat més clar: em deixava escollir entre el suïcidi o el martiri. I tot un dia perquè el patís rumiant la meva elecció, sotmesa a un dilema impossible.

Jo, naturalment, no he perdut el temps implorant o replicant al Violador. En lloc d’això, i quan ja se m’enduien, m’he dirigit a Basil:

—Com podeu tolerar aquesta infàmia? Justament vós, que vau arriscar la pròpia vida per salvar-me de la prole del Bigcripi? No feu res? Això sí que és covardia, i no pas que la fortuna us faci perdre un exèrcit!

Basil ha obert la boca sense parlar. I no per poruc, sinó per desconcertat. Simplement no entenia res. I encara diré més: la seva confusió, el fet que fos un home essencialment bo, que no entengués com funcionen complots, intrigues i conspiracions, contribuïa a la seva actitud garratibada. Perquè, al capdavall, què podia fer? Acabava de jurar fidelitat al Violador, i a aquest el recolzaven nou-cents soldats vociferants.

El Violador m’ha donat l’esquena, com si jo hagués deixat d’existir, i s’ha dirigit a la tropa tot rugint ordres seques, la veu enèrgica i malhumorada. Tornava a ser un general. Pel que fa a mi, un soldat se m’ha endut. No tant en qualitat de rea com pel fet, purament decorós, que semblava inadequada la presència d’una dona en un lloc tan exaltat i guerrer.

Jo i el soldat que em prenia pel braç hem seguit el pobre Chateaubriand i els seus dos escortes armats. I un cop a Longwood, en efecte, l’han tancat a l’armari de les escombres. Jo estava enfadada amb ell i no li he dirigit cap paraula de consol. (Encara m’odio per això). Però ressenyo aquí com n’era, d’admirable, l’estoïcisme del seu cos, de la seva faç, quan ha entrat al petit armari de paret triangular, s’ha assegut al tamboret interior i han tancat la porta amb pany i forrellat.

En aquell moment m’he revoltat tot sacsejant el colze que el soldat retenia.

—No us han manat que em tanqueu! —he bramat indignada—. Deixeu-me anar!

En realitat, Diari Meu, protestava perquè em semblava pertinent fer-ho, no perquè tingués cap esperança d’obtenir clemència. Però mentre jo cargolava el braç, els dos soldats que estaven tancant F. R. han dit, jocosos:

—Au, vinga, deixa-la estar —reien entre ells—. Boney té una bodega ben proveïda, i ara que no hi ha ningú a la casa hauríem d’inspeccionar-la, no fos cas que hi hagi entrat algun minicripi.

I el soldat que em retenia m’ha deixat anar mentre deia:

—Estem envoltats per mil monstres, i l’illa envoltada per mil milles d’aigua. No crec, senyora meva, que aneu gaire lluny.

I ell i els dos soldats que havien dut F. R., bons companyons, se n’han anat plegats a «inspeccionar» la bodega aprofitant que els habitants de Longwood eren fora fent costat al Violador en la seva magna Apoteosi.

I ara, Diari Meu, potser et sorprendrà el que he fet amb aquesta llibertat sobrevinguda. (Si la paraula «llibertat» no és excessiva per a algú que al vespre seria condemnada, a mort o a alguna cosa pitjor). No podia alliberar Chateaubriand, tancat amb una clau que jo no posseïa. Tampoc soc una damisel·la que es quedi a un racó lamentant les seves desgràcies amb floritures sentimentals. Necessitava saber què passava i com acabaria tot plegat. De manera que me n’he tornat. A fora. A la cua del petit exèrcit. Perquè el Violador ja estava impartint ordres desaforades. La principal de totes, que els nou centenars d’homes formessin tot creant una mena de cunya. El quadre militar, doncs, s’ha reconvertit en una punta de fletxa: dues fileres obliqües d’homes que convergien en un punt, com una V.

Així ho han acomplert els soldats, i ho han fet amb una diligència extraordinària. Vet aquí un dels avantatges dels homes de geni: com que tothom estava convençut que Napoleó era un gran home, tothom s’aprestava a servir-lo amb la màxima eficiència. Quin soldat, fins el més indisciplinat, no voldria lluir-se davant de l’espasa més gloriosa de tots els temps? A la inversa, a un mediocre com el difunt governador Lowe, a qui era impossible atribuir-li cap mèrit ni virtut, els homes tendien a servir-lo amb desgana, apatia i fins i tot malvolença. La mateixa ordre o instrucció, emesa pels dos individus, tindria com a efecte resultats oposats. Així doncs, on rau, la genialitat? En l’home genial que ordena o en l’home comú que obeeix?

Basil i el Violador, ara a cavall tots dos, eren a dins d’aquesta cunya, just rere la punta d’atac. Però el Violador tenia més ambicions. Des de la seva muntura s’ha dirigit a la de Basil, al seu costat.

—No hi ha prou tropa, necessito més infanteria —ha dit.

—I què voleu? —li ha replicat Basil amb un to empipat—. Que la fabriqui?

(La frase té més enginy del que aparenta, Diari Meu, perquè això va ser, exactament, el que Bonaparte va dir els seus generals a Waterloo quan aquests li demanaven més homes per llançar-los a la batalla, i Basil ho sabia).

Jo estava a certa distància, però com que ells estaven muntats, els cossos una mica elevats, les seves veus m’han arribat a la perfecció. I l’aire molest de Basil era molt significatiu: potser començava a entendre el seu error. Però ja era massa tard.

—Armeu els civils! —ha bramat el Violador com a resposta—. Amb matxets, amb forques, el que sigui! Però feu venir qualsevol home capaç d’alçar un garrot o un bastó!

Basil, obedient, ha cavalcat enrere, a la rereguarda. Allà estava jo. En veure’m ha aturat el seu cavall.

—Què hi feu aquí, senyora meva?

Jo he esbossat un empipament.

—On voleu que vagi?

Ha inclinat el tors, m’ha apropat una mà. Ens l’hem donat com simples amics que tanquen un tracte. Però el seu tacte, els seus ulls, la seva veu, tot estava ple de sentiment.

—Gràcies, Delphine.

—Però per què? —m’he sorprès jo.

—Per existir.

Tu creus, Diari Meu, que hauríem pogut arribar a estimar-nos? Una dona com jo i un home com ell? Una marquesa francesa i un sergent deu anys més jove? La meva resposta: ja ens estimàvem. Però entre nosaltres s’erigia una barrera impossible: el Violador.

—Jackson!!! —ens ha escridassat el Violador des del seu cavall—. Què feu? Més homes! Vull més homes!

El nostre Moloc modern exigia víctimes per al sacrifici. I Basil, malgrat tot, l’ha obeït. Ha entrat al recinte de Longwood tot dirigint-se als civils congregats allà, o sigui a tots el supervivents de l’illa. Permet-me, Diari Meu, que et resumeixi l’argument de Basil per convèncer-los d’abandonar la relativa seguretat de la tanca de branques i seguir-lo a la batalla contra el Bigcripi i la seva prole:

—És ara o mai —ha dit, els ulls vermells d’emoció—. O derrotem els monstres o morirem aquí, de consumpció o encara pitjor: devorats pel Bigcripi o devorats entre nosaltres.

Els homes honestos acostumen a ser sincers, i la sinceritat és l’argument més efectiu que conec. Tots l’han seguit. Amb armes de fortuna, però l’han seguit.

El Violador ha situat aquells civils a dins de la cunya, tot just rere els soldats.

—La vostra tasca —els ha alliçonat, les dues mans al pom de la sella de muntar— serà rematar a cops de matxet els enemics que els soldats abatin a cops de fusell.

Allò era molt típic del Violador: impartir instruccions pròpies d’un carnisser, però fer-ho amb una mena de solemnitat imperial.

I s’han posat en marxa. La cunya de soldats avançava lentament, i a dins de la V, a cavall, Basil i el Violador, que amb la seva presència dirigia l’exèrcit així com un llaurador l’arada.

El nostre segle està dedicant torrents de tinta a debatre i dilucidar què és la genialitat. Jo, després de tractar el Violador, ho resumiria dient que un geni no és gaire més que la suma de tres terços, compostos per una part de talent natural, una altra de sort, molta sort, i una altra de sentit comú.

La sort: la batalla del Bushy Bushes havia acabat en catàstrofe perquè tota la prole estava agrupada i famolenca. Ara, a mesura que els soldats avançaven, només es trobaven minicripis dispersos, caçant rates aquí i allà, i que en veure aquella munió d’homes i baionetes no estaven segurs de si havien d’atacar-los o fugir. En realitat, podria descriure’s aquell avenç militar com una grandiosa batuda de caça. Quan veien un monstre, els soldats disparaven per ordre, ara parells, ara senars, sense aturar el moviment de la gran cunya humana. Rere dels tiradors, i tal com havia manat el Violador, els civils remataven els minicripis a cops de martell, matxet o destral. I com més en mataven i remataven, més s’envalentien els civils i més s’enardien els militars. I com més minicripis morien, més en venien, i més estúpidament morien. Era com si s’alertessin els uns als altres: Crooc, crooc! Crooc, crooc! Corrien contra els humans així com toros furiosos, els afusellaven i queien morts a trets, o s’estavellaven contra el mur de baionetes. Però cada cop venien més minicripis, i més, com una plaga de llagostes egípcia. Els soldats estaven molt agrupats, colze contra colze, espatlla contra espatlla, i en un cert moment la densitat d’homes, de minicripis atacant-los i de baionetes, van fer que l’avenç de la cunya s’aturés. Quins cruixits, Diari Meu, quins cruixits.

Hi havia una paret feta de casaques vermelles, i contra ella una altra paret feta de caps de rap i potes de rèptil, sacsejant-se amb un frenesí animal. De vegades, els caps més grans, més sòlids, feien caure un parell de soldats aquí i allà. Però en cap moment he temut que els minicripis poguessin trencar la formació militar. La presència del Violador els proporcionava fermesa. «En avant, en avant!», cridava en francès, i no calien traduccions.

Jo era a la part més interior de la cunya, i aviat la pestilència de tants cadàvers ha començat a envair l’ambient. Al capdavall són peixos, peixos molt grans amb potes, però peixos, i els seus cossos oberts, esventrats, pudien, i molt, sobretot perquè el contingut dels seus estómacs eren rates en descomposició. I aquí, Diari Meu, dues observacions: morts, els minicripis adquireixen un símil d’aparença humana. Sobretot aquells que queden panxa enlaire, les potes anteriors esteses com braços, la desmesurada boca oberta, exhalant un últim sospir en aquest el nostre món. Tenen un ventre suau i pàl·lid, com els cocodrils.

La segona observació es refereix a una vella coneguda: la Trofy, la gallina atrofiada de la Umbé. L’última vegada que l’havia vist va aprofitar la meva presència per fugir del ganivet de la seva ama. I no li havia anat del tot malament, com ho demostrava el seu plomatge llustrós i l’actitud vivaç del cap i del bec. Havia seguit l’exèrcit, com jo, i, espavilada ella, estava gaudint d’allò més. Com? Doncs picotejant els ulls dels minicripis morts, que per la fruïció amb què els devorava devien ser una autèntica delícia. I et juro, Diari Meu, que en aquell moment m’hauria agradat ser una gallina: mentre jo experimentava l’angoixa de viure un conflicte cosmològic, què feia ella? Menjar, feliç, un aperitiu de gelatina salada.

No sé quanta estona ha durat, aquell paroxisme de minicripis abraonant-se contra les fileres humanes. A més, tants fusells disparats contínuament aixecaven una fumera blanca, molt densa i encara més molesta per als ulls. Només sé, Diari Meu, que en cert moment, simplement, la prole ha afluixat. Quan la fumera s’ha esvaït, els monstres morts s’acumulaven formant altes barricades de cadàvers. I els minicripis supervivents ja no hi eren: al final, fins i tot la seva minsa intel·ligència ha entès que atacar homes armats i agrupats no és un bon negoci. Els pocs que quedaven a la vista ja no assaltaven la V de tiradors, en fugien.

La victòria. Els soldats s’han girat buscant el cavall del Violador. S’han tret els barrets saludant-lo espontàniament amb uns «Hooray, hooray, hooray!» molt anglesos. Quina estampa! Ell, justament ell, l’arxienemic d’Anglaterra, ovacionat per un regiment anglès! Santa Helena, Estimat Diari, és l’illa de totes les paradoxes.

Derrotada la multitud monstruosa, la cunya ha reprès el seu pas, i poc després hem arribat a les alçades del Bushy Bushes, des d’on podíem contemplar Jamestown i el Bigcripi, immòbil com una horripilant balena varada, repapat sobre les runes del carrer principal. Com una balena, dic, sí, però deu vegades més gran que qualsevol balena coneguda. Allà seguia. La visió ha commogut els homes. Aquell cos irreal, vast; unes formes de malson; i el seu pes de colós, establert sobre una suma de runes i enderrocs, una destrucció que parlava de la seva força i el seu poder. Si el Violador també s’ha espantat, no ho sabrem mai, perquè ha mantingut l’actitud impertèrrita. Mirava com ho faria un crític rigorós a una pinacoteca de quadres mediocres.

Abans, Diari Meu, he mencionat que la genialitat, a banda del talent natural i la sort, té molt de sentit comú. I en aquest moment s’ha fet evident que així és, perquè Basil, inquiet, ha plantejat al Violador les dificultats de l’empresa:

—Ja vam disparar al Bigcripi amb tot el que tenim —s’ha explicat—, i no vam perjudicar-lo gens ni mica.

Però el Violador s’ha limitat a alçar les espatlles, com dient «I quin problema hi veu?», i ha clamat:

—Doncs li dispararem el doble de projectils. O cinc vegades més, o deu vegades més. O els que calgui, diavolo!

—Però sire —ha insistit Basil—, el seu cap, que és formidablement gran, també està cuirassat amb una pell més dura que els esculls de Dover. Res no el penetra, afecta ni fereix.

Aquest cop el Violador s’ha dignat a mirar-lo. Això sí: com si Basil fos un cretí sense remei.

—Doncs si el seu frontal és massa dur —ha conclòs el Violador—, l’atacarem pels flancs.

I així ha procedit. Els homes han descendit des del Bushy Bushes desplegant els dos braços de la formació en V, tot deixant el Bigcripi a dins. I un cop així disposats, quan l’enorme bèstia ha quedat emparedada per dues fileres en diagonal de tiradors, el Violador ha donat l’ordre de fer foc. I el Bigcripi, fins aleshores immòbil, ara sí que ha sacsejat el seu colossal cos. Les bales impactaven els seus flancs, i el penetraven. Les bales el ferien i adolorien, com ho demostrava que el gran monstre removia el cap i sacsejava la immensa cua. Però jo, des de la distància on estava, he pogut notar la falta de vigor d’aquells moviments, d’aquells espasmes de dolor. Potser els bigcripis perden l’impuls vital després de fresar, com els salmons, i aquell tiroteig, més que matar-lo, l’estava rematant.

Els trets no han cessat descàrrega rere descàrrega. Ara els moviments dels homes estaven dirigits per una mena d’instint venjatiu, sàdic i alegre en la seva crueltat. Feien comentaris sarcàstics, i apuntaven i disparaven com si fossin a una fira de poble. Els havia abandonat l’esperit guerrer. I aquesta evaporació festiva de la moral de combat s’ha presentat en mal moment. Perquè els minicripis estaven derrotats i estaven absents, en efecte, però ni estaven exterminats, perquè eren molts, ni podien estar desmoralitzats, perquè les bèsties no tenen moral.

Quan va envair Rússia, al Violador no se li va ocórrer preveure que podia fer fred, i quan ha atacat el Bigcripi, no se li ha ocorregut pensar que els minicripis poden tenir instints filials. De cop i volta, a esquenes dels soldats han aparegut centenars i centenars de minicripis.

Es retallaven contra l’horitzó, omplien l’horitzó, de fet, amb les seves formes irregulars, els seus caps de rap gegant. Fins i tot des de la meva posició, prou llunyana, podia veure com aquelles boques, llargarudes, s’omplien de bombolles espesses. No, no toleraven la visió dels homes assassinant l’ésser progenitor.

I han atacat, ofesos, exaltats: pugnaven entre ells per ser els primers a caure sobre els homes; es barrejaven com un ramat compacte. El seu frenesí col·lectiu era propi dels peixos, que pensen l’espai en tres dimensions i, així, uns cossos escalaven els altres. Han atacat amb uns crooc-croooc-crooooc! més espantosos que mai; uns raucs indignats, febrils, sagradament ofesos, per dir-ho així. Entre els minicripis s’inverteix el principi humà, i els fills són molt més devots de la mare que al revés.

Com et deus poder imaginar, Diari Meu, aquella càrrega, imprevista i per l’esquena, ha derivat en la més confusa de les batalles. Homes, monstres i baionetes es barrejaven en tota l’extensió de terreny que envoltava el Bigcripi. L’horda monstruosa estava tan a prop que els soldats no tenien temps de carregar i disparar les seves armes. S’han limitat a fer servir els fusells amb baioneta com si fossin llances, de manera que l’estampa, ara, era la d’una humanitat primordial lluitant contra uns monstres primordials. Qualsevol formació militar, qualsevol ordre de combat, s’havien dissolt en una marea de cossos barrejats, humans i inhumans. Ara tothom lluitava per la seva vida, i la sang dels homes es barrejava amb les baves dels monstres. Fins i tot el Violador ha deixat d’observar la batalla com un científic, i bramava ordres esverades que Basil no sabia ben bé com executar. Perquè allò estava degenerant en el que més temia un general com ell: una batalla desordenada. I jo i la Trofy, pel mig. Perquè el meu problema, Estimat Diari, és que jo també era per allà. I que ja no existia una cunya de soldats rere la qual refugiar-me i ser espectadora dels fets, com fins aquell moment.

Què fer? Et pot semblar ridícul, però he vist la Trofy, que també corria esbojarradament per allà, entre les potes dels monstres i les cames dels homes, i m’he dit que no perdia res fixant-me en una artista de la supervivència com era ella, un animaló que havia sobreviscut a exèrcits de rates i al ganivet de la Umbé, a homes i a monstres. De seguida he entès la seva pretensió: quan les rates l’atacaven al corral de ca la Umbé, la Trofy sobrevivia apujant-se al llom de la cabra més gran, i ara volia escalar el grandiós cap del Bigcripi inert.

L’he imitat. Després de tot, el monstre no podia ser cap perill perquè estava expirant. He pujat lentament pel seu rostre fosc, humit, un rostre que era com una paret de roca que pudia a peix; una paret irregular, coberta de crustacis adherits que actuaven com agafalls aspres, útils per ascendir, però dolorosos, perquè era inevitable que em fessin talls a les mans. He escalat la cara del monstre ajudant la Trofy quan calia. Ben bé una dotzena de metres d’alçada. I un cop allà dalt, al zenit del crani, m’he sentit, quina paradoxa, relativament segura. Era com jeure a una gran roca humida, per sobre del tumult de la batalla. Jo i la Trofy. Des d’allà dalt hem contemplat l’últim i terrible acte. Un garbuix indescriptible de casaques vermelles i raps gegants, la pugna entre boques i baionetes. I he de dir, Diari Meu, que no hi ha hagut un clímax decisiu, sinó una mena de final de batalla lent, sense fugitius ni perseguidors. Fins i tot costava entendre que la batalla s’havia acabat. El vencedor? Ningú.

Era un fenomen d’allò més estrany: encara quedaven combatents dels dos bàndols, però ja no es lluitava. Els pocs, poquíssims humans i minicripis supervivents, ja no tenien forces per continuar matant-se. Ferits, o amb les energies consumides, homes i monstres s’arrossegaven, amb aquests moviments lents de les tortugues. De fet, s’ignoraven els uns als altres. Veia un home ferit, a quatre potes i buscant refugi, que es creuava, a menys d’un pam, amb un minicripi amb una baioneta clavada al tors, i no es feien cas. El so de la batalla, crits, trets i raucades, s’ha reemplaçat per un clam de gemecs que pujaven al cel, sempre gris, sempre indiferent, de Santa Helena. Pràcticament només ha quedat un home en peu, i perquè havia perdut el cavall. Era ell, el Violador.

La seva figura es retallava a l’horitzó. Es mirava la carnisseria amb les mans a l’esquena i la mirada atenta, i alhora indiferent. Els seus ulls deglutien una suma de dolors insuportable, que la seva ment processava en una mena d’equació matemàtica que intentava resoldre. Sí, així era: el Violador tenia una gran capacitat per excloure el dolor de l’equació de la vida.

Quan tot s’ha acabat, he iniciat el descens del crani del Bigcripi mort. Perquè no em podia quedar per sempre allà i perquè volia buscar algú, algú que m’importava més que ningú: Basil.

On era? Què se n’havia fet, d’ell? Al meu pas els morts s’acumulaven en grans piles, tan altes, que em veia obligada a fer revolts continus. Preguntava als supervivents amb qui topava, tots ferits o morts de cansament, però la majoria estaven massa commocionats per parlar amb coherència, i els altres no sabien dir-me res de positiu.

Només m’havia allunyat unes passes del gran Bigcripi quan ha aparegut una vella coneguda: la Umbé. Què hi feia allà? Aleshores hem mantingut un diàleg que només era possible a un lloc com aquell, a l’illa de la demència i la perdició. Perquè jo li he preguntat:

—Què hi fas, tu, aquí?

I ella ha contestat:

—Busco la Trofy.

Així és la Umbé, la boja de la Umbé, exesclava i examant. Un dia m’adorava a mi i a la Trofy, l’endemà vol assassinar-nos a les dues, i un tercer dia recorre un camp de batalla farcit de cadàvers de dues espècies per rescatar una gallina atrofiada. La Trofy havia baixat del Bigcripi amb mi, i la Umbé l’ha agafat amorosament en braços i l’ha acaronat com si fos un gatet. Després ha mirat al seu voltant, a les piles disperses de morts, humans i inhumans, i amb el seu fort accent crioll ha sentenciat:

—Jo us havia advertit a vós, i no em vau fer cas.

I he hagut d’admetre, Diari Meu, que tenia raó.

Acte seguit, la Umbé s’ha fixat en la mola del Bigcripi. I la seva mirada, ves per on, era compassiva.

—Pobrissona —ha dit acaronant-li el llom—. Quina culpa en té, ella? Quan has de parir, pareixes. Tothom la tracta de monstre, ningú es para a pensar que és una mare.

I ha repetit:

—És una dona, com vós i com jo. Les dones ens hauríem d’ajudar.

I això ho deia ella, que havia intentat assassinar-me a cops de tisora! Ni en aquestes circumstàncies m’ha abandonat una certa ironia literària, perquè tot referint-me al Bigcripi no he pogut evitar el comentari:

—No sé si és una gran dona, però de ben segur que és una dona gran. —I jo mateixa he precisat—: Bé, ho era.

—No, no —m’ha corregit la Umbé—. Encara està viva. Que no ho veu? Que no ho nota? Posi-hi la mà.

I tot dient això, la vella i arrugada Umbé ha apropat la meva mà a una galta antiquíssima. El meu palmell s’ha recolzat a la dura pell del Bigcripi, i, en efecte, el meu cos, en contacte amb el cos del Bigcripi, notava alguna cosa. He sentit un glatiment remotament llunyà, un ressò submarí, impossible definir-ho millor. La Umbé somreia. Per un instant, les tres dones, les tres femelles més diferents de l’univers, ens hem comunicat, així com les tres puntes d’un triangle estan indefectiblement unides.

Després, la Umbé ha fet un canvi de to radical, però perfectament coherent amb el seu caràcter mig boig:

—He de fer la bugada.

I se n’ha anat.

Jo he reprès la recerca de Basil Jackson. El cel era plom. Començava a ploure. Un plugim lleu i quasi invisible, però que omplia el món d’una pesantor trista. Jo el cridava, «Basil, Basil», fins que una veu m’ha respost:

—Donlifmi… donlifmi…

M’ha costat entendre-ho. Era anglès, és clar: «No em deixeu, no em deixeu».

Jo buscava entre els cossos estesos, entre minicripis, homes i cavalls morts. Era ell, en efecte.

No vull, Diari Meu, descriure com estava la part inferior del seu cos. M’hi nego. Les seves cames, esclafades i mossegades, semblaven arrels d’un arbre banyades en tinta vermella. Es moria, dessagnat. He corregut a agenollar-me al seu costat i consolar-lo, si això era possible.

Volia dir-me alguna cosa, alguna cosa molt important per a ell:

—Us vaig mentir.

Jo no l’entenia.

—La batalla de cavalleria, al bosc de ca la Umbé —ha precisat—. No vaig sobreviure per atzar; realment vaig fugir, amb ignomínia.

Per a mi no tenia cap significat el que ell considerava com a covardia. Però a Basil el mortificava. Què puc dir, Estimat Diari? Que ens enduem a la tomba els nostres principis, els nostres errors i els nostres principis errats. Res més.

Els seus últims moments en aquest món han estat una comunió entre les nostres mans i els nostres ulls. Jo, la més refinada artista de l’amor, encara ara descobreixo nous angles de la faceta a què he dedicat la meva existència. Perquè de la infinita processó dels meus amants, ell és l’únic que m’ha salvat la vida; de l’eterna galeria d’homes amb qui m’he allitat, ell és l’únic que no m’ha fet ni un petó. I de tots els amants que he tingut, ell és l’únic que m’ha fet l’amor morint i sense tocar-me. Quina gran parella d’amants hauríem estat, si ens haguéssim conegut a qualsevol lloc del món que no fos aquesta illa maleïda…

—No em deixeu…

No ho he fet. Ha tancat els ulls i ha expirat. Ja no hi era. Acte seguit, m’han posseït el plor i l’odi a parts iguals. Sí, l’odi. Un odi més profund que l’oceà que ens envoltava. Perquè quan encara lamentava la pèrdua de Basil, he alçat els ulls i allà estava. Ell, el Violador.

Havia vingut a Santa Helena amb la pretensió d’unificar l’Amor, la Cultura i el Poder en un àmbit. El que no se m’havia ocorregut era que en ell, en la persona del Violador, ja es reunien i concentraven els tres principis, tot i que en la seva pitjor vessant: la literatura més dolenta, la forma més depravada de l’amor, i el modus més pervers de fer política. I m’he formulat la pregunta següent: què poden tenir en comú les versions més hòrrides, més malvades i més indignes de l’Amor, la Cultura i el Poder? I jo mateixa m’he contestat: la Vanitat; sí, la Vanitat. Una monstruosa Vanitat, eternament insatisfeta. I que ara potser jo podria fer servir per als meus interessos.

Plorosa, encara de genolls davant del cadàver de Basil i mig abraçada a ell, m’he dirigit al Violador.

—Excel·lència! —l’he apel·lat—. El que queda de l’exèrcit, pràcticament tots els habitants de l’illa, us contemplen.

El Violador m’ha vist. S’ha aturat, m’ha escoltat.

—Ara i aquí, només sou un home que deambula per un cementiri de morts sense enterrar. Voleu que sigui tal, l’estampa que perduri d’aquesta jornada immortal? Si poseu davant del Bigcripi mort, en canvi, tots us recordaran com el vencedor de la bèstia eterna.

I així ho ha fet. Pendent d’alimentar una egolatria insaciable, ni tan sols s’ha parat a pensar que li paraven una trampa. Certament, ell no veia res d’estrany: només una dona esmaperduda i un monstre mort. Tots dos érem inofensius. Què li podia passar?

Jo, sempre de genolls, l’he vist avançar, lent, victoriós i majestuós, cap al Bigcripi. I allà s’ha aturat, tot just a uns pams de la criatura immensa, i d’esquena a ella. Sí, quina imatge, quina posa: el seu cos emmarcat per una boca sense llavis, abissal, inacabable; l’esquena ben vertical, tibada per la victòria, un retrat destinat a perpetuar-se en la memòria dels homes, per a la posteritat de la humanitat. Al capdavall, molts generals han vençut altres generals, però ningú havia derrotat les forces de l’abisme.

Inflava el pit omplint-se els pulmons per fer una proclama. Els pocs homes que quedaven vius, tot i que exhausts, li cedien la seva atenció. Fins i tot els minicripis que encara rondaven per allà es diria que l’escoltaven, amatents a ell. I ha començat:

—Soldats! An…

I ja no ha dit res més. Perquè el Bigcripi no estava mort, cosa que jo sabia gràcies a la Umbé, però ell no: de cop i volta, el seu cap incommensurable s’ha projectat endavant, i s’ha empassat el Violador així com un gripau devora una mosca. El Violador ha emès un crit espontani de dolor i de sorpresa. No li ha servit de res. I tot ha anat tan ràpid, que crec que no devia entendre el que passava fins que el Bigcripi se l’ha empassat, sencer.

Sí: tot havia anat de pressa, tan de pressa que els testimonis, és a dir, els pocs supervivents de la batalla, amb prou feines podíem creure’ns el que acabàvem de veure. I per la meva part, tot i la identitat de la víctima, no podia sentir-me alegre de veure un final com aquell. Perquè que el Violador fos cruspit, no volia dir que fos mort.

Apropant-me al flanc dret del Bigcripi, hi he posat una mà tot auscultant amb el meu palmell la seva pell, en aquella part del seu cos no tan dura ni tan espessa com el cap. Dic que hi he recolzat la mà oberta, i després l’orella. I en efecte: ell era allà dins, i encara estava viu.

M’arribaven sons inintel·ligibles i llunyans. Uns crits ofegats, i alhora uns xiscles d’home posseït per l’horror i el dolor, així com una roca ho està per la molsa. El que més m’ha esfereït: que entre ell i jo només hi havia una paret de carn, però aquella veueta semblava increïblement remota. Era com si sentís veus provinents d’una altra dimensió, de més enllà d’ultratomba. Potser era així.

He recordat les paraules que ell, el Violador, em va dirigir després de violar-me, i ho admeto, Diari Meu, no m’he pogut estar de la venjança. Perquè li he dit:

—Com us sentiu, amb la carn i els ossos diluïts i consumits lentament pels sucs estomacals d’un monstre submarí? Tot i el vostre llarg currículum en matances de tota mena i crims en massa, encara no havíeu tastat uns moments com aquests.

I he acabat amb les paraules que m’havia dirigit immediatament després de violar-me:

—Gaudiu de l’experiència.

Aleshores, l’immens cos del Bigcripi ha començat a recular. Les seves potes feien marxa enrere. Primer molt lentament, després a una velocitat considerable. Al capdavall, la bèstia potser no estava tan ferida, ni molt menys agònica. I ara tornava a les seguretats del mar. En el seu retrocés, la llarga i musculosa cua esquinçava les runes que encara quedaven en peu amb un retrò continu. Tots els presents l’hem seguit amb la mirada. Ha descendit pel carrer en runes i ha entrat al mar, primer la cua, després el cap, i finalment s’ha submergit pacíficament, gairebé dolçament. I a dins seu hi anava el Violador.

En efecte: tal com sempre havia desitjat, per fi aconseguia la immortalitat.

Finida la violència, exhaurida l’acció i exhaurits els homes que havien d’acomplir-la, ja només em quedava una cosa a fer: tornar a Longwood i alliberar F. R.

No hi he trobat oposició. Tot el que em calia era robar les claus de la porta de l’armari a tres soldats armats. I això, que dit així sembla una proesa o un impossible, no ha estat ni una cosa ni l’altra perquè tots tres eren al celler de Longwood, i més borratxos que un viking, un cosac i un escocès després d’una victòria, un saqueig o un casament.

He obert l’armari de sota l’escala, sí, però F. R. n’ha sortit amb un impuls feble, gairebé renuent, com si es negués a abandonar aquell cau fosc i asfixiant. Què s’esdevenia?

He fet una trista constatació: que a alguns homes la llibertat els arriba després de la derrota. Perquè el Chateaubriand que ha sortit d’aquell armari ja no era el que hi havia entrat. La seva cara revelava l’efecte que li havia causat la reclusió, com si un torn li hagués comprimit les faccions. Estava humanament desfet i espiritualment consumit. I no exagero. Jo no me’n sabia avenir: l’empresonament no havia estat tan dur, encara que només fos per la seva curta durada.

—Per què esteu tan deprimit? —li he demanat—. Que el Violador us empresonés ha estat una venjança i una injustícia.

—Sí —ha respost ell—, però em mereixia totes dues coses.

Al principi no he volgut atorgar importància al seu desànim. L’he forçat a sortir de la casa, encara buida. (Com després he sabut, bona part dels habitants han mort durant l’última batalla contra el Bigcripi, precedint el seu amo).

A fi que li toqués l’aire, he dut Chateaubriand a aquella ronda elevada de la costa, molt apropiada per fer passejos amb l’infinit oceànic sota uns alts espadats. Des d’aquelles alçades ha parlat, els cabells moguts pel vent, pàl·lid i consumit com un agònic:

—Fixeu-vos: tot és gris —m’ha dit ell, malalt de melancolia—. Els espadats són grisos, el mar és gris, els núvols són grisos. Aquí tot s’apaga.

Jo només volia foragitar-li el mal ànim. Li he explicat, amb prou detall, tot allò esdevingut durant el seu tancament, força breu però durant el qual certament han passat grans coses, i no totes dolentes. Com la desaparició del Violador. I he intentat animar-lo, amb humor.

—L’últim que ha dit el Violador en aquesta vida ha estat: «Soldats! An…!» —li he explicat amb un to divertidament maligne—. Així que a partir d’ara, i fins a la fi dels temps, les tertúlies especularan quina paraula de la llengua francesa que comença amb «an» volia pronunciar.

Però ell m’ha tallat, abrupte.

—No sortirem mai d’aquesta penya desolada.

He entès que mai no podria animar-lo. Era com voler escombrar fulles quan bufa el vent.

—Pareu l’orella —m’ha demanat—. Què sentiu?

L’he obeït. I en efecte, sobreposant-se al so de les onades que topaven contra la roca, podíem sentir el rauc monstruós de la prole. Unes veus inhumanes, disperses, llunyanes, perfectament indiferents al nostre destí. I irremeiablement ansioses per devorar-nos.

F. R. s’havia fet una idea molt clara de la situació.

—Per molts minicripis que matéssiu, encara n’han sobreviscut més d’ells que de nosaltres. Els pocs homes que quedem amb vida haurem de refugiar-nos aquí, a Longwood, envoltats per sempre més d’un escut de monstres que cacen rates, i sense prou força per tornar a combatre’ls. Mentre hi hagi rates ells no tornaran al mar; i mentre ells hi siguin, nosaltres no podrem accedir al mar, ni cap socors vindrà fins a nosaltres. I sempre hi haurà rates a Santa Helena.

Va seure a la roca mirant l’infinit. Les onades, amb escuma, es crispaven i saltaven les unes sobre les altres com gatets juganers de llom blanc.

—Ens ho mereixem —ha continuat Chateaubriand—. Sabíem qui era. Vam venir per voluntat pròpia, i vam ser tan estults per creure que seríem capaços de subjugar-lo o enamorar-lo. Quina presumpció! Hem volgut flirtejar amb ell. I ara, en justa correspondència, acabarem els nostres dies a les runes de la seva casa. Aquesta és la nostra condemna.

Mai no he vist una mirada tan buida mirant tan profundament. Els núvols, magnífics en la seva grisor mat, eren com esponges de la mida de castells. Jo, esmaperduda, ja no recordava que transportava amb mi un objecte: la funda de cuiro cilíndrica de Basil. En tan poca estona havia adquirit la condició de relíquia. Basil era, de fet, aquell cuiro. I es tracta d’un objecte molt ben fet, molt ben pensat: compacte, estanc, preparat per resistir qualsevol contingència, fins i tot un naufragi.

Aquí acabo les teves pàgines, ja és hora.

Estimat Diari, mai no cabries a dins d’una ampolla, i aquesta funda té aspecte de jonc, que com tothom sap pot navegar milers de milles. Potser t’acomodaré aquí dins, Diari Meu, potser et dipositaré sobre les onades. No sé fins on arribaràs, però sempre serà més lluny que nosaltres, reclosos pels nostres pecats en aquest purgatori.

Miro Chateaubriand i ja no trobo consol en els ulls del meu vell amant. Ja no ens uneix l’amor, només l’exili. Santa Helena. L’illa del monstre. Quin ha estat, pregunto, el nostre crim imperdonable?

—Venir-hi, venir-hi, venir-hi —proclama i es plany Chateaubriand, que plora llàgrimes de Boabdil.

Navega, Diari Meu, navega.





ALBERT SÁNCHEZ PIÑOL (Barcelona, 11 de juliol de 1965) és un antropòleg, africanista i escriptor català. Ha col·laborat activament als diaris Ara i La Vanguardia. És autor de l’assaig satíric Pallassos i monstres (2000), sobre vuit dictadors africans. La novel·la La pell freda (2002) va suposar l’entrada d’Albert Sánchez Piñol en el camp novel·lístic amb una obra sorprenent per la seva força i originalitat, que va aconseguir un èxit excepcional de venda i crítica i que es va traduir a 37 llengües. Pandora al Congo (2005), amb més de 15 traduccions, Tretze tristos tràngols (2008), Victus (2012), un autèntic fenomen de vendes, Vae Victus (2015), Fungus (2018) i El monstre de Santa Helena (2022) confirmen la qualitat de l’escriptor català contemporani més internacional.





