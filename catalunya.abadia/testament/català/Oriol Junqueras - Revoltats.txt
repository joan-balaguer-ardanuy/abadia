Dos dels personatges públics que representen dos dels grans sectors de la societat catalana, el de l’independentisme d’esquerra i el dels nous catalans d’ascendència castellana, dialoguen sense embuts sobre tots els temes de rabiosa actualitat: crisi de valors, immigració, independència… però també de la seva vida personal, la família, els amics, els valors…





Oriol Junqueras & Justo Molinero





Revoltats




ePUB v0.9

Reynus 31.08.23





Títol original: Revoltats

Oriol Junqueras & Justo Molinero, 2015

Edició a cura de Saül Gordillo

Fotografia de coberta: Xavier Torres-Bacchetta

Disseny de portada: Laudicéia Santos de Araújo

Edició digital: Reynus (v0.9)

ePUBCat base r1.3





Introducció

Per Saül Gordillo


«És impossible governar aquest país com una comunitat autònoma perquè el 2015 faltaran 5.000 milions d’ingressos respecte de les despeses. Per tant, hem d’aprovar els pressupostos d’un Estat independent. Per això és tan important que hi hagi eleccions al més aviat possible, i una declaració i l’exercici de la independència. És evident que sense la independència el país esdevé ingovernable. […] El que li estic dient [a Mònica Terribas] és que l’objectiu és la independència de Catalunya perquè és una necessitat i, per tant, hem de fer allò que la gent necessita i vol. Per tant, fem-ho, i si ho fem, els que ho fem ens retrobarem fent-ho. Però fem-ho. Fem-ho d’una vegada. Ho demano amb esperança [s’ennuega] i al mateix temps amb l’angoixa d’aquell que sap [se li talla la veu] que perdre el temps no és bo. […] El que és rellevant és el què, la independència.»

Aquell matí del 17 d’octubre del 2014, després de la ruptura de la unitat dels partits proconsulta a la cimera celebrada al Palau de Pedralbes, Junqueras es va emocionar en directe a Catalunya Ràdio davant de la periodista Mònica Terribas. Aquell divendres estava prevista la primera trobada amb Justo Moli­nero per a aquest llibre. El seu cap de gabinet, Lluís Juncà, va trucar a l’editora, Izaskun Arretxe, per ajornar l’entrevista. Quedaria posposada fins passat el 9-N. Junqueras havia de fer actes pel territori per contribuir a mobilitzar els catalans a participar en el 9-N. L’agenda recomanava deixar les converses entre Junqueras i Molinero per després de la consulta.



Primera trobada

La casa d’Oriol Junqueras i Vies a Sant Vicenç dels Horts és dalt d’un turó, al costat mateix d’una escola pública, en un carrer amb pendent de cases individuals i algun bloc de pisos. La porta de ferro és oberta, i des del carrer mateix es veu el porxo i el jardí. Acaba d’arribar la seva dona, la Neus, amb el seu fill de dos anys, en Lluc. La felicito perquè fa pocs dies que s’acaba de saber —Junqueras ho va reconèixer davant dels micròfons de Jordi Basté a RAC1— que la Neus està embarassada. Serà una nena, i l’esperen per a l’abril del 2015. La parelleta. Mentre en parlem rebo un missatge per WhatsApp: «Arribo en ¼. Hi ha embús a l’autopista.» Junqueras, a diferència d’Artur Mas, que no fa servir WhatsApp per motius de seguretat, és un polític permanentment connectat al mòbil i a les aplicacions de missatgeria. Li agrada demanar l’opinió al seu entorn i a persones que considera de referència. Té una manera de treballar aparentment molt col·legiada. Mentre la Neus i en Lluc entren a casa, un habitatge que va ser construït el 1948 com a residència d’estiueig d’una família benestant de Barcelona, arriba l’editora d’Ara Llibres i el periodista Miquel Miralles, la mà dreta de Justo Molinero al Grup Radio TeleTaxi. La Izaskun i en Miquel no s’han volgut perdre la primera de les converses entre Junqueras i Molinero per a aquest llibre. Finalment, assistiran a les tres trobades que reproduïm en aquest volum, seduïts per l’interès de la relació entre dos homes aparentment tan diferents però alhora amb tants punts en comú, amb tantes preocupacions compartides. Estem davant de dos grans comunicadors, dues persones que es fan escoltar i que saben mantenir viva la conversa.

La casa de Sant Vicenç dels Horts té un hortet on Junqueras conrea tomàquets. Ho han pogut comprovar els més de 6.000 seguidors que el polític té a la xarxa social Instagram, on Junqueras ha penjat diverses fotos de les tomaqueres, les mateixes que va mostrar a Eugenia Parejo, la jubilada de Sevilla amb qui va protagonitzar el programa Salvados de Jordi Évole en una emissió que va aconseguir el seu rècord històric fins aleshores, amb 4,1 milions d’espectadors (un share del 20,3%). L’amfitriona de Junqueras a Sevilla, aquesta dona que va ser tot un descobriment televisiu, va tornar la visita a Sant Vicenç dels Horts, al Baix Llobregat, el 28 d’octubre. L’Eugenia va observar en directe les tomaqueres de Junqueras, amb qui va compartir taula per cruspir-se una botifarra carallota —especialitat de Sant Vicenç— i un mel i mató de postres.

Oriol Junqueras arriba amb el retard anunciat —potser uns minuts més— a casa seva, i després de saludar-nos ens convida a seure a la taula de la sala d’estar, tot portant-nos una safata amb gots i una gerra d’aigua. Austeritat. Tota la tarda amb aigua. Ni cafè ni infusions ni galetes. Com que la tardor finalment ha fet baixar les temperatures, Junqueras agafa llenya per alimentar la llar de foc clàssica que presideix l’estança, i a l’espera que arribi Justo Molinero —que ho farà amb una hora de retard, perquè tenia un dinar de feina amb uns anunciants de la seva emissora de ràdio—, explica el paisatge que s’observa des dels grans finestrals de la sala d’estar, on, a part del sofà i una taula, hi ha la típica tauleta i unes cadiretes de colors perquè el nen jugui o comenci a fer els primers dibuixos. La resta del mobiliari de la sala, funcional, senzill, auster. Tornem als finestrals, des d’on no gaire lluny de la casa es poden veure els terrenys on hi havia el camp de barraques de les famílies que van ser desallotjades del Vallès Occidental després de les famoses i devastadores rierades del 1962. El barraquisme va fer caure els preus dels habitatges a Sant Vicenç, i els pares de Junqueras —un catedràtic d’institut a Igualada i una infermera de l’hospital de Bellvitge— van adquirir la casa, que estava abandonada.

L’Oriol va néixer el 1969 al barri barceloní de Sant Andreu de Palomar, però el 1971, amb dos anys, la família es va traslladar a Sant Vicenç dels Horts, comarca del Baix Llobregat. Unes monges missioneres italianes s’havien instal·lat a Sant Vicenç per ajudar les famílies que vivien a les barraques, i van muntar una escola bressol on els pares de Junqueras van decidir portar el nen. Les monges van recomanar que l’Oriol, amb cinc anys, anés a estudiar a l’Escola Italiana de Barcelona, el Liceu Italià, on va cursar estudis amb l’italià com a llengua vehicular fins als divuit anys. Un ciutadà català a l’escola dels nacionals italians residents a Catalunya.

En acabar, va anar a la universitat, on es va llicenciar en història moderna i contemporània i es va doctorar, amb una beca i impartint classes de pràctiques, en història del pensament econòmic per la Universitat Autònoma de Barcelona. Inicialment va cursar estudis d’econòmiques a la Universitat de Barcelona, on es va afiliar a la Federació Nacional d’Estudiants de Catalunya (FNEC), sindicat estudiantil del qual va arribar a ser secretari de Finances. En Justo Molinero triga i encara no arriba a la cita, de tal manera que l’amfitrió aprofita per explicar-nos la seva tesi doctoral sobre el pensament econòmic a principis del segle XVII, sobre la construcció del pensament econòmic a Catalunya —amb paral·lelismes amb el Regne Unit, Castella i Holanda— i les teories de demanda i oferta, preus, ocupació, balança comercial, exportacions… La tesi doctoral es titulava Economia i pensament econòmic a la Catalunya de l’alta edat moderna (1520-1630). Poca broma.

La primera idea de Junqueras, però, havia estat dedicar la tesi doctoral a les relacions de la Santa Seu amb les corts catòliques d’Europa durant la Guerra de Successió. L’historiador llicenciat, autor d’una desena de llibres, un dels quals —Els catalans i Cuba (1998)— va llegir el pare Miquel Batllori mateix, va aconseguir accedir a l’arxiu del Vaticà gràcies a ell. Junqueras tenia 26 anys i un dia va anar a entrevistar-se amb el jesuïta, que enfilava els 90 anys d’edat (va morir als 94). L’historiador va demanar al pare Batllori si el podria ajudar per accedir a l’arxiu del Vaticà per consultar les cartes de Roma amb els monarques europeus. La resposta del jesuïta va ser: «Jove, francament, el veig molt verd». Es va fer el silenci, segons ens explica, i quan Junqueras s’anava aixecant de la cadira donant la trobada per (dramàticament) enllestida, el pare Batllori va afegir: «Segui, segui…» Es va dirigir al seu escriptori i va escriure una carta, que va entregar a l’historiador Junqueras: «Amb aquesta carta, presenti’s a la porta de Santa Anna [del Vaticà]».

El jove historiador va anar cap a Roma, es va presentar a la porta de Santa Anna del Vaticà després de passar davant de la Guàrdia Suïssa, i va entregar la carta. En llegir-la, els guàrdies van saludar-lo oficialment, i Junqueras va accedir a l’arxiu públic més gran del món —40 quilòmetres de lleixes lineals—, on cada dia podia consultar fins a tres caixes de documents. Entre el 1998 i el 1999, l’historiador de Sant Vicenç va viure a Roma, i a les tardes es quedava pràcticament sol a la sala de lectura de l’arxiu vaticà, on en alguna ocasió va arribar a coincidir amb un membre de la Congregació per a la Doctrina de la Fe que es deia Joseph Alois Ratzinger. Encara no havia esdevingut el papa Benet XVI. Just quan Junqueras ens volia explicar com era l’arxiu secret vaticà i la biblioteca apostòlica, just en aquell moment, encuriosits com estàvem pels detalls del seu relat precís, va arribar Justo Molinero. Ara començaria la primera de les tres converses.



Segona trobada

La revista nord-americana Foreign Policy, especialitzada en política internacional, publica anualment un llistat dels cent pensadors més influents del món. L’edició del 2014 inclou Oriol Junqueras en el capítol de desafiadors, juntament amb l’aleshores primer ministre escocès Alex Salmond, per «donar una nova vida a vells regnats». Tres dies després de la publicació d’aquest llistat, el reptador que figura entre els pensadors més influents del planeta arriba a la seva casa de Sant Vicenç dels Horts, on hem convingut la segona trobada amb el radiofonista i empresari Justo Molinero. Junqueras, que no es va fer militant d’ERC fins al 12 de febrer del 2011, comparteix reconeixement a la Foreign Policy amb personalitats com el polític Leopoldo López, líder antichavista a Veneçuela; el professor de dret Benny Tai, fundador del moviment Occupy Central de Hong Kong; l’activista estudiantil Joshua Wong, figura clau de les protestes de Hong Kong del 2014; els economistes Thomas Piketty, francès, i Anat Admati, californiana; la periodista tecnològica del Wall Street Journal Kara Swisher, o la periodista i activista ucraïnesa Tetiana Chornovol, entre d’altres.

La Neus, mestra d’escola, i en Lluc —un nen preciós de cabells rossos i ulls blaus— són a fora, després d’aparcar el cotxe, un Renault Mégane —Junqueras té un Clio de tretze anys—, al porxo que tenen al jardí. En aquell moment el marit i pare obre la porta de ferro exterior i entra acompanyat del seu cap de gabinet, Lluís Juncà, i d’un escorta, un agent dels Mossos d’Esquadra de paisà, que l’acompanya pertot. Junqueras comença a fer uns sorolls curiosos que pretenen captar l’atenció del seu fill, però després d’anar-lo a rebre, la veritat és que en Lluc prefereix tornar amb la seva mare, que conversa amb Lluís Juncà en veu baixa, com si comentessin algun secret. L’escorta agafa una pilota que hi ha al jardí i entreté una estona el nen, mentre la Neus entra a dins i Junqueras va preparant la llar de foc d’una sala on hi ha el rebost de la casa, a peu de jardí, un espai diferent del del primer dia on mantindrem la segona trobada. El president d’ERC i alcalde de Sant Vicenç, que entre el juny del 2009 i el gener del 2012 va ser diputat al Parlament Europeu, aquest home considerat un dels pensadors més influents del 2014 per la revista americana, va amb mànigues de camisa com si fos estiu —porta una jaqueta, que sembla americana, a la mà— i escalfa aquesta estança rústica de la casa on avui ens acull, un espai curiós que té el rebost amb els aliments i els queviures de la família i, en una paret, molt ben exposades i conservades, tot d’eines antigues de la casa i també de treballar el camp dels avantpassats de Junqueras. Hi ha la filadora de la besàvia i un aparador de fusta per a un Crist penjat de la creu que era de la seva àvia i que havia passat al seu pare.

Justo Molinero farà esperar un dels pensadors més influents del món més de mitja hora, per segon dia consecutiu. En puntualitat, Junqueras i Molinero són fets de pastes molt diferents. També és cert que la circulació per Sant Vicenç no és gaire intuïtiva per al visitant novell. El polític havia vingut de dinar amb l’eurodiputat i exconseller socialista Ernest Maragall —ERC està orquestrant una gran operació per atreure dirigents i militants socialistes i sobiranistes crítics i descontents amb el PSC dels últims anys—, i Molinero arriba acompanyat de Miquel Miralles, amb qui al vespre anirà cap a Puig-reig, a la comarca del Berguedà, a una trobada anual que organitza el director de l’emissora local, Josep Genescà, tot un referent de la ràdio local a Catalunya.

«Aquesta gent d’Esquerra ho agafeu tot, maneu sense governar», etziba en to irònic Justo Molinero només arribar, per donar peu a la conversa, mentre s’asseu davant de Junqueras en una taula de marbre amb potes de ferro. L’entorn és rústic, amb terra de tova catalana, i malgrat la fredor del marbre de la taula, la llar de foc va escalfant l’ambient i la conversa es va animant. A la planta de dalt, on hi ha el menjador de la casa, en Lluc juga i fa fressa amb les seves joguines o vés a saber amb què. Ja se sap, coses de nens. De tant en tant, en Lluc —que amb dos anys ja està aprenent xinès, amb una au-pair que va a casa seva un cop per setmana­— crida, i mentre l’Oriol i en Justo xerren distesament, aliens als sorolls infantils, en una tertúlia més animada que el primer dia, els seus homes de confiança, en Juncà i en Miralles, ho observen des de dins del rebost, pràcticament a les fosques, en una estampa ben curiosa. Només se’ls il·lumina la cara amb la llum que desprenen les pantalles dels seus telèfons mòbils, que consulten tothora però degudament silenciats.

Molinero, que ve de la ràdio i a la nit anirà a l’acte públic de Puig-reig, s’ha presentat amb vestit i corbata, mocasins impecables i lluents, i un bon rellotge. És un dandi de 65 anys —avi d’un nen—, un presumit que té en compte fins a l’últim detall. Al davant, té un polític amb pantalons i sabates negres de sola de goma, pràctiques, i una camisa blava de màniga curta. Estem a finals de novembre, sí, i va amb mànigues de camisa. Gens presumit. Gens fredolic, tampoc. Cara a cara, i durant aquesta trobada, trencant el gel, Molinero acabarà dient a Junqueras: «No vull que siguis un ploramiques». Hi ha, en els immigrants, un instint de supervivència i un insubornable sentiment de dignitat personal. Molinero es va revoltar a la seva Andalusia natal dels seixanta, en ple franquisme, víctima del caciquisme, veient-se incapaç de construir un projecte vital digne, amb horitzons. El lluitador, l’home que va enfilar cap al nord en busca d’un futur, fa una petició a aquest polític que també s’ha revoltat contra la Catalunya autonomista que els últims anys agonitza per les insuficiències financeres i competencials, enmig d’una crisi institucional i d’un reguitzell de dolorosos casos de corrupció. De revoltat a revoltat: «No vull que siguis un ploramiques». A Molinero no li agrada el victimisme, el ploriqueig, que durant anys s’havia atribuït al catalanisme, i que encara perdura entre alguns sectors de la política catalana.



El 28 de novembre teníem prevista la tercera trobada. Pocs dies abans, el 25 de novembre, Artur Mas havia pronunciat la conferència al Fòrum en què, com a president de la Generalitat, oferia un full de ruta independentista i convidava Junqueras a sumar-se a una llista unitària, se suposa que juntament amb la CUP i ICV-EUiA. Junqueras suspèn l’entrevista que teníem amb Molinero perquè s’ha de preparar la seva conferència, prevista ja d’abans per al 2 de desembre, al Palau de Congressos de Barcelona. Junqueras, professor en excedència de la Universitat Autònoma de Barcelona, està dotat per als discursos i les conferències sense papers. Totes les trobades amb Molinero les ha fet sense papers, cap ni un. Les dades que cita en aquest llibre les aporta de memòria, a raig, en un torrent dialèctic i d’informació acumulada al cervell que és realment envejable. Deien de la memòria de Jordi Pujol, i del seu coneixement enciclopèdic, però en aquest aspecte Junqueras no es queda pas curt. Cap paper, tot al cap. I la transcripció de la conversa és literal, una joia per al perio­dista, que no haurà d’invertir gaire temps a refer frases o enunciats ni a verificar dades. És l’entrevistat perfecte. Junqueras, doncs, té una memòria notable i una oratòria molt pedagògica, però no obstant això necessitava algunes hores per ordenar les idees de la seva intervenció pública, que havia generat una gran expectació mediàtica després del full de ruta anunciat per Mas posterior al 9-N, i que va acabar reunint més de dues mil persones.

Al bar A Sexta, prop de la seu d’ERC, mentre de fons se sent el programa de Justo Molinero a Radio TeleTaxi i uns xinesos negocien a peu dret amb el cambrer el traspàs del local, el cap de Comunicació del partit, Sergi Sol, explica que Junqueras ha tingut la virtut de ser en el lloc oportú en el moment oportú. Sol, que va tenir la idea de propiciar aquest llibre de conversa entre Junqueras i Molinero després d’una entrevista a l’emissora de Santa Coloma de Gramenet —«són dues persones d’orígens diferents que tenen un futur en comú»—, recorda que l’elecció com a president d’ERC, per aclamació, després de la desfeta republicana amb l’experiència dels governs tripartits a la Generalitat, va donar pas a una etapa de recuperació d’escons al Parlament de Catalunya i l’entesa amb CiU. El vent li ha bufat a favor, però Junqueras ha hagut de mantenir la tensió negociadora per sortir-se’n en diversos episodis clau. Després de les eleccions al Parlament del 2012, en l’acord d’estabilitat CiU-ERC, Junqueras va imposar la celebració de la consulta per al 2014 i, un cop pactada, després va haver de forçar Mas a fixar la data i a pactar la pregunta, incloent-hi la paraula independència.

L’agost del 2014 el president de la Generalitat donava la consulta per morta. Els seus consellers i la mateixa vicepresidenta, Joana Ortega, no se n’amagaven a les aparicions televisives i radiofòniques d’aquell mes. En les trobades privades amb Junqueras, Mas deia que no es podia fer de cap manera, i quan el líder d’ERC anava tibant en les negociacions amb el president de la Generalitat, en sortir de les reunions solia comentar als seus col·laboradors: «Encara farem de Mas un heroi, encara que ell no ho vulgui». La idea que el 9-N s’havia de fer alguna cosa es va acabar instal·lant després dels estira-i-arronsa entre Mas i Junqueras, i les converses de les cimeres dels partits proconsulta. Quan a la cimera del Palau de Pedralbes es trenca l’acord, i l’endemà Mas anuncia unilateralment una pseudoconsulta, sense valor jurídic ni mandat democràtic, Junqueras se sent enganyat per Mas i per Convergència. Fins a l’agost, el pla del 9-N negociat entre el Govern i ERC, principal grup de l’oposició parlamentària, incloïa fórmules per saltar-se els entrebancs de l’Estat espanyol, com el més que previsible recurs davant del Tribunal Constitucional i la seva suspensió cautelar. Després de l’agost, tot va canviar i els acords no es van complir per part del Govern.

El Junqueras voluntari el 9-N que reitera la decisió d’ERC de no tornar a donar suport a uns pressupostos autonòmics per al 2015 i que fixa el full de ruta del seu partit cap a la República Catalana és un home que se sobreposa de l’engany del Govern de CiU i, malgrat això, té la responsabilitat històrica de mantenir ponts i establir noves aliances en el full de ruta d’un president que després del 9-N assumeix —o almenys això sembla— el plantejament independentista. Arrossega Mas, però sense caure en la teranyina de l’ambigüitat que tradicionalment ha caracteritzat CiU. Tiba la corda però sense trencar-la. El Junqueras polític creix en les adversitats. Els dies i les setmanes que ens ocupen són cabdals, fet que atorga encara més interès al llibre que teniu a les mans.



Tercera trobada

Justo Molinero viu a Premià de Dalt en una torre a prop de la sortida de l’autopista del Maresme i del parc aquàtic Illa Fantasia, precisament un dels anunciants de la seva emissora. Molinero és el rei de les ones hertzianes que convoca multituds urbanes a Can Zam i omple parcs aquàtics com Illa Fantasia. El seu programa de cinc hores diàries, El Jaroteo, és tot un referent radiofònic per a la Catalunya immigrada en les onades dels anys seixanta i setanta. En Justo és com el flautista d’Hamelín per a aquests catalans. Quan ell convoca sempre obté una resposta espaterrant, i això explica que per la seva emissora de Santa Coloma de Gramenet hagin passat els artistes i els polítics més importants de l’Estat espanyol. Vols vendre discos? Vols guanyar vots? Llavors has de passar per l’estudi que Justo Molinero ocupa durant cinc hores diàries ininterrompudes, punxant música, llegint titulars, donant entrada a les trucades dels oients —en rep prop d’un centenar cada dia— i locutant falques publicitàries de tota mena de productes i empreses. Què es pot dir de les falques de Justo Molinero? D’aquella entonació, d’aquell estil genuí de fer publicitat de pernils o del que convingui? El seu personatge al programa humorístic de TV3 Polònia és una bona caricatura del presentador d’El Jaroteo, un continu de la seva veu amb locució en directe i falques publicitàries enregistrades. Un estil particular que penetra per l’aparell de ràdio i certifica la fidelitat d’una audiència entregada a en Justo.

L’adolescent de Villanueva (Còrdova) que va venir a Catalunya amb disset anys, que va fer de mecànic i de taxista, l’home que va muntar una emissora pirata a Barcelona abans del Mundial de Futbol del 1982, l’emprenedor que ha aixecat un grup de comunicació nacional de primer ordre, amb forta penetració metropolitana però amb presència arreu del Principat, el locutor festejat per socialistes i convergents, pels d’allà i pels d’aquí —l’establishment que tenia mala consciència o interessos electorals amb la seva enorme audiència, o ambdues coses—, aquest pencaire fet a si mateix, obre la porta del garatge de casa seva, on té aparcat el cotxe, gris platejat. Hi ha dos tipus de xalets, al Maresme. Els que tenen el garatge impecable, cuidat fins a l’últim detall, net com una patena, i els que han convertit aquesta part menys noble de l’habitatge en un traster desmanegat i més aviat polsós. Doncs el garatge de la casa on viuen Molinero, la seva dona, la Montse, i la seva filla Andrea està impecable. Les parets estan folrades de fotografies seves amb els personatges més importants que l’han visitat a l’emissora. Hi ha pocs centímetres quadrats lliures, a les parets del garatge. Penseu qualsevol nom d’artista o de polític. El primer que us vingui al cap. Doncs Molinero té una foto amb ell, junts a la seva emissora de Santa Coloma. És una mena de galeria fotogràfica de la trajectòria d’èxit d’aquest andalús a Catalunya i català a Andalusia, tot ple d’imatges captades a peu dels micros de Radio TeleTaxi. Una de les tres parets, la més estreta, acull un gran armari on Molinero té penjades, meticulosament ordenades, eines de mecànic i de bricolatge. Hi ha dos tipus de xalets, al Maresme. Els que tenen una taula i una bona col·lecció d’eines per treballar i els que no. El d’en Molinero és dels primers. No hi falta un calendari amb una fotografia d’una senyora de bon veure posant damunt d’una moto. «Nen, això no ho fotografiïs», comenta amb un somriure. Molinero, el mecànic que va ser.

Mentre ens ensenya aquesta part de la casa arriba Oriol Junqueras, acompanyat de Lluís Juncà, la seva ombra. «Home, com estàs?» Per a en Justo, és tot un honor que un polític de primera fila com Junqueras visiti casa seva, se li nota. Està content de rebre’l i d’ensenyar-li allò més íntim. La casa és el refugi on ha dipositat il·lusió i temps per construir el seu museu vital, l’espai on distribueixen capricis, records i tresors personals. El Justo que ensenya la casa a Junqueras s’està despullant davant d’ell perquè dins de les parets hi ha signes d’una trajectòria i tots els senyals que ens ajuden a entendre quina mena d’home és el mecànic i taxista que ha acabat guanyant, entre molts altres premis empresarials i de comunicació, un Ondas a la seva llarga carrera radiofònica.

En un racó del garatge, Molinero guarda una moto, una Harley Davidson, que està tapada per una lona, hibernant fins que arribi el bon temps. Quan passa l’hivern, Molinero es desplaça de bon matí a Santa Coloma en moto, però quan el temps refreda ho fa en cotxe. L’altra porta del garatge ens duu a un distribuïdor on hi ha l’escala que puja a les tres plantes de la casa. A aquella mateixa alçada, abans d’enfilar els esglaons, hi ha un raconet, amb un petit sofà, un televisor, una taula i una pica. Més fotos, uns quants quadres, un munt de retalls de premsa amb notícies —fins i tot d’una corrida de toros benèfica a la Monumental en què en Justo va torejar, el 1986— i entrevistes que li han fet a la premsa durant les tres últimes dècades, ampolles de vi de decoració, d’altres per beure, licors, alguns embotits, i, en una tauleta alta, la joia de la corona: l’escultura dels premis Ondas. És el racó on Molinero es troba amb els amics, l’espai més íntim de la casa, el lloc que ens ha reservat per mantenir la conversa amb el president d’Esquerra Republicana i alcalde de Sant Vicenç dels Horts.

A dalt, una decoració clàssica dóna pas a un espai ampli, una terrassa i un petit porxo, on les nits d’estiu en Justo i la Montse deuen fer sopars a la fresca amb els amics, i possiblement alguna barbacoa. En lloc de fotos amb polítics i artistes, en lloc de retalls de diari, la part superior de la casa està dominada per un ambient clarament familiar, amb retrats d’ells, molts de l’Andrea, la filla, i d’altres familiars, com la del seu fill de quaranta anys, en Miquel —fruit del primer matrimoni d’en Justo, amb la Josefina—­, i el seu nét. Es nota l’empremta de la seva dona, la Montse, que ha hagut d’anar a fer una visita familiar i encara no ha arribat a casa. L’amfitrió s’asseu un moment al sofà de la sala d’estar amb Junqueras i, discretament, comenten les últimes novetats de les negociacions per a l’aprovació dels pressupostos del 2015 i la convocatòria de les eleccions plebiscitàries. Després de les conferències pronunciades i de les enquestes publicades, la pressió de Mas a Junqueras és màxima, i Molinero no se’n vol perdre detall. Darrere del locutor que publicita pernils i dóna entrada en antena a les mestresses de casa de l’àrea metropolitana s’amaga un empresari de la comunicació ben informat i connectat, una veu influent que, encara que sigui fent-se el despistat, controla més del que vol aparentar.

Al sofà del menjador, de color cru, uns coixins amb els signes del zodíac. Àries, com Junqueras —ai, els homes àries!—, i sagitari, com Molinero. Tot lliga. Els astres estan en òrbita. Un altre coixí amb la cara de la filla, quan encara era adolescent. La família, a cada detall de la casa. Tota una declaració de principis dels seus inquil·lins. Pugem fins a les golfes del xalet, un espai més professional, on en Justo té l’ordinador i micros per enregistrar falques —podria arribar a fer ràdio en directe des de casa seva, però ho evita— i que està ple de discos compactes de música, piles i piles, en calaixos de fusta fets a mida, i també una bona biblioteca, amb llibres en castellà i català, d’autors molt diversos. De Risto Mejide a Maruja Torres. D’Álvaro Pombo a Gabriel García Márquez. De Stieg Larsson a Josep Maria Loperena. D’un llibre d’anècdotes de la Guàrdia Civil a un altre de Plataforma per la Llengua. Heterodòxia literària. Hi ha dos tipus d’estudis-golfes, als xalets del Maresme. Els que acumulen més llibres llegits que per llegir, i els que estan dominats pels llibres pendents de llegir a l’espera de la jubilació. Molinero, l’home que penca de sol a sol, el nen que va fugir de la fam de Villanueva i de la duresa de la cooperativa de l’oli, té alguns títols reservats per quan es retiri i tanqui el micròfon. Moltes lectures pendents. És el que té haver treballat tota la vida, que t’has de reservar l’esbarjo i algunes distraccions per a la jubilació.

Molinero i Junqueras són dos homes separats per vint anys i pocs quilòmetres de distància. Tots dos viuen sota la influència del cinturó (vermell?) de l’àrea metropolitana —el Baix Llobregat i el Baix Maresme són, indiscutiblement, en aquest entorn—, i això marca i condiciona. Sant Vicenç dels Horts, el Baix Llobregat més pur i dur, i Premià de Dalt, població residencial maresmenca a tocar de Barcelona i ocupada per classes mitjanes i altes, són els escenaris de les tres converses mantingudes per a aquest llibre, en un context molt intens, extremadament agressiu, que ha fet de Junqueras un home polític, amb una pressió brutal perquè acabés cedint a les condicions del president Mas. Els protagonistes d’aquest llibre, allunyats de la tensió d’aquelles hores i dies, separats dels seus mòbils, que no paraven de rebre missatges silenciats, innofensius, doncs, van cloure el tercer i últim acte al celler de la casa de Molinero, un amfitrió pletòric, quan tot ja s’havia acabat.

Fora gravadores. Ja hem fet la feina, és divendres a la tarda i l’agenda de Junqueras permet rematar la sessió amb un vi que serveix Molinero, Boig per Tu, un DO Montsant de Vinyes Domènech en què està implicat el cantant Pep Sala, autor de la famosa cançó. En Justo treu una llonganissa de Puig-reig —un detall d’en Genescà, possiblement— i un manxego deliciós i no para de servir-nos vi tot fent-la petar. La seva dona, la Montse, arriba finalment i s’incorpora al pica-pica. Molinero ha evolucionat des del primer dia, un pèl distant. D’una certa tibantor inicial —veníem de la ressaca del 9-N— ha passat a una curiosa complicitat amb Junqueras. El locutor va començar partidari de l’entesa amb l’Estat espanyol —resumint: el sí-no de la consulta— i acaba les trobades amb el líder d’ERC convençut que té al davant un home que guanya molt en la distància curta, amb el cap molt ben moblat i un bon equip al voltant. Si depengués d’ell, però, Junqueras hauria de tenir més mala llet, i és per això que la relació entre el polític i l’empresari de la comunicació surt reforçada amb aquest llibre. Junqueras no ha aconseguit que el Molinero que anys enrere havia simpatitzat amb CiU es declari ara obertament independentista, però la indignació i la revolta davant de les injustícies que viu el país i la seva gent els uneix profundament. Una de les victòries de Junqueras i d’aquesta ERC que aspira a conquerir ciutats i municipis allunyats històricament de l’independentisme és el discurs pragmàtic i racional, amb voluntat regeneradora. El català de Villanueva, referent radiofònic de la immigració, se sent seduït per la integritat personal i la coherència ideològica ­d’un Junqueras que es caracteritza per la proximitat i la humilitat. «Guanyes en les distàncies curtes.»

Sempre que pot, el líder republicà demana consell. «Tu com ho veus això, Justo? Coneixes algú que…? Què en saps, d’això?» Ho fa mentre comparteix el Boig per Tu i també quan Molinero obre una segona ampolla [som set persones, al celler], en aquesta ocasió un Pago de Carraovejas boníssim. «Els vins catalans no han d’envejar res a la resta, eh, però aquest Ribera del Duero és boníssim», comenta Molinero, que comença a explicar anècdotes i a deixar-se anar. Mentre parlen distesament, arriba l’Andrea, la filla d’en Justo i la Montse. «Mira, aquesta és dels teus», comenta la mare. És ben bé que el retrat encaixa. El sobiranisme s’ha fet hegemònic entre determinades franges d’edat, sobretot els més joves. L’Andrea, però, no parla de política i no mostra les seves preferències ideològiques. Aprèn del pare. Prefereix parlar d’estudis. Cursa comunicació audiovisual al Tecnocampus de Mataró, on es forma per poder seguir les passes d’en Justo.

La comunicació i la política, però, estan connectades. No hi ha política sense comunicació, i Molinero retreu a Junqueras que no es faci respectar més davant dels grups empresarials i els mitjans de comunicació del país. «El que us estan fent a TV3 no té nom», diu el locutor. «El Govern no m’estima gaire, és veritat», es justifica el polític. Molinero, mentre talla llonganissa i formatge, li aconsella que es faci valer, que sigui més exigent i dur amb els mitjans que el maltracten. És divendres al vespre, la setmana laboral s’ha acabat, el pica-pica i el vi en bona companyia donen pas a anècdotes, i Molinero fins i tot explica algun acudit. Riuen. Sintonitzen. Se saben, malgrat les distàncies generacionals i ideològiques, còmplices en un moment històric. La gent vol que els polítics parlin clar, ja no és temps de fer més la puta i la Ramoneta.

És pensant en l’Andrea, de vint anys, i en el nét de Molinero, i pensant en en Lluc, de dos anys, i la nena que ha de venir, que Molinero i Junqueras decideixen obrir-se i reflexionar sobre el nou país que han de fer per als seus fills i néts. No perdeu detall d’un diàleg espontani, però d’alta volada.



Després del 9-N i de les conferències d’Artur Mas i Oriol Junqueras es va viure l’enfrontament més agre entre CiU i ERC des de l’època dels governs tripartits. L’ERC més predisposada a pactar amb els nacionalistes —que després dels canvis a la cúpula de CDC i del full de ruta del president havien oficialitzat el seu independentisme— va patir l’ofensiva mediàtica més dura per part dels mitjans de comunicació afins al Govern a partir del moment en què es va produir la ruptura de la unitat de la consulta. Durant dos mesos des del 9-N, el sobiranisme cívic i les entitats de l’anomenada societat civil —Òmnium i Assemblea— van haver de jugar un paper d’arbitratge entre Mas i Junqueras, que van celebrar diverses reunions no gaire fructíferes i el contingut de les quals els partits anaven filtrant als mitjans de comunicació amb intenció de condicionar les negociacions. El 14 de gener del 2015, passat festes, tal com havia avançat Mas, es va produir una cimera al Palau de la Generalitat entre el president, Junqueras, Carme Forcadell (ANC), Muriel Casals (Òmnium) i Josep Maria Vila d’Abadal (Associació de Municipis per la Independència). Després de més de cinc hores de reunió, amb una interrupció que Mas va aprofitar per trucar al líder d’Unió, Josep Antoni Duran i Lleida, es va arribar a un acord per tornar a la unitat, garantir l’estabilitat de la legislatura —amb l’aprovació d’uns pressupostos per al 2015 que penjaven d’un fil— i convocar eleccions plebiscitàries el 27 de setembre. Les eleccions de la independència, allò que Mas havia anomenat «la consulta definitiva», ja tenien data, i serien després de recompondre l’acord entre CiU i ERC, després de les municipals.

Mas va cedir amb la seva peculiar proposta de llista unitària, de tal manera que els partits es podrien presentar per separat, amb els independents i els fixatges que volguessin, i com a molt incorporant un punt comú al programa electoral. Junqueras, que fins i tot va posar sobre la taula la possibilitat de no presentar-se a les eleccions per desbloquejar la situació i afavorir que el president convoqués eleccions abans de les muncipals, va acabar cedint amb la data dels comicis, previstos per al 27 de setembre, després d’una campanya que tindrà el tret de sortida l’Onze de Setembre. Tots dos líders van cedir, i l’acord es va anunciar en una compareixença al Palau de la Generalitat retransmesa en directe per la televisió, la ràdio, els mitjans digitals i les xarxes socials. El sobiranisme va respirar tranquil perquè la tensió de dos mesos de desconcert —coincidint amb la irrupció demoscòpica de Podemos a escala estatal— es va resoldre amb un acord que no acabava de satisfer cap de les parts, però que els mitjans espanyols van interpretar, novament, amb cert neguit. Quan a Madrid veuen els sobiranistes fent pinya, les portades són pràcticament unànimes en la ridiculització.

Les tres trobades entre Oriol Junqueras i Justo Molinero, un cop anunciada la convocatòria d’eleccions per al 27 de setembre, són més vigents que mai.





De Villanueva de Córdoba a Santa Coloma de Gramenet


Justo Molinero (J. M.) Jo no estic perdent facultats, eh… Jo abans amb una mà no me la podia aixecar, i ara amb les dues no me la puc abaixar.

Oriol Junqueras (O. J.) Hahahahaha.

J. M. Vaig néixer a Villanueva de Córdoba, un poble al nord d’Andalusia, en el si d’una família pobra. Mon pare era el carrero de la estación, o sigui, jo sóc fill d’en Miguel el carrero de la estación. Anava amb un carro de l’estació i portava mercaderies. També tenia un hort i collíem tomàquets, cebes, espinacs, i la meva mare ho venia al mercat. El mateix dia que vaig fer nou anys me’n vaig anar a treballar amb mon pare amb el carro de l’estació. També vaig treballar a l’hort, i amb deu anys i poc més vaig entrar en un taller que hi havia damunt de casa nostra de mecànic, al Taller de los Matamoros, arreglant motors per als pous dels horts a l’estiu. Amb una corda em lligaven i em baixaven als pous, arreglava el motor, l’engegava i m’havien de treure de seguida perquè si no m’ofegava allà dins. Em donaven tomàquets i coses. Anàvem vivint. Me’n recordo que vaig estar durant molt de temps treballant sense cobrar res. Després vaig començar a guanyar cinc duros a la setmana. Així vaig estar durant uns anys fins que em van fer anar a la cooperativa, a l’hivern, a treballar amb l’oli, i allà cobrava 170 pessetes, però allò era matar-se. Vuit hores, però treballant mig en pilotes, fabricant oli. Un desastre. I quan va arribar l’estiu, l’amo del taller tenia una màquina cosechadora i em donava 150 pessetes… I tornava l’hivern, i jo em veia de nou a la cooperativa, i vaig dir al meu pare: «Jo foto el camp d’aquí». Ell tenia un germà que vivia a Barcelona, el tío Juan, que estava a Santa Coloma de Gramenet. Jo anava mirant a l’Enciclopedia de los Hermanos Álvarez, però no hi posava res de Santa Coloma, però sí de Badalona, al costat. «Pueblo pesquero», deia. Ja diràs. En definitiva, el meu pare veia que la família es fragmentava.

O. J. Quants germans sou?

J. M. Nosaltres som quatre germans. Jo tenia disset anys, la meva germana dinou, l’altre quinze i l’altre tretze. O es fragmentava la família o agafàvem les maletes. Vam acabar venint aquí, a Santa Coloma, vam parlar amb el tío Juan i vam agafar un pis per 3.600 pessetes de lloguer. Vam arribar un 9 de novembre [data de la consulta del 9-N que aquells dies s’havia acabat de celebrar] de l’any 67, a Barcelona. Però a València es va aturar l’autocar per una avaria. Tant el meu germà, que també treballava al Taller de los Matamoros, com jo vam dir que nosaltres podíem arreglar l’autocar. I el vam arreglar. I li faltaven unes coses, que les vam acabar d’arreglar a Santa Coloma. El conductor ens va preguntar com ens ho podia pagar, i nosaltres li vam dir: «No cobrándonos el transporte». Vam arribar a Santa Coloma i no ens van cobrar res. Davant del pis on vam anar hi havia una casa de gènere de punt —ara ja no existeix, és un col·legi— i aquell dia ens en vam anar a dormir. A les cinc de la matinada vam sentir un soroll al carrer, i quan vam mirar per la finestra vam veure que era gent que estava fent cua per entrar a treballar. I jo pensava, hòstia, si a aquesta hora a Villanueva la gent se’n va a dormir! Va ser el primer input que vaig tenir que això de Barcelona no era l’hòstia, cuidado. Total. Era finals del 67 i principis del 68, a Barcelona hi havia una crisi molt forta perquè els bancs havien tallat els crèdits, coses que passaven amb l’economia, i era difícil trobar feina. Sortíem de Santa Coloma amb els meus germans i arribàvem a l’Hospitalet, taller per taller, casa per casa, preguntant si ens donaven feina i tornàvem caminant sense res. I així vam anar molts dies.

O. J. De Santa Coloma a l’Hospitalet.

J. M. Sí, caminant. Cada dia, i si no era l’Hospitalet cap avall. Fins que vaig trobar feina en un taller al carrer Washington tocant al carrer Almogàvers. Talleres Domènech, el Pepito. Reparaven cotxes de competició, perquè a Barcelona es feia una cursa que es deia Les 6 Hores de Barcelona. Vaig entrar bé, amb el Pepito, el senyor Domènech, molt catalans. Aquella gent em va fer comprendre la importància que a Catalunya es donava al català. Després em vaig treure el carnet de conduir. A la nit jo anava amb l’SC cap a Santa Coloma mirant els llums, que maco. A Villanueva, de nit no hi havia vida ni gent al carrer. Aquí, era vida, molt engrescat. I així vam arribar a les vacances de l’estiu. S’estava construint l’autopista de Granollers. Vam treballar en un taller que ens van pagar, al meu germà i a mi, per poder comprar un Gordini, un cotxe. Vaig fer les proves per entrar a la Renault, i hi vaig entrar, fins que vaig anar al servei militar. Vaig anar a Sant Climent Sescebes, a fer la mili. Com que era mecànic ho tenia bastant fàcil. Em vaig apuntar per treure’m el carnet de conduir de primera, després em va tocar anar al 72 d’Artilleria Antiaèria, que estava a Gavà. El primer que van fer va ser enviar-me a Sant Boi, a la base d’automobilisme, on vaig acabar donant classes de mecànica un parell de mesos. Quan vaig tornar a Gavà, tots estaven arrestats, i ens van fer formar i van preguntar si hi havia algú que fos taxista i conegués Barcelona. I jo vaig sortir: «Jo taxista, de Barcelona». Una puta merda, perquè jo Barcelona no la coneixia gens.

O. J. Caram!

J. M. Però em van portar a la jefatura d’Artilleria, a fer de conductor de Don Ángel Vega Franco, que era el general jefe de Artillería de la Cuarta Región. Doncs de puta mare. Em van presentar el general, que era d’Osca, i li vaig explicar la meva història. Tenia un 1500, que era el cotxe oficial: ET-49159. Total, que el porto el primer dia, ell molt content. Després m’assabento que tenia una querida que vivia allà al carrer Mandri. Jo el portava, amagava el cotxe, tapava la bandera i quan tornava treia la bandera i de puta mare. M’estimava. Ell volia que em quedés a l’exèrcit. «Mire, mi general, yo tengo que ganarme la vida.» I li explico la meva història. Vaig fer el servei bé i vaig trobar un xaval que feia de taxista, un company de la mili. El seu pare era taxista i ell s’havia tret el carnet. A la nit, quan li donaven lliure al cuartel, agafava el taxi i es feia 500 pessetes. Li anava bé, però jo pensava «jo a la Renault el dia 1 ja sé el que guanyaré el dia 30». Vaig trobar un senyor, li vaig comprar el cotxe i li vaig llogar la llicència de taxi. 150.000 pessetes. Me les van deixar els meus pares. Tots els estalvis que tenien. El meu pare protestava i la meva mare tampoc no hi estava d’acord. Però bé, vaig agafar el cotxe i vaig començar a treballar amb el taxi. Li vaig tornar els quartos al meu pare. Vivia a casa dels meus pares. Després vaig comprar la llicència del taxi. Vaig treballar de taxista onze anys, i a Barcelona venia el Mundial de Futbol del 82. Barcelona es disposava a rebre molta gent, i jo pensava «què puc fer, què puc fer?». I vaig pensar que si tinguéssim una emissora de ràdio… Jo estava en un grup que teníem una emissora de ràdio de taxi amb radiotelèfon, i pensava: «Si muntem una emissora de ràdio per donar servei a la gent que hagi perdut alguna cosa, per poder-ho radiar dins dels taxis…» Si han de localitzar algun taxista a casa seva, perquè en aquells temps no hi havia mòbils, i si la gent necessitava un taxi que truqués a un número i això ens donaria feina als taxistes. Vaig anar-ho a explicar al president de la Corporació Metropolitana, que era el senyor Narcís Serra. Li vaig explicar el projecte, i li vaig dir: «I aquesta ràdio hauria d’estar posada als autobusos i al metro. La gent que perdi algun objecte, té un telèfon per trucar». Li va semblar de puta mare, però em va dir que depenia del Govern de Madrid. I ja estem amb el que passa sempre, que no tenim prou competències. Me’n vaig anar molt decebut i pensant que m’havia fotut la idea enlaire. I vaig dir: «Doncs muntaré una emissora pirata». L’emissora va ser un èxit des del principi. No pensava fer de locutor, però el xaval que vaig posar, que era un taxista, feia la ràdio al matí, sense publicitat ni res, va començar a lligar i la seva dona li va dir «o el taxi o a prendre pel cul», i el tio em va deixar penjat.

O. J. Va preferir la seva dona abans que tu.

J. M. Exacte. Em va deixar penjat, i jo vaig haver de fer de locutor. La gent em demanava un disc que no tenia, llavors agafava el cotxe per guanyar uns diners per comprar el disc. Allò era la tramuntana. Va passar el Mundial de Futbol i no va passar res. Llavors un company taxista es va matar, ell i dos fills, a la carretera de la Roca. El van portar a Granollers i a la Vall d’Hebron. Total que valia 420.000 pessetes enterrar-los. La dona era gallega, i jo vaig haver d’anar amb la Guàrdia Urbana a comunicar-li el que havia passat. No hi havia ni un puto duro, i vaig agafar l’emissora per explicar el que havia passat i en mitja hora vam aplegar 420.000 pessetes. Va ser el primer input que l’emissora era l’hòstia… Com que estàvem en un lloc que era no sé què, la solució havia de ser tirar endavant. La meva dona no hi estava d’acord, els meus sogres tampoc i jo vaig vendre la llicència i el taxi i em van donar dos milions i mig. M’ho vaig gastar muntant unes instal·lacions de puta mare. Vam començar a fer la ràdio bé, amb audiència i publicitat. Molt bé. Sortíem a l’EGM [Estudi General de Mitjans] líders d’audiència. Encara no existia Catalunya Ràdio. Anem funcionant fins que arriba el 29 de desembre del 1986, i per ordre del senyor Felipe González el governador civil de Barcelona ens talla l’emissió i tanca l’emissora. I a prendre pel cul tot. I què farem? Doncs vam continuar amb tota la gent, vaig pagar els sis primers mesos però després ja no podia pagar els treballadors. Vaig anar a una acadèmia de l’avinguda Roma a fer l’accés a la universitat per a majors de 25 anys, vaig començar a estudiar, i el mes de novembre em ve a veure el director de l’emissora de Mataró, el senyor Francisco Palacín, a dir-me si volia treballar amb ells. Era l’amo de Ràdio Miramar, quedo amb ells i em contracten, però els vaig dir que m’agradaria portar alguns dels meus companys, i en vaig portar tres o quatre. Vam començar a treballar amb un programa de set del matí a dotze del migdia. Va ser un èxit, i la primera onada de l’EGM van sortir 180.000 oients.

O. J. Molt bé, no?

J. M. Tothom content, teníem publicitat i em ve el senyor i em diu que em ven l’emissora. Total, em demana 64 milions de pessetes. Jo no els tenia, però va arribar la Feria de Abril i parlo amb el director de ”la Caixa”, que em va dir que em deixaria els diners si anava a l’oficina de Mataró. Estic molt agraït a ”la Caixa” perquè em va donar els diners, que vaig tornar fil per randa tots. Vaig comprar l’emissora fins que l’any 91 el Govern de la Generalitat va tenir possibilitats de donar concessions. M’hi vaig presentar i em van donar una emissora a Rubí de 500 watts. Jo a Mataró tenia el centre emissor dalt d’una muntanya i arribàvem a Barcelona bé, fent sempre tropelías. Ens van donar aquesta emissora. Recordo que vaig anar a veure el senyor Miquel Roca i li vaig dir que a prendre pel cul. Amb 500 watts a Rubí què havia de fer, jo? No hi havia manera. «Aguanta això que no sé què no sé cuantos…» Total, que van començar a emetre Radio RM i Radio TeleTaxi des de Rubí, i vaig demanar permís al Govern de Madrid per si podíem canviar, primer l’emissora de Mataró perquè ens la deixessin instal·lar al Tibidabo. Ens van deixar allà l’emissora a la torre de Collserola, amb 20 quilowatts, va anar molt bé, després vam demanar per Radio TeleTaxi, i les dues emissores estan allà al Tibidabo amb 20 quilowatts de potència cadascuna i estan funcionant bé. La cosa va anar bé, amb més gent cada vegada. Vam començar a fer la revista, que va ser una història d’èxit. Fins al 2003 que vam comprar l’emissora de televisió. Després va sortir la televisió digital. El Govern ens havia de convalidar una cosa amb l’altra, però el Govern… Jo tinc un problema i és que vaig néixer a Còrdova. No trobo cap altre motiu. Ens van donar una emissora al Baix Llobregat, una altra per al Vallès i una altra a Tarragona, però no per poder emetre a Barcelona, i ens van tallar les analògiques que nosaltres teníem, a Barcelona. Des de llavors, que han passat onze anys, estem perdent diners amb la televisió. La història de la nostra televisió és una història d’èxit, però el govern d’això no se n’assabenta, ja ho arreglarem, ara vindrem, ara hi ha un president del CAC [Consell de l’Audiovisual de Catalunya] que diu que sí, però després no, ve un altre que sí però tampoc… Jo crec que el nostre tarannà a Catalunya ha estat bo, l’emissora és molt reconeguda per molta gent, mai ens han hagut de cridar l’atenció perquè no fem o deixem de fer allò que no havíem de fer. Estimem Catalunya perquè jo vaig prometre que estimaria la terra que em donés l’oportunitat de desenvolupar-me com a persona. Per tant, mataré per Catalunya. Per Catalunya, mato. Tenim una empresa amb molta gent, il·lusió i ganes. Com a mínim que el govern ens reconegui que hi som. Ara tenim 22 freqüències. Estem a Girona, Lleida, Tarragona, Terres de l’Ebre, Vall d’Aran, Maresme, Catalunya Central… en fi. Estem ben situats perquè les nostres emissions arriben a tot el territori català. Per què crec que tot ha funcionat bé? Perquè m’ho vaig creure des del primer moment. És el que tu has de fer, també. T’ho has de creure. I si t’ho creus has de lluitar per això perquè al final ho aconseguiràs perquè n’estàs convençut. «Quan arribem ho hem de fer!» Aquesta és la història del Justo.

O. J. Déu n’hi do!

J. M. Tinc una dona que m’acompanya en això. La Montse. Amb els meus fills crec que he estat un bon pare. No he estat mai amb dues dones a la vegada. No.

O. J. Quina edat tenen els fills?

J. M. Un en té 40 i l’altra 20. Un és d’una dona que era aquella amb qui al principi no estàvem d’acord, les coses no van anar bé. I després la Montse, amb qui fa 23 anys que estem junts. Ens vam casar i molt bé, però em porto bé amb l’altra, que era de Lleida. Jo tinc moltes arrels de Lleida, de vegades parlant em diuen que parlo malament el català i jo els dic que no, que parlo el català de Lleida.

O. J. Hahaha.

J. M. Sí, ho has d’entendre així. De la part de Tremp, del Pallars Jussà. Ho coneixes bé?

O. J. Sí, sí, carai. Bastant… Jo no sé ni per on començar a explicar-te la meva vida…





De Sant Andreu a Sant Vicenç dels Horts


Justo Molinero (J. M.) Tu vas néixer ric, no? Quan tu vas néixer aquesta casa de Sant Vicenç dels Horts ja existia.

Oriol Junqueras (O. J.) Exacte. Jo vaig néixer a Sant Andreu de Palomar, a Barcelona. El meu pare era nascut a Sant Andreu, i la meva mare al Clot. La família del meu pare venien uns de Santa Coloma de Gramenet i els altres del Penedès. La família de la meva mare uns venien de Barcelona i els altres de la Ribagorça, administrativament és l’Aragó, actualment. El meu pare era profe, i la meva mare infermera. Quan tenia dos anys i mig vaig venir a petar aquí, a Sant Vicenç dels Horts, en aquesta casa, que estava molt atrotinada i abandonada. Aquí al costat tot eren camps de barraques. Em van enviar a la guarderia que hi havia aquí al costat del camp de les barraques, on hi havia unes monges missioneres italianes. Vaig anar a estudiar al Liceu Italià, elles m’hi van portar. I la meva vida durant molts anys va ser la vida d’estudiant. De fet, fins als 32 anys o així era estudiar, estudiar, estudiar. Als 26 anys vaig començar a fer ràdio, perquè em venia de gust fer ràdio. I em vaig anar a oferir a diverses emissores, i em van acabar agafant a Ràdio Desvern, Ràdio Terrassa, Ràdio Sant Cugat i no sé on més… Jo anava a oferir programes en funció del que necessitaven. I a Ràdio Desvern els feia falta un programa sobre religions, i jo els vaig fer un programa sobre religions. A Ràdio Terrassa els faltava un programa sobre solidaritat internacional i jo vaig dir «hòstia, què bé», perquè jo volia fer un programa sobre solidaritat internacional. I vaig començar. Tot això era sense cobrar. A Ràdio Sant Cugat em van dir que volien fer un programa sobre tecnologia, i jo vaig dir «home, tecnologia!, si és el que jo volia fer» i vaig començar a fer un programa sobre temes de ciència i tecnologia. Feia diversos programes de ràdio mentre estudiava a l’Autònoma, on estava fent el doctorat, en l’època que acabava de tornar de Roma, i el programa aquest de religió el van fitxar des d’Ona Catalana, que acabava de néixer. Vaig anar a petar a Ona Catalana, i vam anar a oferir un programa a Catalunya Cultura, que després seria l’En guàrdia, aquell programa. Ens van dir que no els interessava gens, i al cap d’un any ens van cridar perquè llavors sí que els interessava per a Catalunya Ràdio. I així vaig començar a fer programes de ràdio, i van sortir coses també de televisió. I vaig estudiar molt, vaig acabar el doctorat i, al mateix temps, feia coses de ràdio i de tele. De tele em van contractar per fer una història d’Espanya. Després em van acomiadar perquè no els agradava la història que explicava, però fruit d’allò vaig estar gravant una mica pertot arreu. Em vaig passar uns quants anys de la meva vida donant moltes classes, fent de profe i fent molta ràdio, coses de televisió, articles, llibres, etcètera. Això devia durar uns deu anys. Fins als trenta anys, estudiar, estudiar, estudiar. Dels trenta als quaranta, molts mitjans de comunicació i moltes classes, moltes classes. I a partir dels trenta-nou em van fitxar per anar a Europa com a diputat d’ERC i va començar una etapa política. Ara estic en la dècada política. Per tant, una dècada universitària, una dècada de ràdios i teles, i, de moment, mitja dècada en la política.

J. M. Quants llibres has escrit? Quantes conferències has fet?

O. J. Ostres! De llibres, com a autor i coautor, deuen ser uns tretze o catorze. D’articles, molts; algun centenar. De xerrades i conferències, tonelades; probablement, més de mil.

J. M. I el primer sou?

O. J. El primer sou… haha… El primer sou…

J. M. Ja veig que a tu això no et preocupa, véns de casa rica.

O. J. El primer sou va ser una beca d’investigació.

J. M. Com el de Podemos!

O. J. El de Podemos és universitari, també? Doncs també. Vaig començar a donar classes a l’Autònoma, i entremig vaig donar classes a l’Escola d’Adults. Recordo uns mesos sense cobrar i són angoixants. Però vaig tenir molta sort. De fet, en això he tingut sort perquè vaig anar lligant una cosa amb l’altra.

J. M. Havies treballat en negre alguna vegada o no?

O. J. No, i si ho hagués fet no ho diria… No.

J. M. Jo dic com un negre [fa broma].

O. J. Ah, com un negre sí, sí. Feia de manobre, de pagès…

J. M. Vas fer de paleta?

O. J. Sí, mira, tinc una ungla destrossada. Veus aquesta ungla? Feia de peó.

J. M. És dur l’ofici de manobre?

O. J. Sí.

J. M. Està ben pagat o no?

O. J. No. Bueno, a mi en concret no em pagaven gaire, però durant diversos estius feia de manobre, sí. I traslladant una pedra em vaig esclafar una ungla. També ajudava a casa amb l’hort, i la meva àvia havia comprat un tros de terra on hi havia unes quantes oliveres i uns quants ametllers, a Castellbell i el Vilar.





Catalunya, terra d’oportunitats


Oriol Junqueras (O. J.) Jo vaig venir a viure a Sant Vicenç dels Horts l’any 1971. Al voltant tot era un camp de barraques de refugiats i supervivents dels aiguats del 1962. Havien de ser barraques un any o dos, però algunes famílies feia deu anys que hi eren. Tot el que es veu des d’aquesta finestra eren barraques. A principis dels setanta, el camp de barraques havia anat creixent des de la via del tren fins a la cresta de les muntanyes. Quan jo era petit, 8, 9, 10, 11, 12, 13 anys, recordo la majoria dels carrers de Sant Vicenç i de l’àrea metropolitana que estaven per asfaltar, sense clavegueres ni enllumenat públic. L’única escola pública de Sant Vicenç dels Horts era aquesta que es veu aquí sota, per a una població que havia passat de 3.000 habitants als anys cinquanta a 20.000 als setanta i 30.000, ara. Malgrat totes les dificultats, tots plegats en aquest país vam ser capaços de superar-ho. Una manera d’explicar què és Catalunya, i de fer-ho de cara al futur que volem, és que és un país d’oportunitats, que en dóna a tothom que les vingui a buscar i a tothom que les vol guanyar. Aquí ha vingut molta gent en molts moments diferents i ha intentat convertir aquest país en una terra d’oportunitats.

Justo Molinero (J. M.) Nosaltres vam arribar aquí precisament un 9 de novembre del 1967 buscant una oportunitat, un futur per a la família. Els meus pares i els meus germans vam arribar a Santa Coloma de Gramenet. La cosa estava aleshores bastant fomuda. Jo vaig prometre que defensaria la terra que em donés l’oportunitat de desenvolupar-me com a persona, defensant-la com si fos la meva. Aquesta terra ha estat Catalunya. Veritablement ha estat un país d’oportunitats. A Talleres Domènech, al carrer Almogàvers, al Poblenou, un dia netejant un motor, em va caure una peça a terra i vaig cridar «mecagundéu!», i van dir: «Mira en Justo, ja està parlant català». Un de Villanueva de Córdoba que acabava d’aterrar aquí ja deia les primeres paraules en el català que havia sentit al taller. Aquella gent em va fer entendre la grandesa i les possibilitats que em donaria un temps després, i vaig entendre el valor que té la llengua per al poble de Catalunya. La llengua és un estímul, un valor, important per als catalans, i jo vaig prometre que la defensaria fins a més no poder. Recordo línies de metro que no funcionaven, autobusos que tampoc, autopistes que no existien i ningú en parlava… La gent venia, trobava feina, es comprava un cotxet i anava fent. Per tant, quin país m’agradaria que fos Catalunya? Un país d’oportunitats que, malgrat que la immigració ha canviat, acull gent amb la mateixa mentalitat de defensar la terra que els ofereix possibilitats de progressar com a persones. Que jo sàpiga aquí a ningú li pregunten —i a mi no m’ho van preguntar mai— d’on era o d’on venia. A mi m’agra­daria que Catalunya tornés a ser terra d’oportunitats, que la gent pogués treballar. No podem demanar més, ni menys tampoc.

O. J. A Catalunya només el 17% de la gent nascuda a Catalunya té els quatre avis nascuts a Catalunya. Això vol dir que el 83% dels nascuts a Catalunya com a mínim té un avi nascut fora de Catalunya. Per tant, és un país d’acollida.

J. M. L’hem fet entre tots, aquest país.

O. J. I tant, i al mateix temps hi ha gent nascuda aquí amb avis nascuts a fora. Tota aquesta gent, hagin nascut aquí o no, i alguns dels quals mai han viscut a Catalunya, també són els avis de tots els catalans d’avui. Quin país volem construir de cara al futur? Un país que es reconeix en allò que ha fet en el seu propi territori però també es reconeix en les legítimes aspiracions i esperances que ha tingut tanta gent que potser no ha nascut a Catalunya. Potser els avis de molts catalans mai han arribat a viure aquí, però, com molts de nosaltres ara, tenien l’esperança de la llibertat, la justícia, del treball, d’aconseguir un futur digne. Tots aquests valors, que podem compartir i entendre, que són nostres i volem fer nostres, expliquen també quina mena de país volem ser.

J. M. Tu formes part d’aquest 17%?

O. J. Sí, els meus avis són nascuts a Catalunya, venien de la Franja de Ponent, de territori catalanoparlant.

J. M. Però de petit et relacionaves amb els nens de les barraques?

O. J. Sí, és clar, i que consti que el centre del poble estava tan fotut com el camp de barraques. Els carrers estaven sense asfaltar i només hi havia una centraleta telefònica. Tot estava molt malament. Els meus companys de l’escola bressol, els meus veïns i els meus amics eren gent que la seva llengua familiar era l’espanyol, que la immensa majoria havia nascut fora de Catalunya. A principis dels anys setanta, la majoria dels que estaven aquí havien nascut fora de Catalunya i acabaven d’arribar, com tu, Justo, i estaven descobrint literalment el territori. Quan sortien a passejar el diumenge o quan anaven a buscar feina, vivien un procés de descobriment literal del territori.

J. M. Jo vaig arribar a Catalunya amb disset anys. La gent venia fugint de la fam. Això que expliques de Sant Vicenç dels Horts, imagina’t a Santa Coloma de Gramenet, on no hi havia metro ni pràcticament autobusos. Hi havia una línia, la del 35, que comunicava amb Barcelona, i l’SC, que et portava fins a Trafalgar. Era molt difícil obrir-se camí. Avui el transport és una eina molt necessària per a la gent que arriba a Catalunya. Abans nosaltres no teníem ni això. Ho vam haver de construir. El meu pare va treballar fent la L-1 del metro.

O. J. Els carrers eren les torrenteres. A la que t’enfiles una mica cap als turons i les muntanyetes, a Sant Vicenç dels Horts, els carrers segueixen el traçat de les antigues torrenteres. Per això no hi ha carrers rectes. I com que estaven tots per asfaltar i no hi havia col·lectors ni clavegueres, cada vegada que plovia l’aigua baixava pels carrers i tot era un fangar. I les cabres pasturaven al costat de les cases. A casa meva, aquí al costat, literalment, a dos o tres metres de la porta que ens separa del pati, venien a pasturar. Per tant, és evident que el país ha canviat molt. El segon tram d’autopista que es va fer, la primera va ser la de Mataró, va sortir de la Diagonal i arribava a Molins de Rei, es veu des d’aquí.

J. M. Doncs jo la primera vegada que vaig sentir a parlar de vacances va ser a Catalunya. Jo m’havia fotut un fart de treballar sempre. Vaig anar a treballar amb el meu pare el mateix dia que vaig fer nou anys i amb el meu germà, ja a Catalunya, vam treballar a l’autopista de Martorell, i ens van pagar 37.000 pessetes. Amb aquests diners vam comprar el Gordini 322518 de matrícula. Amb aquest cotxe vam anar a Villanueva l’any següent, i em vaig adonar del respecte que la gent tenia a Barcelona. Quan parlaves de Barcelona era parlar de gent treballadora, seriosa i complidora. En canvi, ara parlar de Barcelona és una altra cosa, i tinc por d’això. Ara quan vaig a Villanueva em fan bromes sobre si he portat el passaport. Jo els responc que tinc el passaport al dia. Em fa la impressió que no tenim gaire clar quin és el nostre nord. La gent està molt decebuda amb els polítics. La incertesa és molt gran i això genera manca de confiança.

O. J. Nosaltres intentem construir certeses, i és bo que els períodes d’incertesa siguin el màxim de breus possible. Contra menys incertesa, millor. Quan tens un repte a la vida has d’intentar tancar-lo en un període raonable de temps, no pots dilatar-lo indefinidament perquè al final la incertesa no és gaire bona per a gairebé ningú, i no és bona per a les inversions, les empreses i la gent en general, que necessita una certa seguretat. També necessita esperances, i per tant hem de saber combinar esperances i seguretat. Al Baix Llobregat hi ha gent que ha nascut a altres llocs de l’Estat espanyol, té com a llengua familiar l’espanyola, s’emociona amb La Roja, és aficionada del Reial Madrid, del Betis o del Barça, i emocionalment se sent espanyola. I és molt normal que s’hi sentin, perquè han nascut a Espanya, parlen llengua espanyola, molts dels seus familiars viuen a Villanueva, per exemple, i això, aquest sentiment d’espanyolitat, és perfectament compatible amb el fet de pensar que és millor que Catalunya sigui un país independent. Tu pots ser ciutadà d’una Catalunya independent i continuar sentint-te emocionalment espanyol perquè una cosa són les emocions i l’altra és la ciutadania. Una cosa són les teves arrels i l’altra quin ús s’ha de fer dels impostos que pagues. Una cosa és la teva arrel i l’altra el país que vols construir. De la mateixa manera que hi ha ciutadans argentins que tenen nacionalitat espanyola i continuen sentint-se emocionalment argentins o hi ha italians que tenen nacionalitat dels Estats Units però emocionalment continuen sentint-se vinculats a Itàlia, doncs és perfectament normal que hi hagi persones que se sentin emocionalment espanyoles i ciutadanes d’una Catalunya independent. Moltes vegades hi ha persones que aquest trànsit polític el fan quan descobreixen que jo, que sóc independentista, tinc com a màxima preocupació que ells visquin millor, trobin feina i les empreses vagin endavant. A Sant Vicenç dels Horts hi ha molta gent que mai de la vida s’hauria imaginat que seria independentista i ara ho són perquè creuen que qui millor els pot ajudar a trobar feina o a mantenir la que tenen i qui més es preocupa de l’escola dels seus fills o dels hospitals dels seus malalts són aquells que intentem construir un nou país que aspirem que sigui millor. I volen participar en aquesta construcció. Això és perfectament compatible.

J. M. D’això que parlem de les incerteses, mira, jo ara vinc de dinar amb unes persones que tenen una empresa que tenia adjudicada la construcció d’El Corte Inglés de Mataró. Ara resulta que no es fa, s’ha paralitzat. No veuen res clar. Els empresaris quan no ho veuen clar paren. La incertesa general porta això, també. Hi ha riscos que s’han d’assumir. No sé si durant un any, dos o tres. No sé si estem disposats a aguantar tres anys amb una crisi. Sempre s’ha parlat dels catalans i els diners, sí, però si no hi ha feina no hi ha futur i si no hi ha futur estem cardats. Darrerament, estem veient com els nostres fills han de marxar. L’exportació de gent darrerament està sent de mà d’obra molt qualificada. Estem enviant a fora la gent més preparada. A mi em sap molt de greu. Ja sé que els independentistes d’ara volen el millor per a la gent d’aquest país, i com que aquest és el meu país sé que estan buscant el millor per a mi. Jo no sé si tu, aquests dies, has parlat amb gent de fora, sobre com ens veuen. No sé si el problema d’avui és si el país ha de ser independent. No ho sé. Tu, Oriol, ets l’únic polític que no enganyes. Ets independentista quan t’aixeques, i quan te’n vas a dormir ho continues sent. Ara, el que és fotut d’això és que hi ha gent que mana en aquest país que no eren independentistes i ara ho són, tot i que mai els havia sentit a parlar d’independència, sinó tot el contrari. I ara ho són, i no sé si fiar-me’n gaire. Jo me’n refio del que diu sempre el que pensa, i que sempre diu el mateix. A tu, Oriol, la gent et pot comprar o no, però no enganyes.

O. J. Home, jo el que entenc és que hi hagi gent que estigui d’acord i gent que estigui en desacord amb nosaltres, i és normal que sigui així. Simultàniament, m’agrada pensar que tothom ens entén. Poden estar d’acord o en desacord, però entenen el que volem. Quan parlo d’independència parlo de l’oportunitat de fer un país millor. Volem la independència perquè ens sembla que si tenim les eines d’un Estat podrem tenir més bons hospitals, escoles, empreses i treballadors, perquè podrem decidir què fem amb els nostres impostos i quin model educatiu tenim. Ara ens trobem en una situació en què suposadament tenim competències plenes en educació, però arriba un ministre, en aquest cas el ministre Wert, fa una llei i se salta les nostres competències i canvia les nostres escoles i el sistema d’avaluació. És una mica estrany. Tenim a Catalunya 100.000 persones en situació de dependència que estan excloses de qualsevol ajuda. Hi ha aprovada una llei espanyola sobre la dependència i el govern espanyol la incompleix. I qui ho paga? Ho paga la gent. Ens trobem que es fan uns pressupostos i després no es poden complir. I qui paga les conseqüències? Les entitats del tercer sector, les residències de la gent gran, les persones dependents, els ajuntaments, que no reben els diners que haurien de rebre, les farmàcies… És una situació terrible perquè les conseqüències negatives de la crisi en què estem i de les decisions polítiques recauen sempre sobre les persones que estan en una situació més feble. No recauen sobre les grans empreses de serveis que tenen un mercat captiu en què tu no pots buscar una alternativa perquè només hi ha aquelles empreses i, a més, l’Estat les protegeix sempre. El govern espanyol, ja sigui del PSOE o del PP, destina 40.000 milions d’euros a les elèctriques perquè diu que tenen un dèficit tarifari. Doncs hi ha centenars de milers de ciutadans que tenen un dèficit de calefacció i, en canvi, la prioritat sempre és ajudar els poderosos i castigar els febles. Evidentment això no ens agrada, i per això ho volem canviar. Una altra manera d’explicar-ho és que hi ha gent que diu que és nacionalista. Jo no sóc nacionalista, sóc independentista.

J. M. Quina és la diferència?

O. J. Que nacionalista ho ets per sempre més. La gent que és nacionalista, quan el seu país és independent, continua sent nacionalista. Els independentistes, no. Quan Catalunya sigui independent ja no serem independentistes. Llavors només serem republicans, d’esquerres, de centreesquerra, etcètera, per tant, l’independentisme és una qüestió temporal mentre que el nacionalisme és de per vida. Jo crec que és millor que sigui una qüestió temporal.

J. M. El que passa és que aquí viu molta gent que ha viscut moltes etapes del nostre país, la guerra, la postguerra… perquè els republicans ho havien d’arreglar tot, després no van arreglar res. La gent té por del que vindrà o no vindrà. Si nosaltres ens organitzéssim, seríem millors? No ho sé. Hem tingut competències, el Govern de la Generalitat té un pressupost que li donen des de Madrid, però Catalunya està endeutada, i alguna cosa no s’ha fet bé. S’han assolit competències que no s’haurien d’haver assumit. Ens hem cregut que érem rics sense pensar que l’endemà la cosa podia canviar, i ha canviat i ens ha agafat amb el pas canviat. Els polítics de Catalunya també han estat una miqueta miops. S’ho han de fer mirar. Sobre el ciutadà recau un deute, i la Generalitat no hi pot fer front. Però com es resoldrà això? Si ara hem de fer el corredor de la Mediterrània, no ens donaran els 1.000 milions perquè diran que nosaltres ens en volem anar. Aquesta incertesa ens generarà més atur i misèria.





Un home de fe


Justo Molinero (J. M.) Jo no crec en els capellans, però crec en Déu i en el més enllà. Possiblement m’ho va inculcar la meva mare. La meva mare anava a un convent que hi havia a Villanueva, el Convento del Cristo Rey, hi havia monges i estava molt bé. Ella es va formar allà. Fins i tot ella abans de morir-se m’explicava moltes coses en llatí. Parlava i escrivia molt bé. Ens va inculcar a tots els meus germans les creences en Déu. Jo no sóc una persona d’anar a missa. L’altre dia vaig anar a un enterrament i el capellà ens va venir a donar la mà i jo li vaig dir «pare, jo sóc etern». I li vaig dir que sóc etern perquè no em penso morir. Crec que hi ha algú més enllà que ens vigila, controla i ens dóna allò que ens mereixem.

Oriol Junqueras (O. J.) Està bé. La meva experència, en canvi, és molt complicada. Jo he sigut durant molts anys un ateu convençut. A més, he fet ostentació que no creia en Déu i em semblava que hi havia molts arguments per no creure-hi. Durant molts anys he argumentat a favor de l’ateisme. I després, fruit d’una experiència que és més intel·lectual i de col·laborar amb gent d’Església molt vinculada a l’àmbit de la universitat, vaig començar a desenvo­lupar una actitud de molta prudència i respecte, de no pronunciar-me amb tanta claredat, de deixar-ho en un àmbit de l’experiència personal. I també fruit d’una certa tradició familiar, de la meva àvia, la meva mare, que eren persones molt abocades a ajudar tothom, i tot plegat ha anat evolucionant cap al fet de creure-hi, no? Que és un acte de fe que exigeix molt d’esforç perquè en el meu cas la tendència natural, diguem-ne, és a no creure. Per tant, per creure haig de fer un esforç d’intentar creure. Hi ha gent a qui Nostre Senyor els ha tocat amb la gràcia de la fe. Per tant, per a ells tenir fe és natural i no els costa cap esforç. En el meu cas sí, exigeix un esforç, un esforç quotidià de saber que, malgrat que hi ha molts arguments per posar-ho en dubte, jo prefereixo creure. I, per tant, des de fa molts anys sóc creient i, a més, sóc practicant. Diguem que sóc un catòlic creient i practicant.

J. M. Cada quant vas a missa?

O. J. Els últims anys gairebé un cop per setmana. A vegades més, fins i tot, perquè coincideix que m’hi trobo per diverses raons. I sobretot perquè he tingut molts vincles amb aquest món, amb els jesuïtes, amb Roma, amb el Vaticà, per qüestions d’estudis, d’història, per temes de ciència, perquè col·laborava amb una cosa que s’anomena European Society for Science and Theology, que està formada per professors universitaris que, al mateix temps, són ministres de l’Església, per tant, capellans catòlics, jesuïtes, però també pastors protestants, calvinistes, luterans… Una actitud molt de catòlic practicant però també molt ecumènica, molt oberta a escoltar tothom i ser respectuós amb tothom.

J. M. I et portes bé amb Déu?

O. J. Ufff.

J. M. Et tracta bé?

O. J. Segur que sí. El que passa és que un dels meus profes, que era catedràtic de física, jesuïta, m’explicava que segurament la manera més lògica d’entendre és la de pensar en un Déu que no mira allò que fem sinó que ens dóna la màxima autonomia per fer allò que nosaltres vulguem, i que, per tant, Déu no només no intervé, sinó que ni tan sols mira, perquè un Déu que mira és un Déu que canvia les coses i la realitat. Per tant, són gent que posen en dubte els miracles, perquè diuen que el lliure arbitri de les persones és incompatible amb un Déu que intervé. Un Déu que si premia i castiga només ho fa, si ho fa, després de la mort, però no durant la vida perquè seria un Déu que condicionaria massa la vida de la gent i, per tant, el lliure arbitri no seria real. Són temes d’una complexitat enorme. Hi ha professors de física que creuen, i molts els he conegut i hi he treballat, que és possible arribar a la conclusió que Déu existeix a través de la ciència, perquè l’observació del món ens porta a preguntar-nos qui ha dissenyat unes lleis de l’univers que permeten que nosaltres ens preguntem com són les lleis de l’univers i, per tant, hi ha un Déu matemàtic, un Déu rellotger, que ha posat en marxa el mecanisme i que l’ha dissenyat perquè el mecanisme funcioni i que algun dia algú es pregunti qui ha dissenyat el mecanisme. Això lliga amb la idea de l’antropometria, és a dir, l’univers ha estat fet a mesura que els humans siguem possibles i, per tant, ens preguntem qui ha fet l’univers de tal manera que nosaltres siguem possibles i ens puguem fer aquesta pregunta. N’hi ha d’altres que, en canvi, consideren que això és una feblesa de la fe, que pensar que es pot arribar a la conclusió que Déu existeix a través de l’anàlisi de la ciència és tenir poca fe. I, per tant, pensen que el que s’ha de fer és creure i prou, diguem-ne. No ho sé. Per exemple, el prior de Poblet, que és físic, doctor en física, diu que per molt que ens esforcem a intentar deduir l’existència de Déu a través de la física això no serveix de res, l’únic important és creure. És un món molt complex que jo em miro amb molta atenció i amb molt de carinyo.

J. M. Hi veus futur a l’Església?

O. J. Sí, segur que sí. Jo tinc moltes esperances posades en el nou papa, entre altres motius perquè és un papa jesuïta, el primer de la història, i jo tinc molta simpatia cap als jesuïtes perquè sempre m’han tractat bé. A més, el papa va triar el nom de Francesc en homenatge a sant Francesc d’Assís. És un papa que diu coses com que el pastor, per ser bon pastor, ha de fer olor d’ovella, que ha d’estar a prop de la gent i ha de compartir amb la gent. Això també s’hi val per als polítics. Un polític, per ser bo, ha d’estar a prop de la gent. Sí que crec que té futur, sí. I tu, creus que té futur?

J. M. Jo veig que cada vegada tenen més problemes, i la gent està molt decebuda amb els casos d’abusos a menors. Fa uns anys hauria estat impensable que aquests escàndols es fessin públics. Ara, com a mínim, ho sabem. Potser ha entrat per ser capellà qui no ho hauria de ser, i això pot comportar que la gent perdi una mica la fe. Però jo sí que crec que una societat sense fe i sense creure en res, en Déu o en el que sigui, no seria possible.

O. J. Ja… encara que també hi ha societats que han sigut majoritàriament atees i funcionen prou bé. La fe no és indispensable perquè el món funcioni bé, però crec que pot ajudar moltes persones a funcionar bé, diguem-ne. És perfectament possible ser molt bona persona i no tenir gens de fe, i a vegades hi ha gent que diu que té molta fe i, en canvi, no és gaire bona persona. En el meu cas, és prèvia l’actitud de voler ajudar al fet de tenir fe. No és que em vols ajudar perquè tens fe, sinó que, en el meu cas clarament, tens fe perquè el fet de voler ajudar tothom i intentar explicar per què ho fas et porta a tenir una actitud de respecte envers la fe.





Referents vitals


Justo Molinero (J. M.) Ara que parlàvem de fe i religió, escolta, quins són els teus referents vitals o intel·lectuals? Quines persones t’han marcat realment?

Oriol Junqueras (O. J.) Tinc la impressió que amb el pas del temps i amb les circumstàncies vitals de cada moment els referents d’un mateix poden anar canviant o evolucionant, o almenys a mi em passa. Sempre explico que a mi em va marcar molt l’Ernest Lluch [1937-2000], que va ser professor meu durant el doctorat i amb qui vaig establir una relació molt cordial però no exempta, això sí, de discrepàncies notables en temes polítics. Per a mi, ell va ser un referent clar, que encarnava com pocs la relació i la complementarietat entre economia, política i història. Una altra persona que m’ha marcat és el pare Batllori. Va ser gràcies a ell que vaig poder anar a fer recerca a l’Arxiu Secret del Vaticà. Amb ell m’havia passat moltes hores discutint sobre Cuba, política italiana, la democràcia cristiana… Era un referent de totes totes. En la meva trajectòria personal, també m’agradaria citar l’Antoni Simón, que va ser el meu director de tesi a l’Autònoma. Gràcies a ell em vaig interessar per fer la tesi, i va ser clau en les meves primeres passes per publicar articles científics. És un professor rigorós, aplicat i treballador, a qui agrada donar oportunitats i ajudar els seus estudiants, cosa que, vist amb perspectiva, em sembla una tasca docent fonamental.

J. M. Algú més que t’hagi influït?

O. J. Aquests últims anys també m’ha influït bastant la Teresa Losada, que malauradament ens va deixar el 2013. Ella ha estat un referent en les tasques d’integració de la immigració i en el diàleg interreligiós. De fet, des del 2000 era la consultora del Consell Pontifici per al Diàleg Interreligiós de la Santa Seu per a les relacions amb els musulmans. Les seves reflexions i el seu coneixement serien cada vegada més valuosos veient els conflictes que estan apareixent en les societats occidentals.

J. M. A part dels articles de premsa i del dia a dia, què llegeixes, què t’interessa?

O. J. Pel que fa a l’actualitat política i econòmica, a banda dels debats que ja tenim de manera natural en el nostre dia a dia sobre Europa o els Estats Units, segueixo amb interès l’evolució de la Xina i el Japó. Ho faig per deformació professional —sóc professor d’història de l’Àsia Oriental—, però també perquè és una part del món que cada cop tindrà més influència directa en les nostres vides malgrat que geogràficament quedi tan allunyada. I tu, què llegeixes?

J. M. Des que vaig entrevistar per primera vegada Jorge Bucay m’ha seduït la capacitat de recrear en els seus llibres, de manera tendra i entenedora, els conflictes humans. Bucay relativitza la importància de les coses i busca noves formes de relació humana. M’agrada perquè convida tothom que el segueix a gaudir dels aspectes positius de la vida, que en té i molts.

O. J. Quins són els teus referents vitals? Qui t’ha influït a tu, Justo?

J. M. El meu referent vital ha estat la meva mare, que desgraciadament ja no està amb nosaltres. Fins a l’últim moment va estar lúcida, i ella era el meu lligam amb els nostres orígens. Ella representava la terra on vam néixer i d’on vam haver de marxar. Malgrat això, mai va perdre els lligams familiars i veïnals amb Villanueva de Córdoba. Hi passava llargues temporades. Allà era feliç. Ella em va inculcar que, malgrat que les coses m’anaven bé, havia de tocar sempre de peus a terra i no oblidar d’on venia. Era una persona culta que llegia una barbaritat. Perdre una mare com ella és com perdre una part de la teva història personal, un referent, el fil vital entre passat, present i futur.

O. J. Algú més?

J. M. Mira, Oriol, les persones com jo, fetes a si mateixes, relativitzem molt els referents. La vida no ens deixa massa marge ni temps. Els meus referents avui, més enllà de les persones, són el propi país i les seves institucions. Des que vaig arribar a Catalunya vaig ser conscient que m’hi quedaria per sempre i que mai tornaria a la meva terra. Que aquest era un país diferent i ja a l’any 1967, en ple franquisme, vaig adonar-me que la llengua era una cosa molt important. Malgrat la repressió, la gent continuava parlant en català. La gent parlava català perquè eren catalans. Era natural, i jo m’hi vaig apuntar ràpid. Amb el temps vaig anar adquirint consciència de la importància de les nostres institucions. Quan pujo les escales cap a la galeria gòtica del Palau de la Generalitat, sento esgarrifances en pensar el que representen i la gent que ha fet el mateix recorregut durant segles. Aquelles escales simbolitzen, per a mi, la grandesa del país.

O. J. Però hi deu haver gent que t’ha marcat, segur.

J. M. Evidentment. He conegut i conec molta gent important del país, una altra cosa és el que pensen de mi. Durant molt de temps he tingut la sensació que el Justo Molinero era un gra al cul d’alguns benpensants del país. A vegades també tinc la sensació que a les dificultats pròpies de liderar un projecte audiovisual de referència se n’hi afegeixen d’altres perquè sóc andalús. Quan dic això en segons quins llocs, hi ha gent que es tensa de cop i es desfà en excuses i elogis. Tant se val, és el que penso y punto. A aquestes altures ja estic curat d’espants. Sí que és cert que aquesta circumstància es dóna amb un cercle molt reduït de gent que té o ha tingut massa poder, i la situació li venia gran. Gent de raça que durant molts anys ha anat molt ampla caminant pel carrer i, avui, alguns estan asseguts al banc dels acusats o, directament, són a la presó. Mira, Oriol, jo no em cansaré de dir que tret d’aquesta minoria de malalts socials que es poden comptar amb els dits d’una mà, des que vaig arribar a Catalunya mai ningú m’ha preguntat d’on venia, sinó a on volia anar. Els catalans són un poble obert, som un poble obert, i això ens ha salvat de moltes calamitats històriques. Cap país del món amb la situació històrica, cultural, lingüística i de mal tracte per part de l’Estat com és el cas de Catalunya hauria acollit i assimilat la quantitat d’immigració provinent d’arreu del món sense que s’hagués generat un conflicte d’encaix. Fixem-nos en França, Alemanya, Itàlia, el Regne Unit o Grècia, on proliferen partits de perfil racista i xenòfob cada dia amb més possibilitats d’influir o, fins i tot, de governar. Aquesta és la grandesa de Catalunya. Per tant, Catalunya en conjunt, és el meu gran referent.

O. J. El pujolisme et va influir?

J. M. M’he sentit identificat amb alguns aspectes del pujolisme, sí. Pensem en la Catalunya dels anys vuitanta. No era res més que una autonomia provisional, tot per fer, crisi econòmica, una immigració marginada al cinturó roig i, de sobte, un exbanquer amb un pedigrí catalanista i que havia passat per la presó franquista, s’imposa a una esquerra desorientada que no acabava d’entendre com la seva hegemonia a Catalunya no li havia permès guanyar la Generalitat. «És català tot aquell que viu i treballa a Catalunya i que vulgui ser-ho», «Som 6 milions», «La feina ben feta no té fronteres», la puta i la Ramoneta generant diners i competències, la llei de normalització lingüística, ràdio i televisió públiques, i tot plegat aclamat per majories absolutes. Això era, i convé no oblidar-ho, Jordi Pujol. Quan jo l’entrevistava mig en català i mig en castellà el seu discurs era integrador i engrescador. Com no podia esdevenir un referent per a una persona com jo que, vinguda de fora, lluitava per consolidar el seu projecte? Sempre recordaré una frase que fins aleshores a la ràdio ningú m’havia dit: «Vostè, Molinero, ho fa bé». Que potser li va sobrar una legislatura? Potser sí. Que al final de la seva etapa sonaven massa trompetes sobre la conducta d’alguns dels seus fills? Cert. Que ha arruïnat la seva biografia per un cas d’evasió fiscal? També. Però Pujol va crear un artefacte ideològic i electoral que avui, encara que disminuït, continua sent un referent. Però, dit això, el temps i la realitat et demostren que a la vida res és per sempre. Les societats són canviants, la gent canvia i els seus referents també. Dins d’aquesta realitat canviant hi ha referents per a mi més sòlids que d’altres. Un d’ells és Montserrat. Cada any procuro escapar-me un dia fins al monestir a la missa i saludar el pare abat, Josep Maria Soler, i postrar-me davant la Moreneta. Aquella muntanya per a mi té alguna cosa màgica que asserena l’esperit. Irradia l’espiritualitat d’un poble que, més enllà de les creences de cadascú, l’ha respectada i venerada. Jo en tenia més, de referents, però el temps, la cobdícia i la mort me’ls ha reduït. Hi ha una etapa de la vida en què, com deia el mestre Ibáñez Escofet, la memòria comença a ser un gran cementiri, i jo afegiria: una part de decepció.





La taca negra de la corrupció


Oriol Junqueras (O. J.) Et veig una mica pessimista. Vas anar a votar el 9-N?

Justo Molinero (J. M.) Sí, hi vaig anar amb la meva dona. Vaig tenir la sensació que m’havia tret trenta quilos del damunt. Hòstia, no sé què ha passat, però em sento una mica més lleuger. Vaig parlar amb molta gent, perquè a Premià de Dalt ens coneixem tots. Després veus el president del Govern espanyol dient que no, i no paren de renyar-nos. En tot cas, estem davant d’un futur complicat, que espero que es resolgui de la millor manera. Però com s’ha de resoldre? Dient, cada polític nostre, què en pensa i no enganyant la gent, que això ja s’ha acabat. Vivim una època que ja veus com estan els polítics. Cada dia un entra a la presó.

O. J. Es pot ficar la pota, però no la mà, oi? Et pots equivocar, però no pots ser un lladre. Jo estic d’acord que un dels mals que afecten la política catalana és que està infectada, en part, d’aquest mal de la corrupció, de l’abús, de confondre allò públic amb allò privat, i si la política catalana fos, tota ella, un exemple de netedat això clarament jugaria a favor nostre. Estaríem en un país millor, més net, on hi hauria més oportunitats per a la gent i, a més, seria un argument a favor que a Catalunya sabem fer les coses millor. Cada vegada que, malauradament, constatem que a Catalunya també hi ha partits i polítics que ho han fet fatal, doncs és evident que això genera desencís, desànim, preocupació, és normal que sigui així. Des del meu punt de vista, la independència és una oportunitat per intentar-ho fer bé. És evident que, per ella mateixa, la independència no arregla res. No és que tot vagi automàticament bé amb la independència. Nosaltres el que diem és que la independència és una oportunitat per arreglar-ho tot, perquè tindrem més eines, però s’han de fer servir bé. Tu no voldràs que t’arregli el cotxe un mecànic que saps que et roba les peces del motor, no? Nosaltres el que voldríem és ser capaços de construir un projecte que generés confiança, però no és fàcil perquè ningú et regala la confiança. L’has d’anar construint cada dia.

J. M. Aquesta cruïlla arriba en un moment en què, per exemple, hem tingut un president, en Jordi Pujol, que era un referent per a mi, i a mi a Villanueva em deien el del Pujol, perquè li havia fet moltes entrevistes. Ara, de sobte, veus el que hem vist i t’acolloneixes i penses «hòstia». A sobre, el 9-N veus per televisió com en Pujol va anar a votar i la gent li cridava «¡Chorizo! ¡Ladrón!». Això m’ho expliquen a mi fa deu anys i hauria matat per dir que no era veritat. Qui s’ho pensava? Doncs ho hem vist, amb una persona que era el país, hòstia. Ens ha deixat molt decebuts. No sé què en penses tu, Oriol, però per a la gent que hem vingut de fora ha estat un cop molt dur. Recordo que a Santa Coloma en Pujol va baixar del cotxe perquè algú l’havia increpat i va sortir corrent fins que va parlar amb el tio. El Pujol que vaig veure l’altre dia per la televisió, amb la gent dient-li lladre… Ha canviat molt, això.

O. J. No trobes que la independència és la manera de fer net?

J. M. Potser sí, però és que jo mai he viscut un procés d’independència. Sóc d’Andalusia tot i que fa molts anys que estic a Catalunya, i ara també estem veient el que passa a Andalusia, on gent que ha manat durant molts anys estan implicats en casos de corrupció.

O. J. La corrupció, curiosament, té una pauta territorial. La corrupció a Andalusia afecta els ERO. Han robat els diners que anaven als aturats. A Catalunya la corrupció està vinculada al Palau de la Música, la cultureta… Cada país, cada territori, té un tipus de corrupció específica que encaixa amb la realitat d’aquell país. És com si la corrupció s’adaptés a la idiosincràsia d’aquell territori. El que és evident és que n’hi ha a Andalusia, Madrid, València, Catalunya, i que un dels màxims reptes que tenim és eradicar-ho. Evidentment, els que ho han fet malament i han abusat de la confiança dels altres han de pagar, perquè al final qui roba aquests diners que van als aturats o evadeix impostos el que està fent és privar de recursos les escoles dels nostres fills, els hospitals dels nostres malalts, les empreses dels nostres empresaris i els llocs de feina dels nostres treballadors. La gent que fa això està fent un mal enorme i molt concret a les persones que nosaltres més estimem, perquè ens està perjudicant els nostres serveis públics i la confiança en el futur del nostre país, i, per tant, a la nostra capacitat de creixement econòmic i de repartiment de la riquesa. Això s’ha de perseguir del tot.

J. M. Hem de tenir en compte que molts cops havíem sentit dir «Espanya ens roba». Compte perquè parlem de Madrid, però no és Madrid, és el Govern, i parlem d’Espanya, però no és Espanya, és el Govern. Això s’hauria de diferenciar bé, perquè ara ens diuen «Espanya no te roba, te roban los tuyos». Ens avergonyeixen i ens deixen amb menys possibilitats d’aixecar el cap. Si, a més, veuen els comptes de la Generalitat, Catalunya apareix com una de les comunitats més endeutades de l’Estat. No ens hem sabut administrar, no ho hem fet bé.

O. J. L’Administració pública catalana està acumulant deute a un ritme de 130 milions d’euros a la setmana. Impressiona. Cada setmana la nostra Administració pública deu 130 milions més. Una part d’això segur que és fruit de la mala gestió, però una part molt important és perquè el nostre país paga molts impostos que després no es queden aquí, i després també que hi ha un frau fiscal enorme. Si el frau fiscal a Catalunya està xifrat en 15.000 milions, pensa que generaria uns 5.000 milions en impostos, és a dir, dues vegades i mitja el pressupost dels sis hospitals més grans del país. Aquests 5.000 milions que recaptaríem sense frau fiscal és més del que costen totes les escoles bressol, de primària, de secundària, instituts i totes les universitats de tot Catalunya tenint en compte el sou de tots els mestres, professors i tot el que posen en calefacció, llum, material, ordinadors… Estem parlant d’unes xifres espantoses.

J. M. Tu estàs parlant de gent que defrauda, però qui ho fa? El que cobra 500 euros al mes i té dos fills? Que no hi ha eines per acabar amb el frau? O és que depenent de la classe social no la toquen?

O. J. Les tres persones més riques de l’Estat espanyol tenen tants diners com els 9 milions de persones més pobres.

J. M. Sí, però a mi això no em preocuparia tant perquè jo no tinc enveja del que té diners, si són seus. El tema és que hi ha 9 milions de desgraciats que no tenim quatre duros. Hem de fer que aquesta gent es guanyi la vida.

O. J. Hi estic d’acord. Les grans empreses són les que paguen menys impostos. Algunes paguen zero, ho fan a Luxemburg. Si el que més cobra és el que menys paga, i el que més necessita és el que menys rep, doncs alguna cosa no es fa bé. L’Estat espanyol és el segon més desigual de tota la Unió Europea. Només ho supera Letònia. La renda està més mal repartida que a Grècia, Bulgària, Xipre, Malta… És evident que les coses no van bé.

J. M. Les grans empreses que paguen a Luxemburg… Ara l’expresident d’aquell país, Jean-Claude Juncker, presideix la Comissió Europea. La classe mitjana cada dia està més decebuda i és la que crea llocs de treball i fa tirar l’economia endavant. Amb la llei dels lloguers, per exemple, es pot produir el tancament de molts comerços històrics de la ciutat de Barcelona. Es fan les lleis pensant en la realitat? Tinc la sensació que no. Aquest matí m’he llevat a les 5.10, com cada dia menys quan vaig a Tarragona, que m’aixeco a les 4. Quan acabo el programa vaig a dinar amb gent. La nostra vida no és fàcil, i no ens ajuden en res. No demano res, només que ens permetin desenvolupar-nos. La nostra televisió TeleTaxi TV no arriba a molts llocs, doncs que ens deixin. Jo tinc un problema, i és que vaig néixer a Còrdova, sóc de Còrdova, i aquí sóc l’andalús. La nostra televisió fa dotze anys que perd diners, i hem demanat al Govern per activa i per passiva com es resol això. No ho volen resoldre. Hi ha dos múltiplex desaprofitats i nosaltres paguem per quatre, en lloc de posar-nos a l’altre múltiplex, que té capacitat. Són miops. El culpable d’això sóc jo, per no dir-ho alt i clar. Hem de començar a dir les coses pel seu nom.





Por de la independència?


Justo Molinero (J. M.) El que no té lògica és que a Catalunya, que és una comunitat que paga uns diners a l’Estat espanyol, ens diguin separatistes, insolidaris i pesseteros. Amb la independència, igualment hauríem de ser solidaris, però aleshores se sabria si ajudes. El que no és possible és que, en una regió com Extremadura, surti el seu president dient que donarà 500 euros a les dones que facin 75 anys. Em sembla malament perquè és el mateix que va fer Zapatero amb els 300 euros. N’hi ha que no necessiten 500 euros, en necessiten molts més. I d’altres que no els necessiten. Aquí, a Catalunya, hi ha molta gent que necessita aquests 500 euros, i el president no els hi pot donar perquè té l’aigua al coll. La via per solucionar-ho és la independència? No ho sé, però fins ara hem tingut uns polítics que s’han explicat molt malament.

Oriol Junqueras (O. J.) El Parlament de Catalunya va fer un decret sobre pobresa energètica per protegir les persones que no poden pagar la calefacció durant els mesos d’hivern, entre novembre i febrer. El Govern espanyol va agafar aquest decret i el va portar al Tribunal Constitucional, que el va tombar dient que no es podia aplicar perquè això discriminaria altres ciutadans de l’Estat espanyol. En lloc de dir que el Govern espanyol també ho faci a tot arreu, el que fan és prohibir-nos a nosaltres ajudar la gent que no pot pagar un mínim de calefacció. En canvi, si això ho fa una altra comunitat autònoma, mai ho suspenen, i també és discriminatori respecte a tants ciutadans de Catalunya que no arriben a final de mes, i respecte a tants aturats de llarga durada que han esgotat totes les prestacions. Aquí també està farcit de gent que té dificultats. La llei sempre s’aplica en contra dels mateixos i a favor dels mateixos. Per això diem que la independència vol dir tenir totes les eines. El problema que tenim és que encara que tots els ciutadans de Catalunya decideixen que Rajoy o Zapatero ho fan malament, amb el seu vot no ho poden canviar.

J. M. Però hi ha gent que no ho veu clar i té por de la independència.

O. J. A favor de la independència hi ha els arguments que seria millor, i també hi ha l’argument que tal com estem no podem seguir. Podem convèncer la gent perquè té l’esperança que el canvi seria a millor o bé perquè arriba a la conclusió que tal com estem és insuportable. Molt sovint qui crea més independentistes no som els independentistes explicant esperances, sinó que és Rajoy perquè li constatem les misèries cada dia. Hi ha gent que diu que el millor president d’Esquerra Republicana no sóc jo, sinó que són Rajoy i Zapatero. La situació actual és tan complicada, la crisi és tan dura i la corrupció tan generalitzada, que pot ser que encara hi hagi gent que no sigui independentista perquè els independentistes no els hem sabut convèncer però que se n’hi acabi tornant d’aquí a uns mesos perquè acabi pensant que la situació actual és insuportable i algun canvi s’ha de fer. A molts llocs d’Espanya l’única esperança de canviar les coses és votar Podemos perquè representa l’esperança de trencar i acabar amb un sistema corrupte i en crisi. A Catalunya hi ha una altra esperança, que és canviar d’Estat, fer un Estat nou. Al final, l’independentisme expressa el desig d’alguns de fer un Estat independent i també el desig d’uns altres de canviar realment les coses. L’independentisme és realment una oportunitat per fer un canvi de veritat, una gran transformació. Crec que Esquerra Republicana, a través del seu independentisme, expressa aquestes dues coses alhora: un independentisme que ve de lluny i un altre de nou que és l’esperança d’un canvi. La nostra tasca és intentar explicar que el canvi anirà a millor perquè els nostres impostos es quedaran aquí i tindrem més recursos i perquè serà més fàcil pagar les pensions perquè hi ha més actius per cada beneficiari que el que hi ha actualment. En aquest sentit, seria importantíssim que a Catalunya no hi hagués gens de corrupció. Què hem de fer? Combatre la corrupció i explicar que ho volem fer per ajudar la nostra gent i les nostres empreses. Això ampliaria el suport que en aquests moments té part de l’independentisme. En la mesura que una part de l’independentisme es pugui associar a polítics tacats de corrupció, les possibilitats d’assolir la independència disminueixen.

J. M. Jo tinc dubtes. Entre el blanc i el negre hi ha molts colors. Ara veiem com Podemos està pujant, però jo poso Catalunya Ràdio i no paro de sentir tertulians com Ada Colau que no puc arribar a entendre. No entenc ni uns ni altres. Ens hem begut l’enteniment. Potser el camí és canviar-ho tot, però per què m’haig de creure que els independentistes, si són els mateixos que han estat sempre governant, ara ho faran millor? Per què m’ho haig de creure?

O. J. No ho deus dir per Esquerra, oi?

J. M. Home, jo he vist governar Esquerra i he vist grans titulars a la premsa que ens han perjudicat a tots. Això canviarà? Segurament. Jo crec en tu, perquè ets una persona que guanyes molt en la proximitat. Ets un tio que sap, llegit, i en tu tindrem un bon polític. Però de qui t’envoltaràs? Això comportarà fer pactes? Amb qui? Amb els mateixos de sempre? Doncs no ho sé, és molt complicat.

O. J. Part dels dubtes que tu tens, jo també els tinc. No saps quanta força tindrem, i potser mai tindrem prou força per guanyar o guanyarem però no guanyarem de prou. Aquests dubtes que tens són normals i legítims, i per molt que jo ara et digui no quedaran resolts. Tradicionalment els polítics han dit «jo ho sé tot i ho faré de puta mare», però jo això crec que no ho haig de dir perquè és impossible estar segur de tot. El que jo dic és que intentarem fer-ho molt bé, que intentarem aprendre i envoltar-me de gent que alguns siguin gent amb experiència, que ha demostrat en els seus àmbits respectius que són gent treballadora i seriosa, però també joves. Són les accions, actituds i maneres de fer el que construeixen la imatge. El millor dels discursos és l’exemple. Segurament el teu millor discurs, Justo, no és el que ens puguis dir aquí, segurament el millor discurs de tota la teva vida és la teva vida, la teva feina, el que has fet. Llavors veus que hi ha un relat, una història d’una vida, d’un compromís, d’una voluntat… En el nostre cas, és el mateix. El millor dels discursos és l’exemple d’allò que fem. Per què comencem a guanyar en els àmbits metropolitans i a les eleccions europees vam guanyar a dues terceres parts del Baix Llobregat? Per què vam guanyar a Sabadell, Terrassa i Mataró? Per què vam estar a punt de guanyar a Rubí i Badalona? Perquè la gent percep que ens preocupem de les fàbriques, per exemple. Un dels discursos més grans dels últims mesos va ser amb 1.400 treballadors del metall del Baix Llobregat. Si la gent veu que et preocupes d’ells i vas on estan ells, parles amb el seu llenguatge i es poden reconèixer en tu, no és tan important el que dius sinó allò que estàs fent. Quan ajudes a salvar una empresa o ajudes les escoles del teu poble, aquest és el millor discurs.

J. M. Això té algun inconvenient?

O. J. Sí, que és lent. Perquè fer les coses és més difícil que dir-les. Parlar és més fàcil que fer coses. És lent, però és més sòlid. Jo no vull fer promeses, vull dir que ho intentarem i que sigui la nostra acció la que parli per nosaltres.

J. M. El president francès, François Hollande, ha marcat el camí. Va sortir a dir que fins a les pròximes eleccions es dedicaria a abaixar impostos i lluitar contra l’atur, i si no ho aconsegueix no es presentarà a la reelecció. Saps com està l’atur a França? Al 10,5%. En tots aquests dies, cap polític d’aquí s’hi ha referit, a això. M’agradaria que em diguessis, amb la mà al cor, si en les xerrades que has fet a les universitats t’has compromès amb els estudiants que no hauran de marxar a fora a buscar feina i que la trobaran aquí. És tanta la distància entre els polítics que tenim i la realitat de la gent del carrer que o bé parlem llenguatges diferents o no ho entenc. Jo haig d’escoltar més gent. A mi ja m’aniria bé el «sí-no» del 9-N, i m’agradaria que el senyor Junqueras s’impliqués en aquest procés, que crec que li faria bé a Catalunya i als catalans. És que altres invents em fan por. La cosa no està per fer experiments. I el deute, qui el pagarà? Hi ha molta gent preocupada, gent que ha de cobrar pensions, gent que no hi arriba i les passa molt magres. Si per tenir una Catalunya independent hem d’estar cinc, sis o set anys passant-les ben canutes, hi ha gent que hi està disposada, però d’altres que no s’ho poden permetre. Em fa por per aquesta gent.

O. J. És clar. Jo parteixo del convenciment de just el contrari. Que la independència contribuirà a resoldre molts dels problemes que tenim plantejats i que no ens passarem ni cinc ni tres ni un any malament, al contrari. Si no fem el que hem de fer, si no treballem per ser un país independent ens passarà que viurem molts anys malament perquè els Governs espanyols no se’n sortiran. Jo arribo a la mateixa conclusió que tu, que és millor jugar-se el futur en allò on és més segur, el que passa és que jo crec que és més segur fent la independència i tu creus que és més segur buscant un acord. A tu et sembla que la independència és difícil, i a mi em sembla que l’acord és impossible perquè el Govern espanyol mai l’acceptarà.

J. M. Però si continua augmentant el deute de la Generalitat de la manera que ho fa, quan agafis aquest país, serà impossible de poder-lo governar. I ningú no et deixarà ni un duro.

O. J. No has de patir, perquè el deute de la Generalitat continua sent una quarta part del deute que haurem de pagar si continuem sent ciutadans del Regne d’Espanya. El deute de la Generalitat ara és de 56.000 milions d’euros. En canvi, si continuem sent ciutadans espanyols, el Govern espanyol ens vindrà a cobrar 220.000 milions d’euros. Doncs és evident que és millor 56 que 220. I una altra cosa que és clau: el deute de la Generalitat es genera no perquè nosaltres gastem més que el que paguem, sinó perquè allò que paguem no està a disposició de la gent, però en realitat el nostre país es gasta menys impostos dels impostos que paguem. En això tindrem superàvit, és evident que no necessitarem que ens en deixin perquè nosaltres en generem més dels que ens gastem i, a més, si els necessitem, precisament perquè en generem més, ens els deixaran. En canvi, els Governs espanyols en això no se’n sortiran perquè el deute espanyol és impagable, i al final el problema l’acabarem tenint tots nosaltres. Per tant, com més aviat millor. Però, insisteixo, al final tots volem el mateix i busquem la seguretat i el benestar de la gent, el que passa és que jo crec que aquesta seguretat i benestar és més fàcil d’aconseguir a través de la independència i tu creus que és més fàcil d’aconseguir a través d’un acord amb el Govern espanyol. Tu creus que la independència és difícil, i jo crec que l’acord amb el Govern espanyol és impossible. Del que es tracta és, primer, de constatar si estem d’acord que volem el millor per a la gent, i segon, de veure si som capaços de convèncer-nos mútuament, és clar. Si els independendistes no som capaços de convèncer molta gent com tu, Justo, doncs és evident que serà difícil. Però és veritat que no tens cap obligació de confiar en el que nosaltres diem, en tot cas és obligació nostra intentar explicar-nos el màxim de bé possible.

J. M. Però del zero, on estem, al deu, on volem anar, hi ha el dos, el tres, el quatre, el cinc… Potser s’haurien de fer passes que fins ara no s’han fet. Aquest any assolim això i un altre any una altra cosa. No sé si seria possible, per això estem aquí, per parlar-ne.

O. J. Jo crec que no és possible perquè el Govern espanyol mai t’ho acceptarà. Mai t’acceptarà ni el dos ni el quatre ni el set. No t’acceptarà cap passa intermèdia.

J. M. L’altre dia sentíem que Rajoy estava disposat a parlar de 23 punts que el president Mas li havia proposat.

O. J. Però sabem que el Govern espanyol sempre diu que no, i que quan diu que sí ho incompleix. Per exemple, el Govern espanyol va dir sí a l’Estatut del 1979, i després no el va complir. Sí a l’Estatut del 2006, i després se’l va petar. Sí al pacte fiscal, i després no el compleix. Sí a la llei de dependència, i després no la paga. Per tant, posar el futur dels ciutadans de Catalunya en mans d’uns Governs espanyols que mai compleixen el que han dit, a mi em sembla una bogeria. És com si un empresari hagués de confiar el futur de les seves vendes a una altra empresa que mai no paga els seus proveïdors. No té sentit.

J. M. És molt difícil parlar amb tu perquè cada cinc minuts dius independència i república. A la gent això li fa molta por, i ho dic perquè parlo amb molta gent. Però no li fa por per la independència, sinó perquè no saben ben bé com seria una Catalunya independent o republicana. També perquè encara hi ha gent que va viure la guerra i la postguerra i li fa molta por. Quan es parla d’això pensen en militars. Com explicaries a una persona d’entre 40 i 70 anys com seria una Catalunya independent? Perquè vam tenir l’experiència amb el senyor Carod i el tripartit, que va ser una desfeta i un desastre, i la gent diu «però si aquests ja van ser-hi»… La gent del carrer, en què notaria una Catalunya independent en el dia a dia?

O. J. Hi hauria una part molt important dels impostos que ara no es queden aquí que es quedarien aquí. Aquests diners servirien per tenir millors hospitals i millors escoles. Com seria una Catalunya independent? Doncs com la majoria dels països independents que hi ha a Europa en aquest moment. No n’hi ha cap que després de ser independent hagi decidit tirar enrere, no? Per tant, tindríem més recursos i la qüestió seria com els invertim, i això és molt rellevant. És a dir, la independència per ella mateixa no soluciona cap problema, però la independència és una oportunitat per tenir més bones eines per resoldre els problemes. Quina és la primera de les eines que tindrem de més? Doncs tindrem més impostos que es quedaran aquí. No perquè paguem més impostos, sinó perquè hi ha una part molt important dels impostos que ara marxen. Amb més recursos tens més possibilitats de fer coses més ben fetes. Segur que les farem millor? No és segur, però el que sí que és segur és que seran els ciutadans de Catalunya que decidiran qui els governa. Ara, encara que tots els ciutadans de Catalunya es posessin d’acord a dir que el senyor Rajoy ho fa molt malament, els ciutadans de Catalunya no poden canviar el senyor Rajoy. En canvi, en una Catalunya independent si els ciutadans es posen d’acord que el senyor Junqueras ho fa molt malament i que és millor que mani el senyor Herrera, doncs manaria el senyor Herrera. En què es notaria? Com ho noten la majoria de ciutadans dels països que són independents a Europa occidental.

J. M. De la gent que va sortir al carrer, dos milions i mig de catalans, que van anar a votar i van dir-hi la seva, t’esperaves més? Quin és el teu balanç d’això del 9-N?

O. J. Jo em pensava que hi aniria menys gent, a votar.

J. M. Menys, encara?

O. J. Menys gent perquè era complicat anar a votar, hi havia pocs llocs per votar, perquè molts llocs per votar eren a la perifèria, en llocs molt remots. A Sant Vicenç dels Horts només hi havia dos llocs per votar i tots dos dalt de les muntanyes, diguem-ne. Per tant, dos milions tres-cents mil o el que sigui és molta gent. I, per tant, jo estic confiat que ens en sortirem i que guanyarem. Però si no guanyem, què passarà? Que respectarem el resultat, com l’hem respectat sempre. Jo no sé si guanyarem d’aquí uns mesos o un any, però del que sí que estic segur és que acabarem guanyant perquè la realitat ens acabarà donant la raó a ulls de la majoria dels ciutadans de Catalunya. Jo tinc molta pressa perquè les coses vagin bé, però sobretot vull que vagin bé. Per tant, no tinc cap pressa per governar, jo el que vull és que el país se’n surti. Si això vol dir que governem d’aquí a tres mesos, doncs d’aquí a tres mesos. Que això vol dir que governem d’aquí a tres anys, d’aquí a tres anys. L’important no és tant si nosaltres governem com que puguem contribuir tant com sigui possible a fer que el país se’n surti. A mi em sembla que la manera en què hi puguem contribuir més és governant, però en tot cas això són els ciutadans que ho han de jutjar.

J. M. Vols contribuir, però et negues, per exemple, a fer una llista unitària. Segurament no tota la gent bona està a Esquerra ni tota la gent dolenta està a Podemos. Segurament hi ha gent que es pugui aprofitar d’altres partits. Per què et negues a fer una llista conjunta, unitària, si la unió és el que fa la força?

O. J. Bueno, la unió amb els bons i la unió amb els forts, perquè, és clar, una llista unitària amb persones o representants o líders d’uns partits que estan contaminats en molts casos de corrupció, de partits que han demostrat durant molts anys que no tenen sensibilitat social per ajudar la gent, fer una llista conjunta amb persones que no es mereixen la confiança de molts dels ciutadans que, en canvi, sí que confiarien en una de les parts, és com si jo digués per què Radio TeleTaxi no s’ajunta amb RAC1 i amb Catalunya Ràdio perquè, total, com que la unió fa la força, millor una emissora molt gran molt gran i no tantes de separades. Imagina’t, Justo, que algú et proposés una fusió de Radio TeleTaxi i Catalunya Ràdio. On està escrit que l’audiència de les dues emissores se sumaria? Tu creus que tots els teus oients passarien a escoltar Catalunya Ràdio, encara que tu els diguessis que ho fessin i encara que Mònica Terribas et deixés un espai al seu programa? No existeix la possibilitat que una part de l’audiència d’una i altra emissora es perdés i anés a parar a una altra oferta? Doncs és clar, depèn d’amb qui, i depèn de les condicions, i depèn per fer què. La unitat està bé si saps què vols fer i si estàs d’acord en allò que vols fer. Per tant, hi ha un pas previ: saber què volem fer, com ho volem fer, a quin ritme ho volem fer, això és molt important, i unir-te amb gent amb qui comparteixis no només un objectiu, sinó com es desenvolupa l’objectiu, perquè ja hem dit que la independència per ella mateixa no resol els problemes, sinó que és una oportunitat per resoldre’ls. Llavors com els resoldràs, amb quines polítiques? Ajudant més els hospitals, ajudant més les escoles, ajudant més no sé qui? Tot això és molt rellevant. En tot cas, nosaltres intentarem ajudar tant com puguem. I al final el país no es construeix amb una llista o amb dues o amb tres, sinó que es construeix també preservant la bona entesa amb el món empresarial, el món sindical… A vegades si vols ajuntar molt dos trossos petits, això implica que t’allunyes molt de molts altres trossos, i potser és millor intentar ajuntar menys a més gent que ajuntar molt a molts pocs.





Rajoy, Fainé i Oliu


Justo Molinero (J. M.) Quan va ser la darrera vegada que vas parlar amb el senyor Rajoy?

Oriol Junqueras (O. J.) No hi he parlat mai.

J. M. Mai? No l’has saludat mai?

O. J. No, no hem coincidit mai.

J. M. Si et reuneixes amb el senyor Isidre Fainé de ”la Caixa” o Josep Oliu de Banc Sabadell, amb aquestes persones de l’es­tablishment que dius que no volen que guanyi Esquerra Republicana, com et tracten?

O. J. Aquestes converses entren en l’àmbit d’una certa discreció, però amb aquests senyors sí que m’hi he trobat. No crec que sorprengui ningú que aquestes persones no vulguin que guanyem, però hi ha interès per les dues parts per sentir-nos i escoltar els arguments dels uns i dels altres. L’interès per part meva d’explicar-me el màxim de bé possible, i de deixar clar que nosaltres volem que a tots ens vagi bé i que volem que també els vagi bé a ells, però que això ha de ser compatible amb el fet que li vagi bé a la immensa majoria del país. A nosaltres ens sembla que és compatible, diguem-ne. Una de les coses que fa més mal al creixement econòmic és la desigualtat. Això no ho diu un partit de centreesquerra com Esquerra Republicana, això ho diu qualsevol professor d’economia de qualsevol universitat del món. L’excés de desigualtat malmet les possibilitats de creixement. I el que ens està passant en aquests moments, i les dues últimes dècades, és que hi ha una desigualtat creixent i aquesta desigualtat creixent fa que la gent no pugui consumir, i com que no pot consumir l’economia no tira, perquè les empreses no poden produir tant perquè les botigues no venen tant perquè la gent no pot comprar. I amb una mica més d’equilibri en la distribució de la renda, doncs hi hauria més creixement per a tothom. I això és una ob-vi-e-tat, aquí, als Estats Units i a Alemanya.

J. M. I quan parles amb ells, tenen la sensació que la independència és possible?

O. J. Estic segur que perceben que és possible i també són conscients que, al final, aquesta serà una decisió democràtica que prendran els ciutadans de Catalunya, i que ells estaran al costat d’aquesta voluntat democràtica dels ciutadans de Catalunya encara que això no evita que tinguin les seves preferències, siguin les que siguin. Però seran respectuosos amb la democràcia, de la mateixa manera que els ciutadans, i nosaltres en particular, seran respectuosos amb els seus interessos i el que sí que procurarem és que siguin uns interessos el màxim de compatibles possible amb els interessos de la majoria. Cal reconèixer que alguna d’aquestes entitats o empreses fan una feina rellevant, i és bo que hi siguin i que aquest país tingui empreses molt grans. I, al mateix temps, és bo que tot això sigui compatible amb els interessos de la majoria. Ja està.

J. M. Escolta, si mires les enquestes, els polítics més ben valorats a Catalunya últimament sou tu i en David Fernàndez, de la CUP. Això per a aquests empresaris o banquers no és el millor escenari, no?

O. J. Si l’establishment no és miop, i ens convé a tots que no ho sigui, segur que sabran entendre molts dels avantatges que es deriven del fet que això sigui així. Al final, que a la gent les coses li vagin bé també serà bo per a ells. I això és molt important que ho entenguin. Ells també depenen d’un negoci molt proper, d’un negoci al detall, que és el tracte amb els clients, els petits estalvis, les nòmines i les pensions. El millor que els pot passar és que aquests clients tinguin una nòmina. I, per tant, com tu dius, el que necessitem és que l’economia d’aquest país tiri, i ells també ho necessiten. Si ens adonem que el bé de la majoria és bo per a la majoria tots hi sortirem guanyant. Ells seran enormement pragmàtics, perquè tenen tendència a ser-ho, perquè en general ho són. De fet, les coses els han anat prou bé perquè ho han sigut i, per tant, els convé seguir-ho sent. I segur que tots tenim coses per aprendre d’algunes de les coses que ells fan.

J. M. T’has de posar en el lloc de l’altre. Si tu fossis el senyor Fainé, com veuries que Catalunya fos ara un Estat independent? Agafaries i t’enduries la seu de l’empresa a fora de Catalunya?

O. J. No. Jo crec que ho veuria com una oportunitat de ser una empresa molt important, de ser l’empresa més important d’un nou Estat, i això et dóna oportunitats de futur i és perfectament compatible amb tenir una posició preeminent en altres estats. De la mateixa manera que el [Banc] Santander té una posició rellevant al mercat britànic, o el Banc Bilbao Vizcaya té una posició important als Estats Units o el Deutsche Bank té una posició important en molts altres llocs. Estem en un món globalitzat i, per tant, les fronteres dels estats no condicionen el negoci bancari ni el negoci en general. És més, la possibilitat de tenir el teu headquarter [‘oficina central’] en una capital dóna oportunitats de futur. Jo intentaria convertir la realitat en una oportunitat.





Llàgrimes en antena


Oriol Junqueras (O. J.) En una entrevista a Catalunya Ràdio se’m va trencar la veu perquè estava parlant de gent que conec que està a l’atur des de fa cinc anys, de persones que no tenen cap prestació, tenen 45-50-55 anys, tenen al seu càrrec una família i no tenen cap ingrés. Quan penses en aquesta gent, que jo conec perquè són amics meus…

Justo Molinero (J. M.) Això et va anar molt bé. Se’t va trencar la veu, la gent es pensava que t’havies fotut a plorar, i tothom especulant quan tornaràs a plorar davant del micròfon. No crec que cap polític faci o digui res que no estigui prèviament pactat, pensat o escrit.

O. J. En aquest cas, no estava ni pensat ni escrit.

J. M. Jo no et vaig sentir, però m’ha dit la gent que et va anar molt bé perquè t’havies fotut a plorar.

O. J. En canvi, hi ha gent que ho critica perquè diuen que un polític no ho ha de fer.

J. M. La sensibilitat, allò que un polític no té. Tu l’has demostrat i ara resulta que dius que se’t va trencar la veu. Digues que et vas posar a plorar!

O. J. Hahahaha. No vaig plorar, se’m va trencar la veu, perquè, és clar, conec aquesta gent.

J. M. Això vol dir que és la primera vegada que has parlat dels problemes que té la gent?

O. J. Ah, no. Ho faig molt sovint, parlar dels problemes de la gent. Hi ha hagut un moment en què onze exalumnes meus d’una sola promoció estaven vivint al Japó, perquè aquí no tenien oportunitats.

J. M. Llavors a la ràdio no et vas fotre un fart de plorar?

O. J. Home! Un fart de plorar no! Però sí que ploro, és clar. Em sembla que està bé que la gent expressi sentiments de tant en tant. En tot cas, nosaltres tenim la voluntat d’intentar ser útils al país, i és evident que serem més útils si tenim més eines. La nostra voluntat és governar perquè la nostra voluntat és ajudar. És evident que pots ajudar més i tens més instruments si governes.

J. M. Hi ha una consellera de la Generalitat que diu que Espanya vol fotre fora Catalunya, i jo el que tinc entès és que és ella que vol marxar d’Espanya. Per què es queixa que Espanya la vol fotre fora? No ho entenc, això de ploriquejar… Jo el que no vull és que siguis un ploramiques!

O. J. Val, d’acord, d’acord.

J. M. No vull que siguis un ploramiques, i si arriba el moment que puguis donar un cop de puny a la taula i dir «escolta, anirem per aquí». Perquè tu saps bé que la gent sortirà al carrer i et preguntaran pel problema que tenim… I tu hauries d’arribar a dir «si jo arribo a manar un dia vosaltres no haureu de marxar a fora per trobar oportunitats».

O. J. No, jo el que puc dir és que intentaré fer-ho.

J. M. Crec que a vegades s’ha de donar un cop de puny a la taula, i has de dir «jo faré», no «jo intentaré». Com Hollande, que diu que abaixarà impostos i l’atur fins a les eleccions. I si governes has de dir «faré això, i si al cap d’un any no puc complir aquesta promesa poseu-ne un altre que jo me’n vaig».

O. J. Això està bé, t’ho compro. O sigui, jo puc dir en la pròxima campanya electoral, sigui quan sigui, que si guanyo faré la independència i si no me’n surto me’n vaig a casa meva.

J. M. Tu ets un polític que no menteixes. No has canviat de jaqueta. Ets el que eres, i continuaràs sent el que ets. Per tant, qui et vulgui que et compri. Em sembla perfecte que diguis això. El que no és possible és que a en Pujol o en Mas —abans de ser president, perquè des que ho és li costa més de venir a la meva ràdio— no els havia sentit dir mai la paraula independència. Ara, nen, la sento cada dia 70.000 vegades. Em sembla que no és normal.

O. J. Tampoc la diu gaire, la paraula.

J. M. Llavors aquests dies què hem fet? Votant el 9-N. Hem fet el paripé? O ho hem fet perquè ens ho ha manat en Junqueras? En Mas ha dit que ell era el responsable d’això, per tant ara tenim un nou independentista. En Mas s’ha fet, no ho era. Ha volgut fer-se el líder d’això.





La imatge sí que importa


Justo Molinero (J. M.) Això, Oriol, és una cosa que has de canviar perquè la gent quan et veu diu «i aquest ens ha de manar?» Sí, tu fas olor d’ovella, però fins i tot quan la gent et mira per la televisió. A veure si m’entens, ho dic de bon rotllo. Aquesta imatge l’has de canviar perquè la gent vol un tio una mica més…

Oriol Junqueras (O. J.) Sí?

J. M. Ja sé que el hábito no hace al monje però tu tens una imatge, ben guanyada, que ets l’hòstia, però la gent diu «aquest?», o sigui tu ets el de Podemos amb 45 anys, però el de Podemos.

O. J. Potser no està malament això, no?

J. M. Home, si aquestes són les teves aspiracions només t’has de deixar la coleta i ja està.

O. J. La pinta de Podemos està bé i…

J. M. Home, jo no he vist mai en cap reunió de líders europeus un tio amb la camisa per fora i tal… Tu ja m’entens el que et vull dir. Tu has d’estar més presentable, això no m’ho estic inventant jo. A mi m’agrada anar amb corbata, i no passa res. Però jo sempre he entès que el meu governant, el meu mandatari, el que mana al meu país, ha d’anar una mica tal, però a partir d’aquí, escolta, fes el que vulguis, tio.

O. J. Segurament faré el que vulgui, però en tot cas tindré en compte el teu consell.

J. M. Tu mateix t’ho veus, i la teva dona t’ho ha de dir, en el moment en què et poses l’americana canvies totalment.

O. J. Procuro anar amb americana quan toca. Per exemple, al Parlament molt sovint vaig sense americana. Jo crec que és bo, no passa res. Quan toca americana, ja ens la posem. Quan hem de saludar algú, ens posem l’americana i saludem.

J. M. Moltes vegades et veuen i pensen «si aquest tio és el que mana a Catalunya, estem arreglats».

O. J. Però, en canvi, hi ha gent que diu que això està molt bé.

J. M. El que no té un duro, però el que ha de posar els diners, el que se’ls ha de jugar, normalment va bé. Escolta, vés com vulguis, però no diguis a ningú que vas amb un Clio de tretze anys, perquè si no t’has canviat de cotxe és perquè no t’ha donat la gana. No vinguis ara com si això fos un plus, perquè el Govern ara vol treure aquests cotxes del mig només perquè van contaminant.

O. J. Si el Govern considera que contamina massa, ja m’avisarà. Però jo crec que no ens hem de preocupar gaire d’aquestes coses. No ho sé.

J. M. Perquè la gent que està fabricant Renaults diran «si tots els clients fossin igual que el senyor Junqueras, passaríem gana tots». Gasta’t els diners, home!

O. J. És que fan molt bé els cotxes!

J. M. Fes gasto, que hi hagi moviment.

O. J. Val, però ja ho fem amb altres coses, en altres àmbits… Mira, la conclusió a què arribo és que la gent ha de ser normal i ha de fer coses normals, i el valor d’un possible dirigent està en allò que sap i allò que sap explicar, i no en si porta corbata o no, tot i que a vegades en porto. Per exemple, quan parlo amb ambaixadors i representants de Governs estrangers, doncs, no sempre porto corbata, però en canvi ells agraeixen, ostres, que parlem clar, que el que els expliquem ho consideren rellevant… L’altre dia un ambaixador em deia «és que ets l’únic polític que quan hi parlo em fa dibuixos, em dóna un paper amb dades, es preocupa per allò que a mi m’interessa realment i es preocupa d’explicar-m’ho». Jo crec que això és molt rellevant. Al final aquesta persona se’n va a parlar amb el seu cap de Govern, i més important que si porto corbata o no és si allò que li hem explicat conté una dada rellevant o un exemple útil. Crec que això és molt més important.

J. M. Però una cosa és el que diu aquest senyor, que també ho dic jo, que a la distància curta guanyes molt, però no pots estar donant mans a tothom. Tu fes el que vulguis, però segurament el primer cop que va venir aquell senyor devia pensar «a veure si aquest no em fot la cartera».

O. J. Hahahaha.

J. M. Després surt content i pensa «hòstia, en la distància curta guanya molt». A vegades s’ha d’aparentar.

O. J. D’acord, però potser ja està bé que diguin «hòstia, hòstia, qui és aquest?» Potser és la millor estratègia de màrqueting, sorprendre’ls.

J. M. Sorprens, però vigila que no suspenguis.

O. J. No, home, no.

J. M. No t’hi veig anant a demanar al president del BBVA que Catalunya necessita finançament amb una camisa i tal, perquè l’altre dirà «escolti, no tinc temps».

O. J. Si aquest fos el cas, ja ens posaríem una corbata. Si aquest fos el cas… No ho sé.

J. M. Per cert, la revista americana Foreign Policy acaba de dir que ets un dels personatges més influents del món.

O. J. Està bé, no? Prefereixo que em considerin de les cent persones més influents del món que no una de les cent persones més ben vestides del món. De ben vestits, poden haver-n’hi molts, però d’influents no tants. Potser és compatible una cosa amb l’altra i, per tant, a partir d’ara intentaré anar amb més corbates.

J. M. A veure si aprens alguna cosa del que fa Duran i Lleida. No tot, eh.

O. J. [Riu.] És que no m’ho podria pagar.





Exercir el lideratge


Oriol Junqueras (O. J.) Tu com exerceixes el lideratge, Justo?

Justo Molinero (J. M.) Qui hagi treballat en qualsevol negoci ho sap. Has de ser el primer d’arribar i l’últim de marxar. Sempre al peu del canó. Siguis polític o una altra cosa. I has de ser conseqüent en tot allò que dius. Si arriba el moment que et compromets a fer una cosa i no ho compleixes, has de ser conseqüent. Encara tenim polítics al nostre país que no saben ni enviar un missatge de text de mòbil. Com és possible? Amb qui poden parlar aquesta gent? Tot ha canviat. Res és com era abans.

O. J. Hi ha gent que lidera perquè té molta capacitat intel·lectual i la gent li ho reconeix i la converteix en el seu líder. El lideratge el tens perquè la gent te l’atribueix. Hi ha gent, en canvi, que té lideratge perquè emocionalment és molt capaç de dirigir grups i entusiasmar-los. Potser no destaca per la capacitat intel·lectual, sinó per la capacitat emocional. Es diu que hi ha lideratges freds i lideratges calents. Hi ha lideratges que són molt individualistes. D’altres són molt participatius perquè comparteixen molt. Hi ha entrenadors de futbol, per posar un exemple conegut, que diuen «jo, jo, jo» i d’altres que parlen de «nosaltres, l’equip». La política ha estat els últims anys molt caracteritzada per lideratges freds, molt individuals, molt durs i de «jo ho sé tot i ho faré tot». En canvi, és possible que el que convingui en temps complexos, de realitats molt fluides i diverses, sigui un altre tipus de lideratge, més compartit, en equip, integrador i inclusiu. Però al final això ho decidirà la gent, si prefereix un tipus de lideratge o un altre.

J. M. I el teu lideratge com és?

O. J. Intento no dir «faré això», sinó «intentarem fer això». És inconscient, és fruit del caràcter, de la formació.

J. M. Tu de qui t’envoltes? Com t’assessoren? Com prens les decisions?

O. J. La presa de decisions depèn sovint de les urgències. A vegades prens les decisions en equip després d’haver-ho treballat molt, i a vegades molt en solitari perquè corren molta pressa. De qui m’envolto? Últimament a Esquerra Republicana els candidats són gent que està acostumada a parlar, perquè són professors, per exemple. L’Alfred Bosch, candidat a les eleccions espanyoles i a l’Ajuntament de Barcelona. En Josep Maria Terricabras o jo mateix. En canvi, al nostre costat hi ha advocats, com la Marta Rovira. I és molt difícil entendre Esquerra Republicana sense la figura de la Marta Rovira i dels seus coneixements tècnics. A la maquinària del partit, a l’organització, hi ha enginyers, com en Lluís Salvadó, la gent que està al gabinet… És una bona combinació de gent que està acostumada a parlar en públic, gent que té molts coneixements en l’àmbit del dret o l’economia, que són imprescindibles, i després gent que té una estructura i formació molt encarrilada a fer les coses més concretes. És un bon model de fer equip en política. Després, en un mitjà de comunicació, serà diferent i tu, Justo, tens vocació de parlar en públic, ho fas molt bé, i segurament necessites al teu voltant gent que et complementi i porti temes financers, de la publicitat, l’administració… No hi ha ningú que sigui prou bo i tingui prou temps i la capacitat per fer-ho tot a la vida. Quan has de fer una cosa molt gran, és inevitable que tinguis molta gent al teu voltant, i com més gran és la cosa més equip necessites.

J. M. A mi tot això em sembla bé. Has de saber envoltar-te d’un bon equip, però tu ets el líder, i ets la cara visible davant la gent. Si, a més, els teus ministres, consellers o directors generals estan acostumats a parlar davant de la gent, collonut. Tu ets un home llegit i estudiat, un professor magnífic, un tio honrat, tot això que abans no es tenia en compte i ara té molt de valor, i véns de la política municipal, de baix, de trepitjar el carrer. Tots els polítics haurien de passar com a mínim uns anys per una alcaldia, tenint la responsabilitat que la gent t’aturi pel carrer i et diguin «escolti, alcalde». En canvi, arribar a un càrrec sense saber d’on arribes fa que la gent sospiti de la teva credibilitat com a polític. S’han de canviar les normes per evitar algunes actituds que no s’haurien de permetre.

O. J. Tots els dirigents d’Esquerra Republicana, tots, han tingut una vida professional d’èxit a banda de la política, i tots estan en política en aquests moments però vénen d’altres àmbits de la vida en els quals han fet les coses bé. Mentre que, en canvi, hi ha dirigents d’altres partits que mai han treballat de res que no sigui dins del seu partit. No han hagut de guanyar mai una nòmina fora del partit, no els han faltat mai els diners per arribar a final de mes… Això fa que et faltin unes certes virtuts, un cert entrenament. És bo que la política sigui una experiència que pot ser més o menys llarga, però no pot ser eterna. No és bo que la gent estigui en política des dels setze anys i que mai hagi fet res més i que es jubili amb setanta anys sense haver sortit mai de la política. Té un efecte perniciós.

J. M. El teu equip, doncs, està preparat per al que pugui venir?

O. J. Esquerra Republicana té un grup parlamentari relativament jove, per sota dels quaranta anys, i al mateix temps és el grup parlamentari percentualment amb més alcaldes de tot el Parlament. Molts dels nostres diputats tenen aquesta experiència. Hi ha l’alcalde de Caldes de Montbui, de Moià, de Sant Vicenç dels Horts, de Sarrià de Ter, de l’Albagés, de Montblanc i després l’exalcalde d’Alcanar, de Guissona, de Palafrugell… Això, amb gent que té 37-39-42 o 45 anys com jo, és una experiència interessant. És gent amb experiència en gestió i en l’àmbit de l’Administració pública. Per exemple, la Marta Rovira [secretària general d’ERC] va tenir responsabilitats tècniques en una etapa de govern. I sí, és molt jove, però és gent molt preparada.

J. M. Els que jo conec d’Esquerra Republicana són gent preparada, és veritat. No vénen a la política per aprofitar-se’n. Són persones que podrien deixar demà la política i començar a treballar. Per tant, això no em fa por. Se’ls ha d’agrair que, estant preparats, vulguin fer alguna cosa pel seu país durant un temps. Hi estic molt d’acord. Tu ets una persona molt rancuniosa? Qui te la fa te la paga?

O. J. Ostres, no especialment. En tot cas, és bo tenir memòria. [Riu.] És bo tenir les coses presents, però no t’has de deixar condicionar. No és l’únic element que ha de condicionar les teves decisions, però és rellevant. És molt difícil construir el futur d’un país si no hi ha la base de la confiança en què l’altre actua amb bona voluntat respecte al país. Jo sóc independentista, d’esquerres i moltes altres coses, però abans que tot això sóc un demòcrata convençut i abans d’això sóc una bona persona que intenta que la gent visqui millor, i això és molt més important que ser polític, independentista o d’esquerres o de centre. El fonament del comportament de les persones a la vida, en tots els àmbits, hauria de ser que actuen de bona fe en l’intent d’ajudar els altres perquè visquin millor. Crec que si hi ha aquest fonament, tot és possible i tot és legítim i es pot construir. I si no és sobre aquest fonament res no serà durable ni sòlid ni valdrà la pena, perquè construir el futur d’un país sobre l’egoisme, els interessos, les mentides… això fa que el país no s’aguanti. Ho diu l’Evangeli de Lluc [6,48]. S’assembla a un home que construïa una casa: va cavar i va enfondir fins que va assentar el fonament sobre roca. Quan va venir la inundació, el riu va envestir contra aquella casa, però no la va poder somoure, perquè estava ben edificada. Quina és la roca més sòlida en els humans? Doncs la bona voluntat respecte als altres, l’amor al proïsme, l’amor a la gent que tens a prop, l’amor a tothom i la voluntat d’ajudar tothom. Aquesta és la roca més sòlida en la vida de qualsevol persona, i també en la política.

J. M. A mi m’agradaria que diguessis que en el moment que siguis president de la República Catalana o d’un país independent, en aquell moment posaràs els marcadors a zero i ja veurem qui es va movent, però amb els marcadors a zero, no com un tio rancuniós.

O. J. Jo crec que el marcador a zero el podem posar moltes vegades a la vida. El que passa és que una cosa és posar el marcador a zero i l’altra és que és evident que és més fàcil confiar i construir coses amb aquells que actuen amb la mateixa bona fe i bona voluntat d’ajudar, diguem-ne. No pots ignorar el fet que els altres actuen de bona fe o de mala fe respecte a la gent, no respecte a tu.

J. M. Però t’hi veus com a president de la Generalitat, ja? O no?

O. J. Sí, sí. Jo el que estic convençut és que nosaltres tenim un equip molt bo i aquest equip farà bo el seu candidat. Per tant, no em faltarà l’ajuda necessària per fer-ho bé. I no són tant les meves virtuts com les virtuts de tota la gent que està compromesa perquè això surti bé. Jo intentaré posar-hi veu.

J. M. Enveges alguna cosa al president Mas?

O. J. Té virtuts evidents, capacitats evidents i habilitats evidents. Genera confiança en determinats sectors de la societat i és evident que en aquells sectors de la societat jo aquesta confiança no la genero, això és una evidència. S’explica bé. Això se li ha de reconèixer. I segurament també és veritat que hi ha àmbits de la societat en els quals jo genero confiança i ell no. També. I això, en ell mateix, no és ni bo ni dolent, senzillament és l’evidència que el país és variat, que el país és divers i que no hi ha una sola fórmula que serveixi exactament a tot arreu. I llavors què passarà? Doncs que estarem davant d’un panorama plural. Si això és el que decideixen els ciutadans, això serà el que nosaltres tindrem la responsabilitat d’administrar.

J. M. T’acompanya un equip capaç de tirar endavant el país o no?

O. J. Sí, segur que sí. En l’equip que envolta Esquerra Republicana, i on no només hi ha gent d’Esquerra Republicana perquè hi haurà altra gent de fora, cadascú té virtuts superiors a les que jo tinc. I segurament la meva habilitat en aquest moment és intentar posar veu a un projecte que és un projecte col·lectiu, però jo no sóc el que en sé més ni d’economia ni de política ni de sanitat perquè sempre hi ha algú que en sap més de sanitat i d’educació i de no sé què. Jo el que haig de fer és intentar coordinar i posar veu a aquest equip.

J. M. Però quin és el teu equip de confiança? Amb qui prens les decisions? Què t’ajuda a manar o decidir les coses?

O. J. M’agrada tenir l’opinió i el consell de moltes persones. Crec que tinc un entorn flexible i permeable, que em permet recollir les impressions que van més enllà d’un cercle estable que tindria els perills de quedar-se desconnectat de la realitat. Per a mi això és molt important. De fet, sempre pregunto a la gent què pensa de les coses que fem, dels plans de futur, dels problemes que hem de solucionar. És molt útil copsar la impressió que té la caixera del supermercat, la mestra de la guarderia del meu fill, la peixatera o el carter. Aquest contacte amb la realitat és clau per a mi. Després, evidentment, tinc un entorn més proper amb qui finalment prenem les decisions, que inclou fonamentalment les persones de la direcció d’Esquerra i, especialment la Marta Rovira, la secretària general del partit. Però, en tot cas, procuro escoltar i deixar-me ajudar en cada qüestió per aquelles persones que sé que són bones en aquell assumpte concret. Jo no sé de tot, i de fet, en totes les coses hi ha persones que en saben molt més que jo. Per això, en funció de cada situació, de cada tema que hem d’abordar, procuro deixar-me ajudar pels que més saben d’aquella qüestió particular. Si sempre fóssim els mateixos decidint sobre tot segurament ens equivocaríem molt més del que ho fem ara. I a tu, qui t’ajuda? Quin és el teu equip de confiança?

J. M. Com tu saps ningú consolida un projecte del tipus que sigui si no té la sort i l’encert d’envoltar-se d’un equip humà en qui pugui dipositar la confiança. El negoci audiovisual necessita equips humans que coneguin molt bé els diversos factors que hi intervenen. En una societat que no s’atura amb els canvis tecnològics, socials i econòmics, la comunicació esdevé un sector una mica histèric. La gent que ens hi dediquem hem d’estar curats d’espants i, fins i tot, una mica tocats de l’ala, si m’apures.

Des de diferents facetes, el nucli dur en què diposito la confiança el formen el José Luis Rouco, el Manuel Valdés, el Miquel Miralles, la Clara Álvarez, el Joan Carles Gil i molts més que fan que el nostre grup, el Grup TeleTaxi, es mantingui en un sector que, com el conjunt de la societat, viu una de les crisis més severes i prolongades.





Cop de puny a la taula


Oriol Junqueras (O. J.) Amb quins polítics t’entens millor?

Justo Molinero (J. M.) Jo tinc amics de tots els colors polítics. Alguns que han passat per la presó i d’altres que possiblement hi entrin. Ho he viscut molt de prop a Santa Coloma de Gramenet. Em va sorprendre molt perquè en Bartu Muñoz, aleshores alcalde del PSC, no té cap necessitat de robar. Té molts diners. A Villanueva, l’alcalde no ha treballat a la política i ara li ha tocat una mala època per estar en un ajuntament. Igual que tu, Oriol, si et toca presidir el país ho tindràs molt complicat. Jo t’aconsello que siguis honest, que ja ho ets, i que parlis fort i clar. Sovint et falta fotre un cop de puny a la taula, i ho saps.

O. J. És la segona vegada que em dónes aquest consell. El primer cop que me’l vas donar et vaig fer cas. Recordes?

J. M. Al programa .CAT de TV3.

O. J. Exacte, exacte. Algú va posar en dubte la meva professionalitat i vaig dir «escolti, amb la meva honestedat professional no hi juga ningú». Al final, la meva vida es fonamenta en la confiança que em tenen els alumnes quan dono classe, o que tenen els ciutadans quan ens confien que gestionem, perquè si no tinguessin confiança no tindria cap sentit. Hi ha coses que són molt sagrades, i crec que l’esforç professional de la gent és molt important.

J. M. Aquests dies han dit de tu que estaves malhumorat. Anaves amunt i després del 9-N has baixat, però t’has quedat agafat, eh. Et veiem saludant en Mas, o sigui que de tant en tant parleu, i la teva desaparició segurament s’entén perquè uns estan acostumats a vendre el que fan i d’altres sou més de fer el que creieu que cal fer. Aquesta és la diferència, i per això a vegades et dic que has de donar un cop de puny sobre la taula.

O. J. Jo tinc la sensació que no hem desaparegut, perquè aquests dies hem estat a molts llocs. A RAC1, 8tv… a molts llocs. El que sí que hi ha és que tot l’aparell mediàtic que envolta el Govern té un objectiu molt clar, que és desgastar Esquerra Republicana i frenar la possibilitat que algun dia, i no cal que sigui ara, hi hagi una alternativa de Govern a Catalunya que parli de qüestions com la justícia social, les empreses, les escoles i de lluita contra la corrupció. I això no els agrada. No estan còmodes parlant d’escoles i d’hospitals o de lluita contra la corrupció.

J. M. Estàs dient que mitjans i professionals que fins ara et reien les gràcies ara disparen contra tu perquè ets una amenaça a les enquestes?

O. J. Segur, és així. Mentre creuen que pots col·laborar en la defensa d’allò que a ells els convé, doncs et donen espai, però quan creuen que el que defenses distorsiona el que ells volen que sigui la visió de la realitat doncs procuren posar-te totes les dificultats que poden. Com que en aquest moment parlant dels nostres temes no se senten còmodes, no volen que ningú en parli. Tendeixen a tancar-te els camins, però crec que nosaltres parlem de les preocupacions de molta gent i que el camí l’acabarem construint. És evident que seria més fàcil que no ens posessin obstacles, però a mesura que te’ls posen i els superes també aprens més coses i t’entrenes més.

J. M. Tu dius que vas anar a RAC1 i 8tv, però ni aquesta gent us estima ni aquesta gent està per vosaltres. Fins i tot, no traslladen el missatge que tu estàs donant. Quan tu has vingut a Radio TeleTaxi, ets com ets. Jo explico a la gent que quan vaig venir a veure el pregó de Sant Vicenç dels Horts, et vas presentar amb el nen a coll. Com que fas de pare, portes el fill si tens algun acte com a alcalde i això la gent ho entén i la gent t’estima. L’experiència d’alcalde és molt important.

O. J. En el moment actual no hi ha recursos, hi ha menys ingressos que mai, has de fer front a més despeses que mai, hi ha serveis que feien altres administracions i que si ara no els fa l’Ajuntament no els fa ningú, en l’àmbit dels serveis socials, de les escoles, perquè les obres d’ampliació i millora que abans depenien de la Generalitat ara no les fa, la contractació de monitors per a estudi assistit dels nens que acaben l’horari escolar i no poden anar a casa seva i es queden a l’escola a fer els deures, mantenir les biblioteques obertes a les escoles, els patis escolars perquè els nens puguin fer activitats extraescolars perquè no tenen diners per fer-les enlloc més, preocupar-te dels joves de tercer i quart d’ESO que estan a punt de deixar els estudis i buscar-los alternatives perquè puguin acabar els estudis amb projectes d’Aula Oberta, amb programes de transició Escola-Treball, amb programes de qualificació, preocupar-te de signar convenis entre instituts i la Universitat Politècnica per ajudar els alumnes perquè puguin acabar sent enginyers, tot això, que és el dia a dia, que és preocupar-te de la gent i dels que estan en una situació més complicada, intentar que hi hagi oportunitats per a tothom, és vital per a tota aquesta gent i importantíssim per a un mateix en el sentit que et prepara per afrontar reptes que són complexos.

J. M. A l’Ajuntament no governes sol, oi? Tens un pacte amb Iniciativa i Convergència.

O. J. El pacte funciona molt bé, i l’únic que puc fer és expressar agraïment als socis perquè molts cops ho fan millor que nosaltres mateixos. Quan es va formalitzar aquest pacte era molt estrany, només tenia antecedents a Cerdanyola del Vallès, Molins de Rei i Sant Feliu de Llobregat. En aquell moment tots aquests pactes havien caigut. Anteriorment jo havia estat diputat al Parlament Europeu, i allà ens enteníem molt bé amb Ramon Tremosa, de CiU, i Raül Romeva, d’ICV. Hi havia moltes coses que podíem compartir per qüestió generacional i també d’actitud davant de la vida, així com aspectes de defensa dels interessos de Catalunya. Aquest país s’ha de fer amb grans majories, de manera transversal, i cal intentar sumar amb gent que ve de la tradició del PSUC, democratacristiana, socialista, republicana o liberal. El país l’hem de construir entre molts, i si pot ser que siguin variats millor que no pas molts del mateix color. La pluralitat ens enriqueix a tots, ens obliga a tots a estar més atents a les necessitats de cadascú, fa que no estiguis només pendent de la gent que s’assembla a tu i del teu entorn…





‘El puto jefe’


Justo Molinero (J. M.) Tu ets molt jove, i ara et ve un pes al damunt que no sé si t’esperaves. Has arribat a Esquerra Republicana fa quatre dies i ja ets el puto jefe, i això no ho discuteix ningú. Pensaves que això aniria tan de pressa, fins al punt d’assumir responsabilitats com a cap del país?

Oriol Junqueras (O. J.) No sé si es concretarà això, però sí que és cert que ha anat ràpid. Jo recordo que en les eleccions catalanes del 25 de novembre del 2012, semblava que el president Mas arrasaria perquè hi havia enquestes que li donaven 80 diputats, i al final en va fer 50. A nosaltres, que en aquella època només en teníem 10, ens en donaven poc més de 10. Recordo que deia als meus companys que podíem ser segona força i havíem d’intentar-ho ser. I les primeres vegades que ho deia em miraven amb cara de «pobre nano, no en té ni idea». Al final vam ser segona força. Les sensacions eren molt bones, al carrer i parlant amb la gent. Els mitjans diuen el que diuen i les enquestes diuen el que els fan dir, però és molt important la sensació que la gent et transmet a tu. Nosaltres intentem explicar-nos bé i clar, i no tenim pressa per nosaltres mateixos. Si aquestes eleccions les guanyem intentarem assumir les responsabilitats que ens toca, i si no guanyem seguirem treballant per ajudar tant com puguem i potser algun dia guanyarem. No tenim una urgència personal ni de partit. En tot cas, tenim moltes ganes d’ajudar la gent d’aquest país.

J. M. Però t’havies pensat que aniria tan de pressa, això?

O. J. No. Jo vaig ser militant d’Esquerra Republicana la primavera del 2011, i president del partit el 17 de setembre del 2011. Va anar molt ràpid, i un any després, que ningú no s’ho esperava, hi va haver eleccions. Allà vam ser segona força, i tampoc ningú no s’ho esperava. Ha anat molt ràpid, i tampoc no ens esperàvem que potser hi hagi eleccions dos anys després una altra vegada.

J. M. I ara que t’has ficat en un camí sense sortida, «o camina o revienta», no et fa por?

O. J. No, a per totes!

J. M. Per molta formació que tinguis, no estaves preparat per a una responsabilitat de tal magnitud, oi?

O. J. No em fa gens de por, perquè tinc la sensació que som molts que assumirem aquesta responsabilitat.

J. M. Però el que està al capdavant ets tu. Jo quan veig en Mas cada cop el veig més ajupit.

O. J. A mi l’única cosa que em fa por és no saber merèixer la confiança de la gent. Que el país no se’n surti, també em fa por. Que l’economia no s’aixequi, també em fa por. Però assumir les responsabilitats d’intentar ajudar no em fa por, perquè nosaltres ho farem tan bé com sabrem i crec que ho farem bé. Si tinguéssim totes les eines que volem tenir, ho farem encara millor. Si no les tenim, serà molt difícil però ho intentarem. Després, d’aquí a un temps, no sé quan, me’n tornaré a la meva feina d’on provenia. Quan vaig plegar d’Europa el 2012 què vaig fer? Vaig tornar a la meva feina, i vaig fer classes a la universitat a explicar història del Japó. Si el 2012 no s’haguessin avançat les eleccions, ara encara estaria fent classes a la universitat i no seria diputat al Parlament.

J. M. Ideològicament, com et definiries? D’esquerres, de centre, liberal?

O. J. Des d’una perspectiva històrica, he begut de diferents influències. Del republicanisme històric, del radicalisme democràtic, del liberalisme emprenedor, del cooperativisme agrari, del sindicalisme anarquista o del cristianisme social. Actualment a Europa, els meus referents són des dels verds alemanys i francesos fins a gran part dels libdem britànics d’origen laborista, passant pels liberals d’esquerra del D66 holandès, per part del liberalisme i del cristianisme socials de l’NVA flamenca o pel compromís cívic del Bloco d’Esquerda portuguès. Em sento molt identificat amb els projectes de centreesquerra ampli i transformador que representa l’Scottish National Party, el Plaid Cymru de Gal·les i el Parti Québécois. I, històricament, també tinc com a referent l’SPD, el Partit Socialdemòcrata Alemany. De fet, en la defensa de les llibertats fonamentals i dels drets civils coincideixo amb els liberals. Entre altres raons, perquè comparteixo amb ells, i també amb la nostra millor tradició anarquista, una profunda desconfiança davant dels excessos estatistes. En l’àmbit econòmic, em reconec en el liberalisme d’esquerres anglosaxó i en l’estat del benestar socialdemòcrata escandinau i alemany, que garanteix la imprescindible igualtat d’oportunitats. En l’àmbit social, confio en l’economia social i el tercer sector, com a espai de trobada entre la garantia pública i l’emprenedoria privada, que tan bé entronca amb l’herència cultural i assistencial de les nostres mutualitats, de les nostres cooperatives agràries i de consum, dels nostres ateneus republicans i llibertaris i, fins i tot, de les nostres caixes d’estalvis. En definitiva, sóc fruit de diverses síntesis, plurals, elàstiques i en una redefinició permanent. I culturalment, estic entre l’humanisme cristià i el republicanisme d’arrel il·lustrada i romàntica. Políticament? Entre el liberalisme clàssic i el radicalisme democràtic. Econòmicament? Entre el liberalisme d’esquerres i la socialdemocràcia. I, socialment, entre la justícia social i l’esperit revolucionari. Tu, Justo, com et defineixes ideològicament?

J. M. Bàsicament com un amant de la llibertat, de tots i de cadascú. Llibertat d’expressar en tot moment allò que pensem, llibertat per conquerir, en condicions d’igualtat, els objectius que ens fixem a la vida. Llibertat per triar lliurement qui i com ens ha de governar. Llibertat per votar el que calgui quan calgui. La història ens demostra que mani la dreta o mani l’esquerra tots acaben tendint a convertir l’Estat, la Generalitat o l’Ajuntament en un instrument procurador de privilegis per a uns quants, procurant la millora econòmica dels de sempre. Això ha produït una resposta espontània en forma de noves alternatives polítiques que pretenen entrar a sac per acabar amb allò que denominen la casta, encara que a algunes se’ls vegi la caspa d’uns plantejaments antics. Temo que en el futur la proliferació de noves formacions polítiques, lícites totes elles, i el manteniment de les de sempre, condueixi a uns resultats electorals, en tots els àmbits de l’Administració, que dificultin que hi hagi governs estables.





I si envien els tancs?


Justo Molinero (J. M.) Tu imagina’t que guanyes les eleccions, agafes la bandera republicana, la penges al balcó del Palau de la Generalitat i en Rajoy envia els tancs sense pagar peatges. En algun somni teu, tens en compte aquesta pel·lícula?

Oriol Junqueras (O. J.) No, perquè l’Estat espanyol no es pot permetre el luxe de fer aquest tipus de coses perquè no les pot pagar. La prima de risc del deute públic espanyol se n’aniria a l’estratosfera. Per tant, serien els mateixos companys de Govern del PP i tothom que li diria «però tu què fas?».

J. M. Però tu la teva part sí que la faries?

O. J. Jo si tingués majoria absoluta per fer-ho, sí que ho faria. Sense la força democràtica no ho faria. Si no tenim prou vots no ho faré.

J. M. I com quedarien les relacions amb Espanya?

O. J. Millor que mai, perquè serien entre iguals.

J. M. Però si no t’hi parles, amb en Rajoy!

O. J. A partir d’aquell dia ens hi parlaríem perquè ell ho necessitaria. És a dir, la negociació amb l’Estat espanyol només serà possible en el moment que sigui una negociació entre iguals, perquè si no, com que no tenen cap necessitat de parlar amb tu, no hi parlen. Hi ha famílies que quan es porten millor és quan els fills ja viuen en una altra casa. Les relacions seran millor que mai el dia que siguin entre iguals. El Govern espanyol tindrà la necessitat de parlar amb nosaltres, i nosaltres tindrem la força de parlar per primera vegada en condicions. Per tant, ens entendrem.

J. M. Et demanaran que signis el contracte del que deurem, d’un 20% del total. El signaries?

O. J. D’entrada no, perquè només hem d’assumir la part de la despesa efectiva que ha fet l’Estat a Catalunya els últims 25 anys. I quin percentatge és? És un 9%. Existeix la doctrina dels Acords de Dayton, que diu que els estats nous han d’assumir del deute públic de l’Estat del qual se separen la part que correspon a la despesa efectiva que l’Estat ha fet en aquell territori. Com que la despesa efectiva que l’Estat espanyol ha fet a Catalunya és molt petita, nosaltres diríem que hem d’assumir el que diu la comunitat internacional. I com que el Govern espanyol segurament no hi estaria d’acord, hi hauria una negociació. Serà la primera vegada a la història que hi haurà una negociació de veritat. Fins ara el que hi ha hagut és un fer veure que negocies però que sempre s’acaba amb un trágala.

J. M. I la gent gran d’aquest país que es pensa que no cobrarà la pensió? Aquesta gent pot estar tranquil·la?

O. J. Jo estic segur que cobraran perquè les pensions no es paguen dels diners que tu has pagat mentre treballaves, sinó que te la paga qui està treballant ara. No és que es guardin els diners que tu has pagat en un racó i el dia que et jubiles els treuen del racó i te’ls van donant. El que tu has pagat mentre has treballat servia per pagar els jubilats d’aquell moment, i el que tu cobraràs quan et jubilis serà el que pagaran els treballadors d’aquell moment. Com que a Catalunya, més o menys, hi ha tres persones actives per cada beneficiari de la Seguretat Social, per cada jubilat, per entendre’ns, i al conjunt de l’Estat espanyol hi ha només dos treballadors per cada jubilat, és més fàcil que la futura República pagui les pensions que no que les pagui el Regne d’Espanya. El fons de reserva de la Seguretat Social ja no existeix, està tot invertit en deute públic espanyol. Per tant, crec que ens en sortirem millor si ho fem nosaltres.





Tenir feina: qüestió d’Estat


Justo Molinero (J. M.) Aquí ens hem de mullar tots. Tu, que segurament seràs un home que d’aquí a no gaire tindràs obligacions, i jo com a persona del carrer… Si sortíssim al carrer a preguntar a la gent quina és la seva principal preocupació, quina seria?

Oriol Junqueras (O. J.) La feina. Trobar feina. I els que tenen feina, el salari.

J. M. Imagina’t que demà arribes a ser president de la Generalitat, què faries per arreglar-ho?

O. J. Poso algun exemple de Sant Vicenç dels Horts. Aquí l’Ajuntament ajuda els nostres estudiants de secundària, de tercer i quart d’ESO, a trobar feina, acabar el currículum escolar i completar-lo amb pràctiques en empreses. Tenim un conveni amb la Universitat Politècnica per buscar que alguns dels nostres alumnes de secundària acabin convertint-se en enginyers. Aquestes coses ajuden. Tenim una fàbrica a Sant Vicenç que es diu Ames, vinculada tradicionalment als motors elèctrics, que després ha derivat cap als braços robòtics i que ha introduït una nova manera d’aprofitar la pols de ferralla. La pols que les altres empreses escombren per llençar, ells l’aprofiten, la premsen, li donen forma i la posen dins d’un forn. Aquesta pols de ferralla acaba tenint les mateixes prestacions que una peça d’acer, de tal manera que una empresa de Sant Vicenç dels Horts ven milions de coixinets al Japó, i compensa el cost de transport travessant mig planeta Terra gràcies a una manera d’aprofitar el que els altres llencen. Doncs segurament el futur del país passa per experiències com aquesta, per empreses que són capaces d’aprofitar la innovació o la capacitat que tenen de crear nous productes o de fer els mateixos productes de sempre d’una altra manera. Tenim també una empresa que es diu Infun, que és una antiga fundició que feia peces de ferro colat. Hi ha cent milions de vehicles al món que als motors porten cigonyals fets en una empresa de Sant Vicenç dels Horts. Aquesta gent aprofita la ferralla que les empreses llencen, per exemple restes de la Seat o la Nissan, que no s’aprofiten, i a través d’un tractament químic li donen la mateixa prestació que si fos d’acer, però és molt més barat. Per tant, estan en condicions de competir en tots els mercats del planeta. Hem de tendir cap aquí. Si hi ha empreses a Sant Vicenç dels Horts capaces de competir a tot el món, i això genera llocs de treball, la tendència hauria de ser aquesta. L’Administració pública hi pot ajudar? Sí, pot fer-ho vin­culant els estudis, la formació professional amb aquestes empreses.

J. M. El que passa és que Catalunya és més gran que Sant Vicenç dels Horts. Per exemple, molt a prop de Sant Vicenç tenim una fàbrica catalana de sempre que es diu Seat. És incomprensible que una fàbrica que ha tret l’Ibiza, el Córdoba, el León, no tregui un cotxe model Barcelona. Si això es fes, no hi hauria prou vaixells per portar aquests cotxes a la Xina, per la força que té la marca Barcelona. Per què no es fabrica el Seat Barcelona?

O. J. Hauria de ser possible. És evident que la marca Barcelona és molt poderosa.

J. M. Si ara hi treballen 30.000 persones, ho farien 100.000 i no donarien l’abast.

O. J. Pot ser. Hi estic totalment d’acord.

J. M. La gent parla molt que si Espanya no ens vol i que si Catalunya vol fotre el camp d’Espanya, i jo crec que Catalunya ho hauria de capgirar i fer coses que aleshores fos envejada. Per exemple, per què portem uns pantalons que posa Lois o Levis i no hi posa Cat, com a marca? Per què no fem la marca Catalunya, Cat, o Barcelona, Barna, que sigui la marca per promocionar les nostres peces arreu del món, i que la gent que les porti sigui de prestigi. Si no es pot fabricar aquí, que la facin a Extremadura o a Mallorca, però amb l’orgull que tu portes la camisa amb el caballito o Nike, per què no porten les vambes que cada vegada que trepitgis posi a terra Cat i vagi marcant Cat amb cada trepitjada? Tenim els nostres jugadors de futbol que la Nike els paga no sé què, però, escolta, haurien de promocionar la nostra marca i exportar-la. El pròxim Govern català ha de tenir la intel·ligència de potenciar la marca Catalunya i la de la seva capital, Barcelona, sense por. Des de la indústria automobilística, la tèxtil, la de complements, la de l’alimentació… S’ha de potenciar un màrqueting de referència nacional que utilitzi signes i marques de comercialització d’icones catalanes. Si una cosa sap fer Catalunya és dissenyar, milions de turistes d’arreu del món recorren, diàriament, les joies del romànic i el Modernisme i reconeixen el rastre d’una societat, la catalana, capdavantera a l’hora de generar civilització. Aquest ha de ser un element de distinció. Potser va sent hora de substituir el cocodril d’algunes peces de vestir per símbols que ens són propis. Potser és l’hora que la indústria automobilística fabriqui un model amb referent català.

O. J. Hi estic d’acord. Hi ha qui diu que el Barça, en lloc de dur Qatar Foundation, hauria de portar Catalunya i fer-ho gratis perquè seria una manera de globalitzar la marca Catalunya. Hi ha empreses a Catalunya que fan bons productes tèxtils? Clarament. La indústria tèxtil que semblava enterrada definitivament, ara torna a funcionar. Hi ha Mango, per exemple. Són empreses que estan fent unes inversions brutals a Catalunya, en aquest cas al costat de l’autovia de l’Ametlla del Vallès. Segurament aquestes marques tindrien capacitat de generar una marca com la que tu dius, que es digui Barcelona.

J. M. Jo estic d’acord que els polítics no heu de tenir la capacitat de pensar en tot, però per què no ajudeu els empresaris? Per exemple, tenim una televisió que es diu TV3, que no sé d’on ha vingut el 3 aquest, després va venir un altre canal i li van posar 33, després un altre que era el Club Súper 3, i després un altre, el 33 HD, i després va venir el president Mas i va dir que necessitàvem una televisió esportiva i li van posar Esport 3. L’única que es deia CAT, de Catalunya, el president la va tancar, que era el canal internacional, que portava arreu del món Catalunya com a país o Estat. S’hauria d’arreglar això, i una altra cosa és que caldria un programa de l’estil Tengo una pregunta para usted en què anés el president o el conseller a donar respostes i admetre propostes de la gent. Per exemple, es parla molt que el Govern de l’Estat no vol que Catalunya tingui ministres d’Exteriors, i jo crec que n’hauria de tenir més de cent, però aquesta gent ha de reportar cada nit per explicar què ha fet, què ha venut. Gent per tenir despatx i cotxe oficial, no. A treballar! A vendre la marca Barcelona, la marca Cat. Tu saps la quantitat de feina? És increïble que els campions de motos del món siguin catalans o valencians i que les marques de motos estiguin tancant a Catalunya. Què hem fet malament? És incomprensible, això. Què estem fent malament? Hem d’escoltar el poble, el poble té solucions.

O. J. Hi estic d’acord. Catalunya exporta 57.000 milions d’euros a l’any. Més d’una quarta part de tot el producte interior brut (PIB) català són exportacions, per tant les oficines comercials a l’exterior haurien de ser molt més importants i funcionar de manera integrada perquè sovint tenim una oficina cultural, una altra de comercial, etcètera, i haurien de treballar de manera conjunta i integrada. Els que estiguessin a París, Berlín, Londres o Nova York haurien de contribuir molt més a augmentar aquestes exportacions, perquè al final el país creix i l’economia creix en la mesura que som capaços de vendre arreu del món. El mèrit d’aquesta empresa vicentina que deia abans és que és capaç de vendre un producte amb molt poc valor afegit, un coixinet, i és capaç de vendre’l a l’altra punta del planeta. L’economia catalana creix perquè és capaç de vendre a tot arreu, perquè el mercat és mundial i, per tant, o ets capaç de vendre a tot arreu o ja no ets capaç de vendre enlloc. Si tu no ets capaç de vendre a l’altra punta del món vol dir que algú de l’altra punta del món és capaç de vendre a casa teva. Estic d’acord que hauríem de potenciar aquesta feina exportadora. Hi ha empreses que això ho fan molt bé, exportant el 90% del seu producte. Hauríem de prendre exemple d’aquestes empreses i hauríem de trobar mecanismes per ajudar les que no són capaces d’exportar tant. Poso un exemple. Una empresa alemanya ven un producte a Austràlia o Xile. Molt sovint el que fa el Govern alemany és garantir la venda, és a dir, el Govern alemany avança —amb un sistema de crèdit públic— els diners a l’empresa. Per tant, l’empresa ja cobra els diners en el moment que fa la venda. I és el Govern alemany el que s’encarrega de perseguir el comprador fins que paga. En canvi, una empresa catalana ha d’anar a vendre a un altre lloc del món i aquells li diuen que pagaran a tres o sis mesos. L’empresa ha d’anar a girar això a un banc, que li cobra un 6-7%, mentre que a l’empresa alemanya li cobren zero interessos. Això vol dir que una empresa alemanya, en el mateix sector que una de catalana, quan està exportant té un marge de benefici que és un 6% més gran. Això per a l’empresari és benefici, capacitat d’inversió o salaris per als treballadors. Per tant, el nostre sector públic, el nostre Govern, hauria de ser capaç de fer aquestes coses. També hi hauria d’haver un banc públic a Catalunya, a part dels privats que hi ha, que fos capaç de respondre a aquest tipus de qüestions.

J. M. Quan vostè sigui president i vingui un empresari a dir que té 400 treballadors i ha de tancar l’empresa, vostè ha de tenir la possibilitat de dir-li que en comptes de fabricar un producte hauria de fabricar-ne un altre que tindrà més sortida perquè sabem que a fora tenim gent que ens ho demana.

O. J. …

J. M. Per exemple, aquí si anem a la farmàcia es venen condons! Potser no gaires perquè cada dia follem menys, ens follen! [Junqueras va rient]. Però tu imagina’t un condó que a l’hora de fer el clic-clic quan ve el gust s’encén una bandera catalana. D’entrada, això és un atractiu per vendre i per promocionar. Si a més tinguéssim una televisió que ho estigués venent i ho estigués fent bé, però no. Ara mirem televisió amb programes en què la gent surt en pilotes. No sabem si carden o no carden, però no tenen protector. Tu fixa’t el que seria Catalunya protegint aquesta gent. Hi ha tanta feina per fer, tio! Tanta feina!

O. J. Segur [una mica perplex].

J. M. Tu t’has d’envoltar d’una gent que cregui en les seves possibilitats! Cinturons, sabates, mitjons, samarretes, banyadors, ulleres… Per què ha de ser la marca, si nosaltres podríem anar amb les millors ulleres d’una marca nostra?

O. J. També és veritat que no és fàcil improvisar una marca, diguem-ne.

J. M. No, no. Tu t’ho has proposat? Es podria donar un premi de 6.000 euros a no sé quin tipus d’idees…

O. J. Per exemple, Gaudí. Milions de turistes vénen a veure les obres de Gaudí.

J. M. Precisament per això, i vénen aquí. Tu vas amb un creuer i et diuen: «La pròxima parada demà serà Barcelona». I et posen imatges de Barcelona, amb la Sagrada Família, la Pedrera… Però imatges de fa vint anys. Ningú no s’ha preocupat d’actualitzar-ho. Si algun turista volgués ens podria denunciar perquè el que li hem venut no s’assembla a la realitat. No venem la marca Barcelona, tio. Falten venedors, i aquests venedors han de reportar. Jo vull que tu siguis el líder d’una empresa d’aquestes i tinguis un grapat de gent pencant.

O. J. Segurament el que s’hauria de fer és evitar que els polítics siguin gent que s’ha dedicat a la política des que tenia divuit anys, que mai no ha demostrat res en cap altre àmbit, que no han pagat mai una nòmina o no han hagut de treballar mai fora de la política guanyant-se un sou de veritat en el mercat obert. Segurament està bé que hi hagi polítics que tinguin molta experiència, però també és veritat que estaria molt bé que tinguessin molta experiència no només en l’àmbit de la vida de partit.

J. M. I que es poguessin envoltar de gent que estigués preparada. No a veure el que la chupa mejor.

O. J. Correcte [riu]. Que fossin capaços d’incorporar al món de la política, o al voltant, gent que tingués experiència i capacitat en altres àmbits. També és veritat que a vegades la política és un món molt desagraït, violent, caníbal i sagnant. Hi ha gent que triomfa en altres àmbits i diu «apa que jo em posaré aquí, en aquest embolic i tothom rajant els uns dels altres!». La direcció d’Esquerra Republicana, per exemple, està plena de gent que ha demostrat la seva capacitat en altres àmbits fora de la política, com a advocats, economistes, enginyers… Jo crec que això és molt positiu, perquè al final algú és útil al seu país quan seria igual d’útil a l’altra punta del planeta. Com saps que algú és bo de veritat? Perquè si el portes a l’altra punta, allà algú te’l fitxaria. Hi ha molts polítics que si surten d’aquí no els fitxarien enlloc ni per casualitat.





Ser alcalde


Justo Molinero (J. M.) Però el teu objectiu és ser president de la Generalitat?

Oriol Junqueras (O. J.) President de la República Catalana, més que de la Generalitat, per entendre’ns.

J. M. Però després vindràs dient-me que com que això no és una república «jo no vull ser president».

O. J. No, home. Ja farem el que toqui.

J. M. No, no. Vull que et mullis.

O. J. Volem manar amb totes les eines possibles.

J. M. Si hi ha eleccions, quin percentatge has de tenir per ser president de la Generalitat? La meitat més un?

O. J. És clar, o ser el més votat i governar en coalició amb algú altre.

J. M. Però sense majoria absoluta et queixaries, el ploriqueig del català de sempre… Ho he dit més d’una vegada: condició indispensable d’un president és que abans hagi estat alcalde.

O. J. Està bé, està bé. Hi ha països del món en què això es premia i molts diputats són alcaldes.

J. M. I a Sant Vicenç dels Horts no hi ha cap aturat?

O. J. Sí, molts.

J. M. Ostres, doncs així a bodes em convides! I com seria doncs Catalunya? Si extrapoléssim Sant Vicenç dels Horts a Catalunya, com estaria el nivell d’atur?

O. J. Per sota de la mitjana.

J. M. Sí?

O. J. Sí, sí… Sant Vicenç dels Horts té, de sempre, el percentatge d’atur més alt de la comarca, i això vol dir que molt sovint està per sota de la mitjana del país, perquè la comarca està millor que la mitjana del país. Sant Vicenç dels Horts té un percentatge d’atur alt a la comarca perquè és un municipi en el qual, tradicionalment, hi ha hagut un nivell de renda i de formació que és força baix. En canvi, es nota molt la diferència amb les generacions que es van escolaritzar a partir dels anys vuitanta, és a dir, la gent que té menys de cinquanta anys tenen un percentatge d’atur significativament menor perquè tenen més formació, han estat en un mercat més obert i, per tant, tenen més capacitat d’adaptar-se davant de la crisi. Hi ha gent que sempre ha treballat en l’àmbit de la construcció, com a peó o manobre, i tenen dificultats per adaptar-se a les exigències de la crisi, i això és una evidència. Per això és molt important dedicar molts esforços a l’àmbit de l’ensenyament. Per això és molt important assegurar-se que els nostres joves surtin el màxim de ben preparats possible, que no vol dir que sàpiguen molt d’una cosa, sinó que tinguin prou flexibilitat per aprendre el que calgui, no? En aquest cas, per exemple, l’Ajuntament el que fa és, a través de plans locals d’ocupació, contractar monitors d’estudi assistit entre estudiants de batxillerat i els encarrega que ajudin a fer els deures als estudiants de primària a cadascuna de les escoles del municipi. Posem dos monitors d’estudi assistit a cada escola de primària i intentem, amb els recursos de l’Ajuntament, ajudar en aquest terreny. Totes aquestes coses són importants i ajuden.





La televisió del Govern


Justo Molinero (J. M.) Esteu donant una imatge… El 9 de novembre vau treure les urnes al carrer i l’endemà CiU i ERC ja no es parlaven. La gent diu «com és possible? Si aquests senyors van estar d’acord i hem de tirar endavant Catalunya i resulta que no es parlen, ara què passa? Si ni tan sols et treuen per televisió!».

Oriol Junqueras (O. J.) Nosaltres sí que parlem, el que passa que sí que és evident, i tens raó, que caldria desgovernamentalitzar TV3. Em sembla que la nostra televisió ha de fer una gran cobertura d’esdeveniments com la Via Catalana com a acte de país, però de vegades es comet l’error d’actuar com una televisió més governamental —de partit— que pública —de país—. Hi ha molts ciutadans de Catalunya que tenen la sensació que els que manen a la nostra televisió pública actuen de la mateixa manera com ho fan els que manen a la televisió pública espanyola, d’Andalusia o de València. Hauríem d’evitar fer aquest tipus de coses. La televisió pública hauria de ser pública, hauria d’estar al servei de tothom i hauria de protegir per igual a tothom, i això malauradament a Catalunya no passa. Segur que a Catalunya hi ha moltes coses que s’haurien de fer millor. Les empreses privades haurien de ser tractades totes per igual i no hi hauria d’haver privilegis per a unes determinades empreses ni dificultats per a les altres. Les barreres d’entrada al mercat haurien de ser iguals per a tothom. Hi ha determinades empreses que tenen molts privilegis i protecció? És evident, entre altres coses perquè els consells d’administració d’aquestes empreses estan plens d’expolítics que quan eren polítics protegien aquestes empreses perquè, en el fons, sabien que quan deixessin de ser polítics cobrarien el sou d’aquestes empreses que ells han protegit. I això tots sabem que és així perquè hi ha expresidents del Govern espanyol que estan de consellers de Gas Natural i cobren 400.000 euros a l’any o hi ha expolítics catalans que han tingut responsabilitats a Catalunya que estan cobrant de la direcció de determinades empreses energètiques o en el sector financer. Això s’ha d’acabar. El que és terrible a Catalunya és que quan s’intenta investigar tot això, de la mateixa manera que s’hauria de fer al conjunt de l’Estat espanyol, hi ha determinats partits polítics, que són els partits de les persones que es beneficien d’això, que procuren tapar-ho i intenten que això no es pugui investigar, saber ni explicar. Una Catalunya independent també hauria de ser una oportunitat per netejar tot això. Serà una oportunitat aprofitada o no? Dependrà de qui governi, és clar. Si governen els mateixos amb les mateixes maneres que han governat sempre, doncs en aquest sentit malauradament la independència servirà de poc. Si la independència és una oportunitat perquè es governi d’una altra manera, doncs servirà de molt. I aquí també segur que el sector de la premsa hauria de jugar un paper rellevant perquè hauria de ser un element de control, i molt sovint no el pot jugar perquè bona part de la premsa del nostre país depèn d’ajudes públiques i no pot dir el que pensa perquè si ho fa es fa malveure davant d’aquell que reparteix les ajudes. Als Estats Units això segurament no passa perquè les grans empreses de comunicació no depenen dels diners del Govern i, per tant, poden tenir una actitud molt més transparent, independent i nítida. El nostre país té defectes, i alguns de molt importants. Precisament hem de combatre per corregir-los. Nosaltres ho intentem, i en això coincidirem amb la majoria de la gent d’aquest país, que no es beneficia d’aquests privilegis reservats a uns pocs.

J. M. És clar, però com que aquesta gent no deu tenir veu, hi ha mitjans a Catalunya pagats i subvencionats, però vostès tampoc no fan res per canviar-ho. I si a tu et conviden en aquests mitjans perds el cul per anar-hi i podries dir que no hi vas perquè estan subvencionats pel Govern. Tu ets el primer que perds el cul per anar-hi, perquè estàs acostumat a manar sense governar.

O. J. No hi estic gaire d’acord, en això.

J. M. A tu et criden per anar a RAC1 i perds el cul per ser-hi!

O. J. Hahaha. En aquest cas, RAC1 no és una emissora pública.

J. M. Per això, està subvencionada.

O. J. És evident que el Grupo Godó és el que rep més diners públics a Catalunya, entre els mitjans privats de comunicació.

J. M. Però tu has permès també que ho facin gran, fins i tot carregant-se els mitjans públics de Catalunya.

O. J. Se m’ha de jutjar per allò que jo pugui fer.

J. M. Vosaltres també maneu! No us traieu de sobre la vostra responsabilitat. Tu estàs acostumat a manar, no a governar. El dia que et toqui governar ja ho veurem.

O. J. Governem poc i manem menys! Amb això no tens raó. A mi se’m pot jutjar…

J. M. Quan jo et crido perquè vinguis a la meva emissora us mireu l’agenda mil vegades per trobar un forat. En canvi, si et truca RAC1 surts pitant cap allà.

O. J. Quan tu em convides sempre venim encantats.

J. M. Sí, però hem de buscar una setmana, un dia, una hora…

O. J. Això passa amb tothom.

J. M. Oriol, amb tothom?

O. J. En tot cas el que sí que passa és que hi ha mitjans públics en aquest país que procuren no convidar-nos gens.

J. M. Vosaltres dieu que aquests mitjans públics són importants. Aquests que foten la barrila cada dia, aquests són els importants?

O. J. Són mitjans importants aquells que els ciutadans decideixen escoltar.

J. M. O aquells on els polítics volen anar a explicar-se, de manera que t’obliguen a escoltar-los si vols estar al dia.

O. J. Segurament tenim part de culpa, però els que no hem governat en tenim menys. En tindré molta el dia que pugui prendre decisions sobre aquest tema i les prengui malament. Llavors sí que la tindré tota. Aquell dia estarà molt bé que m’ho digueu.





El castellà, llengua oficial


Justo Molinero (J. M.) En una Catalunya independent hi tindria cabuda Radio TeleTaxi?

Oriol Junqueras (O. J.) I tant, i tant.

J. M. Què vol dir «i tant»?

O. J. Que sí, que molt. Per què no? Què et fa pensar que no?

J. M. T’ho pregunto perquè a vegades no sabem cap a on anem ben bé, i hi ha molta gent preocupada.

O. J. Hòstia.

J. M. Hòstia santa, i tant!

O. J. Em sembla que per part d’Esquerra Republicana i meva no hi ha cap dubte sobre això. A Sant Vicenç dels Horts, on sí que governem, en coalició, afortunadament, hem procurat fer un model d’inclusió i d’integració perquè tothom es trobi a gust. El nostre objectiu és fer a Catalunya el mateix que fem a Sant Vicenç dels Horts. Per tant, la llengua espanyola ha de ser llengua oficial a la República Catalana, a la Catalunya independent? La resposta és clarament sí. Sempre ho he dit, i ho he explicat. Ha de ser una llengua oficial perquè aquest procés cap a la independència ha de servir perquè els ciutadans guanyin drets, no perquè en perdin. Per tant, hem de garantir que els ciutadans que tenen com a llengua materna i d’ús habitual la llengua espanyola i que es volen adreçar a l’Administració o a la justícia en llengua espanyola doncs ho puguin fer. I això és perfectament compatible amb el fet que la llengua catalana tingui una especial rellevància en l’àmbit de l’Administració i de l’educació? Sí, perquè l’objectiu és garantir que els nens i els joves a Catalunya surtin de l’etapa educativa obligatòria en igualtat de coneixement de llengua catalana i llengua espanyola. Precisament el que passa a Catalunya és que tots els que són catalanoparlants parlen bé el castellà, però no sempre tots els castellanoparlants parlen bé el català. S’ha de continuar fent una feina rellevant en l’àmbit de l’ensenyament, segur, perquè és indispensable per garantir la igualtat d’oportunitats de tots els ciutadans amb les dues llengües. Això és perfectament compatible amb el fet que la llengua espanyola sigui oficial i permeti als ciutadans adreçar-se a l’Administració o a un jutge en llengua espanyola.

J. M. Ja, però te’n recordes que no fa gaire, l’any 1984, quan va sortir la llei de la immersió lingüística, molta gent no ho va entendre i alguns, com la FECAC, s’hi van posar de cul, i fins i tot van declarar persona non grata el conseller Joan Maria Pujals? Algunes persones diuen «ara em demanen que m’haig de barallar amb els meus pares o els meus oncles»… Expliquem-ho bé a la gent. La immersió lingüística va ser una història d’èxit, i vam jugar molt a favor de la immersió, però molta gent no ho volia entendre. El que no podem fer és anar cap a un altre procés sense explicar a la gent els pros i els contres. Perquè suposo que alguna cosa en contra hi ha, no tot és favorable.

O. J. No ho sé, els que sàpiguen si hi ha alguna cosa en contra ja l’explicaran. En el procés que nosaltres fem, tothom hi guanya drets. Poso un exemple, el cas de la immersió lingüística a les escoles de Catalunya no neix en els llocs on hi ha més catalanoparlants, sinó que neix en els llocs on hi ha més castellanoparlants. Els primers models d’immersió lingüística neixen a Santa Coloma de Gramenet, Sant Vicenç dels Horts i Sant Adrià de Besòs, i neixen amb segments de la nostra societat que tenen com a llengua familiar l’espanyola i que creuen que és molt important que els seus fills puguin aprendre català i que saben que si no l’aprenen a l’escola no el podran aprendre perquè la realitat social ho fa molt difícil. És un exemple brutal, extraordinari, de com aquest país ha estat construït molt sovint des de la base, perquè allò no és una iniciativa que pren el Govern o prenen uns quants polítics tancats en un despatx, sinó que neix de mestres, de pares d’alumnes i d’alcaldes, en els pobles i els barris. Doncs aquest model l’hem de preservar perquè és un model cabdal perquè les coses funcionin bé. La igualtat no és la igualtat del nombre d’hores en què estudies a classe, la igualtat ho és del coneixement quan surts del sistema educatiu. Per tant, el criteri no pot ser «som iguals si fem les mateixes hores en una llengua com en una altra», sinó que som iguals quan tenim el mateix coneixement en una llengua com en una altra. Per això el model d’immersió lingüística acaba sent un èxit, com tu dius.

J. M. Sí, és clar.

O. J. Per això està plenament justificat que el sistema d’immersió garanteixi que es facin moltes més hores en català que en castellà, perquè l’objectiu no és fer les mateixes hores, sinó que tinguem el mateix nivell de coneixement, aprenentatge i funcionament en les dues llengües. També hem de preservar altres coses i fer-les valer. Evidentment, la llengua anglesa, perquè és molt important. Per exemple, altres elements que en el nostre país estan molt presents. Nosaltres tenim la sort, com a país, que a les nostres ciutats i barris hi viuen persones que tenen com a llengua familiar la llengua xinesa. Doncs això és una sort, perquè és una de les més parlades del món, i serà una llengua molt rellevant en el segle XXI. Nosaltres tindrem ciutadans de Catalunya que resulta que parlaran com a llengua nativa el xinès i, a més, parlaran el català, el castellà i segurament sabran una mica d’anglès. Doncs això són oportunitats d’inversió, de vendes, de comercialització, de negoci, etcètera. Aquesta pluralitat i riquesa que hi ha a la nostra societat no s’ha de veure com una dificultat per superar, sinó que s’ha de veure com una oportunitat per aprofitar. Per exemple, els pakistanesos que parlen urdú, que és la mateixa llengua que l’hindi, de l’Índia. El parlen 1.450 milions de persones al món. Mil quatre-cents cinquanta milions de persones. És una brutalitat. Doncs això ho hauríem de saber valorar. I el nostre sistema educatiu, les nostres escoles, les nostres associacions de pares i mares d’alumnes, haurien de saber que això són oportunitats en el futur. Un noi o una noia que resulta que parla bé xinès i que surt de l’FP a Sant Vicenç dels Horts tots tenen feina, perquè hi ha empreses xineses que els fitxen immediatament o empreses catalanes que els volen per fer negoci amb la Xina. Cada vegada que es fa un negoci és una oportunitat de feina no només per a aquest noi o noia, sinó per a tots els nois i noies d’aquella classe que tenen com a llengua familiar el català o el castellà. I el mateix segurament passa amb l’àrab, perquè hi ha molts turistes que aporten molts diners a la ciutat de Barcelona que tenen com a llengua l’àrab i que potser no parlen res més que l’àrab. Que a la nostra societat hi hagi gent que, a més que tots sàpiguen català i castellà, n’hi hagi que sàpiguen xinès, àrab, anglès… són oportunitats. Tot això ho hem de saber valorar. Que a la classe del meu fill hi hagi nens que parlen xinès habitualment és una sort, perquè és una oportunitat també per al meu fill d’aprendre una llengua que és molt important.

J. M. Ja, però tornant a la immersió lingüística, sort que hi va haver molts mitjans de comunicació, nosaltres també, que vam explicar a la gent que no volíem que quan anessin al mercat laboral el fill d’un es trobés marginat perquè no parlava una llengua. Ara tot ha canviat, i a Catalunya no sé quantes llengües es parlen, moltíssimes. Una persona no ha trobat feina perquè parla moltes llengües? Doncs, no. Potser no troba feina perquè no parla llengües. Això és el que s’ha de fer entendre a la gent. Però d’aquesta manera també s’ha d’explicar a la gent el que seria la Catalunya republicana independent, perquè la gent vegi que no s’ha de tenir por del que ve, al contrari.

O. J. Exacte. És una Catalunya en què tots parlaran i sabran català i castellà, tots sabran anglès i, a més, n’hi haurà uns quants que sabran xinès, uns quants que sabran àrab, uns quants que sabran urdú, uns quants que sabran romanès i uns quants que sabran polonès, i tot això són oportunitats per al nostre futur. Als Estats Units tots els nens parlen anglès, molts parlen castellà, però en molts estats resulta que la segona o la tercera llengua és l’italià, el francès, l’alemany, el japonès, el vietnamita, el coreà, el xinès… Per a la societat nord-americana tenir molta gent que, a més de l’anglès, sap parlar aquestes llengües és riquesa literal: inversions, negocis, vendes, salaris, beneficis… La nostra societat, en aquest sentit, ha de ser una barreja, un melting pot, com la societat nord-americana, en què tots ens sentim orgullosos de ser ciutadans de la República Catalana i, a més, ens sentim perfectament orgullosos de ser d’origen espanyol, que ens agradi La Roja, la música de no sé què o ens sentim orgullosos de ser d’origen xinès i ens agradin les cançons en xinès. Tot és compatible. Nosaltres no estem treballant perquè hi hagi un sentiment que exclogui els altres, sinó que estem treballant perquè hi hagi una oportunitat per a tots en què tots els sentiments puguin conviure, i la gent pugui ser ciutadana de Catalunya i sentir-se emocionalment espanyola, ciutadana de Catalunya i parlar en xinès a casa seva, ciutadana de Catalunya i parlar a casa seva en català… Aquest és el futur del país que hem de construir, i si som capaços de fer-ho, hòstia, farem un país…

J. M. S’ha de reconèixer la llengua castellana com un fet natural i íntim de molts catalans de diversos orígens. I anar alerta amb una minoria política que agafa la bandera política. El castellà és llengua i cultura imprescindibles per a la comprensió i l’enteniment de la diversitat a Catalunya. Cal estimular el seu coneixement i respecte com a assignatura, el valor de la seva literatura és imprescindible per tenir una cultura sòlida. Però heu de tenir l’habilitat de poder fer entendre a la gent la diferència de Catalunya, perquè la gent ha d’entendre que quan ve un ministre de Segòvia a dir-nos que hem de canviar el nostre sistema educatiu les conseqüències seran per a nosaltres, no per a ell.

O. J. Hi estic d’acord, especialment perquè no hi ha cap president del Govern espanyol, cap ni un de tota la història, que hagi sabut més d’una llengua.

J. M. Ni en la intimitat, tampoc?

O. J. Ni en la intimitat, tampoc. Qualsevol nen de primària de Catalunya parla el triple de llengües que qualsevol president del Govern espanyol. Que llavors vinguin a donar lliçons als nens de Catalunya sobre com han de fer les coses quan resulta que saben el triple de llengües que qualsevol president del govern espanyol ens porta a pensar que potser hauria de ser al revés: que el president del Govern espanyol hauria de venir a Catalunya a asseure’s davant d’uns quants nens catalans i prendre apunts de com s’han de fer les coses. Això no impedeix que en el sistema educatiu català hi hagi mancances, i algunes molt importants, diguem-ne. El nostre sistema educatiu per una banda genera universitaris molt bons, centres de recerca molt bons, i tenim un paper molt important en l’àmbit de la medicina, la biologia, la fotònica, i no sé quantes coses més a escala mundial, i al mateix temps és cert que tenim uns nivells de fracàs escolar insuportables que s’acosten al 30%. Hi ha molta feina per fer, això també és veritat. Que al nostre país es fan coses bé, segur. I que se’n fan de malament, seguríssim. Precisament un dels objectius d’un ajuntament com el de Sant Vicenç dels Horts és reduir tant com sigui possible el fracàs escolar, però per això el país hi ha d’abocar molts recursos. Hem de prendre decisions molt rellevants sobre el nostre futur. Per exemple, els diners, que sempre seran escassos, on són més importants de posar? Als instituts o a les escoles de primària? On hem d’incrementar més el pressupost? O a les escoles bressol? Perquè la tendència cada vegada és a donar més importància a l’ensenyament quan el nen és més petit. La tendència és pensar que molts dels problemes que es detecten a la primària i, sobretot, a la secundària tenen l’origen en l’etapa de preprimària, és a dir, a P3, P4, P5, perquè és quan el nen està formant la seva capacitat d’aprendre. És cabdal l’etapa de sis i set anys perquè és quan aprenen a llegir. Un nen que aprèn a llegir bé és un nen que aprendrà bé, i els que arriben a vuit anys i no estan llegint com toca sempre van arrossegant dificultats. Per tant, potser una de les claus del futur del país és saber posar els recursos allà on són més útils i necessaris. I en això és evident que la feina de la comunitat educativa serà molt important.

J. M. I hem de fer l’impossible perquè després aquests nens no hagin d’agafar la maleta i anar-se’n a un altre país a prestar els seus serveis.

O. J. Segur.





Les dones i la vida


Justo Molinero (J. M.) On vas fer el servei?

Oriol Junqueras (O. J.) No vaig fer el servei.

J. M. Per què no vas fer la mili?

O. J. Perquè vaig ser objector de consciència. [Tots dos riuen.]

J. M. O sigui, que estàs en condicions de defensar el país per la part dels collons!

O. J. Bueno, t’explicaré que sóc l’últim ciutadà espanyol que ha fet servei militar a Cuba. Vaig ser objector de consciència, em van enviar a fer la prestació. Jo en aquell moment ja havia escrit dos llibres sobre les relacions entre Catalunya i Cuba. Resulta que on jo feia la prestació social substitutòria havien convidat una professora cubana a donar unes classes, ella es va assabentar que jo havia escrit uns llibres sobre Cuba, i va convèncer no sé qui que a mi m’havien d’enviar a Cuba a fer unes conferències sobre la història de Cuba i de Catalunya. Total, que vaig anar a petar a la Universitat d’Holguín…

J. M. [L’interromp.] I et vas petar la cubana o no?

O. J. Hahaha, vaig anar a petar a la Universitat d’Holguín a fer unes conferències sobre història…

J. M. [Torna a interrompre’l.] Però la cubana com estava?

O. J. [Una mica tallat.] Els cubans són gent molt respectable. Total, que vaig compaginar durant un any estar a Roma i a Cuba. Vaticà i castrisme, una cosa ben combinada.

J. M. Ara als diputats els demanen comptes pels seus viatges, hahaha.

O. J. Però allò m’ho vaig haver de pagar jo. Em van enviar a fer unes conferències, però m’ho vaig haver de pagar jo. Ara, va ser una experiència.

J. M. Els taxistes sempre diuen que tal, però jo no em vaig menjar mai res.

O. J. Carai.

J. M. Tampoc no és veritat que no li digués res a cap dona. El taxista sempre té fama…

O. J. Una mica ligón?

J. M. Mentida, onze anys de taxista i…

O. J. Ni un rosco?

J. M. Mai em vaig posar al seient de darrere, mai. Res. I bueno, sí, vaig conèixer la meva dona, que era veïna. Però jo no he estat ni ligón ni discotequero. Sí que he anat al Casinet d’Horta i a la festa major del barri, coses d’aquestes, sí.

O. J. Em sembla que és millor que no parli d’aquesta etapa de la meva vida.

J. M. Per què? Mentiries?

O. J. Em veuria obligat a mentir i millor que no ho faci… No ho sé, fa de mal resumir, ara…

J. M. Tu ets mig capellà. Los curas se acuestan con sotana?

O. J. No en tinc ni idea.

J. M. O sea, con fulana o con mengana…

O. J. Hahahaha, com que mai he estat capellà, no ho sé… No en tinc ni idea.

J. M. Però has compartit llit amb algun capellà?

O. J. No, home! Amb algun periodista potser sí, perquè anant a treballar i cobrant molt poc a vegades havies de compartir habitació quan marxaves a fora. No ho sé, no ho sé… [Es mostra tímid.] Durant deu anys vaig estar amb una noia que havíem coincidit durant la carrera. Ella també era molt bona estudiant, i va tenir una beca d’investigació. Vam estar junts en el departament treballant. Després això va passar, i després anar fent. I ara tinc un fill i estic esperant una filla.

J. M. Però vas tenir moltes nòvies?

O. J. Hahahaha… Eh, hi ha una etapa de la meva vida [pica amb els dits sobre la taula, com si estigués nerviós o anés a dir una entremaliadura] que va entre els 23 i els 32 anys, diguem-ne, amb aquella noia estable, formal, universitària, i tots dos ens vam conèixer a la universitat, i després hi ha una etapa de res, desèrtica [riu], i després hi ha una etapa de reconciliació i de relacions simpàtiques, diguem-ne. Després hi ha una recuperació de l’estabilitat.

J. M. I quan t’ho vas passar més bé? Quina etapa et va agradar més?

O. J. Tot té la seva gràcia… Hi va haver l’etapa desèrtica, de cura després d’una llarga relació, de pau i tranquil·litat. Després hi ha una etapa més dinàmica i simpàtica, amb sentiments dolços i amables i no gaire intensos i no gaire duradors, i cadascú a casa seva i Déu a casa de tots. I finalment l’època de recuperació de l’estabilitat, i ja està.

J. M. Tu eres d’anar a discoteques?

O. J. Gens.

J. M. On lligaves, llavors? A la biblioteca?

O. J. Hahahaha. Tu, en canvi, devies lligar a tot arreu, no?

J. M. Què va, tio! Com lligaves, tu?

O. J. En aquells anys jo feia molta ràdio, molta tele, anava amunt i avall, i feia articles i llibres i xerrades a tort i a dret. Segurament hi devia haver alguna persona amable que devia dir «mira, a aquest xicot estaria bé dedicar-li una estoneta per conèixer-lo una mica més». Hahahaha.

J. M. La pregunta és: te’n vas anar al llit amb alguna alumna teva?

O. J. Alumnes no. Hahahaha.

J. M. I exalumnes?

O. J. Això no cal entrar ara en detalls, però alumna no.

J. M. Et consideres bo al llit? Ben format?

O. J. Millor que no ho jutgi jo, això. Hahaha. I tu, Justo?

J. M. Jo sóc un desastre, sóc un aprenent, encara continuo aprenent. Intento fer la feina bé.

O. J. Ets com els jugadors de futbol? Coses que se’t donen bé i d’altres que no tant? Un és bon xutador i l’altre bon pas­sador.

J. M. Nosaltres no hem nascut per follar. Bueno, sí, hem fet les nostres coses, però jo vaig estar onze anys treballant de taxista i diuen que els taxistes tal, i mai vaig tenir res amb cap passatgera. Mai. No és veritat que els taxistes lliguin, com a mínim jo.

O. J. És que un taxi ha de ser un lloc una mica incòmode, no?

J. M. Però hi ha aquesta llegenda. Jo crec que és millor ser conferenciant, que elles deuen pensar «aquest tio parla bé i xupar-la no vegis… Hahahaha.

O. J. Hahaha, fer anar la llengua és molt important, a vegades.





Existeix el temps per a un mateix?


Justo Molinero (J. M.) Tu tens al cap el telèfon mòbil del president de la Generalitat? Te’l saps de memòria?

Oriol Junqueras (O. J.) No, no me’l sé de memòria.

J. M. No acostumes a trucar-li?

O. J. Bueno, com que estan gravats ara en el mòbil… Sí, home, sí. Tinc missatges amb ell, és clar.

J. M. Però te’n saps el d’algun altre polític? No m’enganyis.

O. J. No, tampoc. Em sé el de les persones properes, familiars i amics, això sí.

J. M. És difícil que algun amic sigui polític, oi? Tens algun amic en la política?

O. J. Hi ha gent que m’aprecio molt, però amics amics no ho són. I crec que és bo que els amics siguin els amics fora de la política, és sa.

J. M. Per què? Perquè a la política sou una raça diferent?

O. J. Perquè la política és una cosa nouvinguda a la meva vida, i en canvi els amics són una cosa antiga a la meva vida, no? Potser si un polític s’ha dedicat tota la vida a fer política, només ha pogut fer amics a la política, però jo he tingut la sort de poder haver fet amics fora de la política, a la universitat, al meu poble, i és sa que sigui així. No seria bo que aquests amics quedessin aparcats i, en canvi, ara només fes amics en un món en el qual estic temporalment. Fa poc que hi he arribat i intentaré no estar-hi tota la vida.

J. M. T’ha donat satisfaccions la política, o encara no?

O. J. Hahaha. La política dóna poques satisfaccions. El que dóna satisfaccions, molt sovintejades diguem-ne, és fer classes, fer ràdio, és la família, són els amics… La política dóna poques satisfaccions. El que passa és que pot ser que en doni alguna d’enorme, no? Alguna de gegantina, que és la de contribuir de manera significativa que tothom visqui millor. Aquesta és una satisfacció gegant, el que passa és que és una satisfacció que poques vegades es concreta de manera clara per a tothom. Jo crec que és molt bo observar les relacions que tenies abans d’entrar en política. I alguna vegada, per exemple quan havíem de triar el lema de les últimes eleccions catalanes, que vam triar el de el nou país, jo recordo que em vaig trobar amb amics del poble, a la Rambleta de can Ros, i vaig dir «ostres, vosaltres si haguéssiu de triar un lema, quin triaríeu?» I vam estar molta estona parlant d’això i al final molta gent em va dir «això d’un nou país està bé, això està bé». I al final al partit també els va semblar bé, i en gran mesura va néixer d’una reflexió amb gent del carrer, amb gent que jo conec de tota la vida pel nom propi. Amb en Domingo, amb en Pepillo, amb els germans Maxi i Lolo Calero, amb en Manolo Ortega… Jo crec que això està molt bé que sigui així.

J. M. Escoltes música? T’agrada? Vas a algun concert?

O. J. No escolto gaire música, no en tinc l’hàbit ni gaire interès. Sé que no queda gaire bé dir-ho. De fet, sóc una persona amb pocs dots musicals, fins al punt que de petit em van aconsellar de manera amable però clara que deixés l’Orfeó Vicentí, on em vaig apuntar per provar com me’n sortia amb això de cantar. Va ser un fracàs absolut i ho vaig deixar. Malgrat tot, procuro estar una mica al cas de l’actualitat musical, o almenys que em sonin els grups que estan de moda. Per posar-m’ho fàcil, un dels que més sonen darrerament són els Love of Lesbian, que són de Sant Vicenç dels Horts, i amb qui tinc una bona relació. A concerts en directe fa molt de temps que no vaig a cap que no sigui relacionat amb les activitats de Sant Vicenç, com la festa major. Tu, que tot el dia poses música i entrevistes artistes, quins gustos musicals tens?

J. M. M’agraden el flamenc i la copla. Els vaig mamar de ben petit quan l’única distracció que teníem era la ràdio. La clau de l’èxit del nostre grup de comunicació ha estat, entre d’altres, la programació de música exclusivament espanyola i catalana. Durant els trenta-tres anys de trajectòria professional davant del micròfon he assimilat un ventall musical que, a part del flamenc i la copla, forma la música pop, rock i la cançó melòdica. Sí que he entrevistat tots els artistes que han estat alguna cosa en el panorama musical. Això m’ha comportat un ampli catàleg de gustos per la música. Des de Camarón fins a Miguel Bosé, passant per Estopa, Sergio Dalma o Dani Martín. Des de la Marina Rossell i en Lluís Llach, passant pel Serrat i la Sílvia Pérez Cruz o en Pep Sala. A casa tinc una discografia immensa amb milers de vinils i compactes. Molts dels meus amics i amigues de fa anys són artistes i me’n sento molt orgullós. Vaig a molts concerts a Barcelona, Madrid o Sevilla i, esporàdicament, ara menys, a causa de la crisi, a Amèrica del Nord i del Sud. Ja que no vas a concerts ni escoltes música, deus mirar la televisió, no? O tampoc no tens temps?

O. J. Buf. Tinc poc temps per mirar la televisió, i normalment em limito a mirar les notícies, el Polònia o els partits del Barça. De sèries, m’agrada molt The Walking Dead, i de tant en tant també miro algun capítol de The Big Bang Theory. M’agradaria tenir més temps per mirar alguna d’aquestes sèries que van sobre política, com House of Cards o l’emblemàtica The West Wing, però m’és impossible trobar temps.

Darrerament també intento trobar moments per mirar per internet conferències del TED, especialment sobre temes d’educació i d’economia.

J. M. Està bé… Doncs a mi amb la televisió em passa com a tu. Podria dir que faig més televisió que no pas en miro. Tinc dos programes setmanals a TeleTaxi TV. Això i el meu programa de ràdio matinal no em deixen temps per mirar massa altres productes. Veig els Telenotícies i m’agraden molt els programes de nou format de TV3. Crec, sincerament, que a Catalunya tenim una bona televisió pública, encara que penso que es podria gestionar millor i no ens costaria tants calés. També miro algunes sèries i programes de cadenes espanyoles, encara que reconec que el nivell general és molt millorable. És intolerable que a les televisions espanyoles se’ls permeti programar determinats continguts i formes de publicitat que a Catalunya estan prohibides, però l’autoritat audiovisual espanyola tolera. A Catalunya, la veritat és que la regulació audiovisual és molt més restrictiva. A vegades, fins i tot, voregen el ridícul. Per cert, a tu t’agrada viatjar? Has viatjat molt? Et defenses bé amb els idiomes?

O. J. M’agrada viatjar, però amb el tipus de vida que porto els últims anys em suposa més complicacions i tendeixo a fer-ho molt menys. Com a viatges més destacats, he estat al Brasil, Cuba, el Japó i l’Índia. Ara ja fa uns quants anys que no puc fer-ne cap d’aquests, però en canvi n’he fet diversos per Europa, bàsicament per motius d’agenda política. Pel que fa als idiomes, a banda del català i el castellà, parlo perfectament l’italià perquè tota la meva educació va ser en aquesta llengua. També parlo anglès, encara que necessito millorar el nivell, i una mica de francès. I tu, voltes molt?

J. M. Viatjo tant com puc. M’agraden els creuers per la Mediterrània. He repetit moltes vegades i no em canso de recórrer els ports de França, Itàlia, Grècia… Conec Europa, Amèrica i part d’Àsia. Gràcies a uns amics que s’hi han traslladat a treballar, he redescobert Galícia, cada vegada que hi vaig hi trobo més meravelles. A l’estiu procuro reservar uns dies per anar al meu poble natal, Villanueva de Córdoba. Ja no m’hi queda família, però hi tinc molts amics que, com jo, hi tornen per vacances. M’agrada anar als Estats Units. Nova York em fa sentir que sóc en el centre del món. Diuen que el nacionalisme es cura viatjant, però deu ser mentida, perquè anant pel món em trobo catalans a manta. A tu et deuen reconèixer pel carrer, no? I si viatges també et deus trobar un munt de gent. Això et molesta?

O. J. No em molesta, però en aquest àmbit, si hagués d’escollir entre la vida actual o l’anterior, em quedaria amb la discreció de la vida que feia abans de dedicar-me a la política. Ara bé, malgrat tot, ho porto bastant bé, perquè estar en contacte amb la gent és molt bo. M’agrada que em parin pel carrer i em demanin coses, em preguntin o m’expliquin la seva opinió. En general la gent és molt educada i té unes formes molt respectuoses, fins i tot quan estan en desacord amb mi. Evidentment també m’agrada gaudir de la privacitat i la discreció, per això sempre dic que sóc molt de la vida casolana. Es tracta de saber-ho combinar i trobar els espais adients per a cada necessitat. Si vull passar una estona tranquil·la amb la meva dona i el meu fill, no aniré a dinar a un gran restaurant. En canvi, no em fa res i, fins i tot, m’ho passo bé anant a comprar a un gran supermercat del Baix Llobregat amb ells. A tu tampoc no et deu saber greu que et reconeguin i t’aturin pel carrer, oi?

J. M. Jo l’hi dec tot a la gent. M’agrada la gent, estimo la gent. No és possible dedicar-se a la comunicació si no et sents identificat amb la gent. Darrere dels grans fracassos comunicatius sempre hi ha un distanciament, una falsa sintonia amb el públic al qual es dirigien. Jo vaig pel carrer i la gent em saluda i m’atura per explicar-me coses de la seva vida. Això em fa sentir viu, que formo part d’una comunitat. La gent em torna multiplicat per mil allò que jo els dono. És la grandesa de la comunicació, i qui no ho vegi així que es dediqui a una altra cosa. No és el teu cas perquè t’he vist fent d’alcalde a Sant Vicenç dels Horts, però hi ha polítics i famosos a qui els sap greu que la gent els identifiqui i hi parli.





Polítiques de km 0


Justo Molinero (J. M.) Els nostres polítics se’n cuiden molt, de Barcelona, i d’alguns dels seus barris, tot i que amb d’altres no hi compten gaire. Nou Barris, per exemple, que és un barri molt gran i està molt allunyat del centre, i la gent no se’n fa prou ressò. Trobo que els barris no hi compten gaire, per als nostres polítics. Darrerament hi ha tot aquest debat de si llistes úniques, de si com anirem a les eleccions, però els ciutadans s’ho miren amb passivitat, com dient «això a nosaltres ens ho donaran fet». Com si les coses no anessin per a ells. Jo cada dia rebo moltes trucades, i encara no he rebut cap trucada del tema que sembla que preocupa els nostres polítics i els diaris, majoritàriament. Hi ha portades, com ara un de Madrid, Mariano Rajoy, dient que la crisi «ja és història» i jo no sé si és a casa seva, perquè la gent continua patint. N’hi ha d’altres que la seva preocupació és si hi ha noves eleccions, i d’altres les eleccions quan toqui i que cadascú faci la seva llista. Després n’hi ha d’altres que diuen «es pot permetre Catalunya el luxe d’estar quatre anys sense ser governada?».

Oriol Junqueras (O. J.) Jo estic d’acord, diguem-ne, que el país té necessitats reals i immediates, que hi són cada dia, i intentar paralitzar el país, adormir-lo i dir que durant divuit mesos o dos anys no parlarem ni d’hospitals ni d’escoles ni de feina ni de fàbriques ni de lluita contra la corrupció és un disbarat, perquè la realitat és la que és i, des del nostre punt de vista, és evident que la independència és una eina imprescindible perquè ens permetrà fer més coses de les que ara podem fer, però és evident que mentre construim aquesta independència hem de seguir fent un munt de coses perquè la gent té les necessitats ara, no d’aquí a divuit mesos o dos anys. Nosaltres ens neguem a no parlar d’aquests temes, a no parlar d’escoles, i per a nosaltres és molt important parlar d’escoles i d’hospitals i de fàbriques. Per tant, el dia aquest famós de la conferència en lloc d’estar tancat en un racó amb no sé quants assessors preparant la conferència, jo em vaig passar tot el matí visitant una fàbrica enorme metal·lúrgica entre el Baix Llobregat i el Vallès Occidental que és la Celsa, a tocar del riu Llobregat, al terme municipal de Castellbisbal. Bueno, doncs a mi em sembla que on hem d’estar és al costat de la gent, al costat dels treballadors, a les fàbriques, i és el que fem cada dia.

J. M. Aquests dies, la gent de Nou Barris és al carrer perquè no aguanten més. És, amb diferència, el barri més maltractat i el que té més misèria. A Nou Barris hi ha misèria, i és un barri que té prop de 200.000 habitants. Si fos una ciutat, seria una de les principals del país. S’ha de tenir més en compte la gent, s’ha de passejar i trepitjar el carrer. Això que et deia que tu fas sent alcalde, perquè l’alcalde és l’autoritat més propera a la gent i, per tant, sap com atacar els problemes. A Mataró, per exemple, hi ha el centre, que viu d’una manera, però té barris molt importants. Santa Coloma de Gramenet té barris que estan marginats. Badalona té barris que necessiten coses. No hi ha el mateix tractament per al centre, el rovell de la població, que als barris.

O. J. Barcelona té barris com Trinitat Nova o Ciutat Meridiana amb una renda familiar cinc o sis vegades inferior que la de Pedralbes. Les diferències dins de la ciutat de Barcelona són brutals perquè estem parlant de barris amb cinc, sis o set vegades més renda que uns altres. Sí que estem parlant d’una sola ciutat, però és una sola ciutat que, en molts aspectes, està dualitzada, separada, dividida. Aquesta feina de cohesió, d’inclusió, de lligar, és imprescindible perquè la ruptura social, la sensació que hi ha gent que es queda despenjada de manera definitiva és una sensació devastadora, no només per a aquesta gent, en el fons ho és per al conjunt de la societat. És clar, a Nou Barris o al barri del Besòs, etcètera, estem parlant de percentatges d’atur que, si la mitjana catalana està al 19%, en aquests barris són del 30% i gairebé del 40%. La crisi té conseqüències que, de moment, són invisibles, però que s’estan produint, com, per exemple, gent que deixa d’anar al dentista com anava abans, i gent que deixa de fer-se revisions o tractaments, o no pot pagar alguns medicaments. Això passa. Els que estan inclosos a la Seguretat Social sí, però hi ha moltes coses afegides que no se les poden permetre. Això es nota a la perruqueria, on la gent abans anava cada tres o quatre setmanes i ara procura anar-hi cada sis, set o vuit setmanes, o procura no anar-hi gens perquè no se la pot pagar. Això es nota a les farmàcies i a les cases, on hi ha moltes feines de manteniment que no es fan. Hi ha cases que es degraden perquè ja fa sis, set o vuit anys que no s’hi pot fer res. D’acord, el primer any no passa res i el segon tampoc, però hi ha llocs on sí que comencen a passar coses. Aquesta degradació acabarà passant factura al conjunt de la societat. La passa ara, per exemple, perquè és evident que hi ha paletes que no treballen perquè no es fa manteniment. Això mateix passa als barris de les nostres ciutats, passa en alguns pobles, perquè els pressupostos municipals van molt ajustats, falten diners i, per tant, hi ha coses que és probable que s’haurien de fer i no s’estan fent. En alguns llocs això no es nota gaire, perquè hi ha moltes infraestructures, però en altres llocs sí que es nota. Tasques de manteniment d’algun clavegueram, de reforma de les escoles… Els diners que abans anaven a reforma, ampliació i millora ara no existeixen, i o els posa l’ajuntament de torn o no els posa ningú. I hi ha ajuntaments que no els posen perquè no poden o perquè no els tenen o perquè no volen. Tot això ens passa factura i ens passarà factura.

J. M. Aquí s’havia parlat molt de la immigració dels anys cinquanta, seixanta i, fins i tot, setanta, que vam anar a barris que estaven hiperpoblats de gent que havia vingut de fora i, per tant, gent pobra, diguem-ne. Aquesta gent ara viu porta amb porta amb la nova immigració de l’Amèrica del Sud o del Marroc, majoritàriament. Quan aquesta gent anava mitjanament bé s’anava adaptant i incorporant a la societat catalana, però ara s’ha trobat que li ha vingut gent de fora i tornen enrere. No hem après res del que va passar als anys cinquanta perquè tornem a ser allà mateix, eh.

O. J. Un exemple que crec que és molt clar. Badalona, al costat mateix d’on treballes tu cada dia, havia arribat a tenir 260.000 habitants, sent la tercera ciutat del país de manera destacada. Els últims anys, a finals dels anys noranta i els primers anys del segle XXI, va anar perdent població. Per què? Perquè moltes famílies que tenien quatre, cinc, sis o set membres i vivien tots al mateix pis, doncs es van fent grans i el nombre de persones per família ha disminuït. Molts d’aquests que vivien a casa dels pares i eren cinc o sis germans han deixat de viure a Badalona, i han marxat a Mollet, la Llagosta o Mataró. Total, Badalona ha passat de 260.000 habitants a una mica menys de 220.000. Ha perdut població, que és un fenomen que la gent no coneix gaire però que és ben real. De tal manera que Sabadell i Terrassa pràcticament estan empatades amb Badalona. En canvi, la crisi provoca que hi hagi gent que no pot pagar el lloguer o la hipoteca i es queda sense casa, la fan fora, etcètera, nova immigració que no sap on anar i, per tant, tornem a trobar pisos pastera, pisos saturats, on viu molta més gent de la que hi hauria de viure. Aquests fenòmens de degradació social és evident que també passaran factura, perquè això té conseqüències en temes d’estudis, de salut, i en tindrà durant molt de temps.

J. M. Nosaltres quan vam arribar a Catalunya vam viure a Santa Coloma, però de seguida ens en vam anar a viure a Badalona. Érem una família de quatre germans i vam començar a treballar al cap de poc temps tots, i això ens va permetre comprar-nos un pis a Badalona, el pis on els meus pares van morir. A Badalona ara només hi tinc un germà. Però reprenent el tema, m’agradaria parlar d’una Catalunya, com per exemple Tona, que aquells ciutadans també tenen dret a tot. Entre Tona i Santa Coloma hi ha molta diferència i són catalanes totes dues. No sé si un nou Estat faria igualtat entre aquests ciutadans.

O. J. L’ha de fer, l’ha de fer. Dependrà de què vulguin els ciutadans i de com s’organitzi la política, però hauria de ser capaç de fer això. És a dir, hi ha molts pobles del país que els manquen infraestructures que sí que tenen les grans ciutats. Llavors, com que els manquen, intenten construir-les i durant uns anys tothom volia tenir la seva piscina municipal, i el seu pavelló poliesportiu, i després això en alguns casos ha resultat impagable perquè hi ha pobles que són massa petits per tenir un teatre, un poliesportiu i una piscina, i poder-ho pagar. Segurament la realitat del país també fa que hi hagi alguns d’aquests equipaments que s’hagin de compartir entre dos o tres pobles. I un ha de tenir la piscina, l’altre el poliesportiu, i l’altre una sala polivalent. Hi ha gent a les comarques del país que també se sent deixada de la mà de Déu, molt abandonada. Per exemple, en qüestions que són cabdals en la igualtat d’oportunitats, la justícia social i l’equilibri territorial com el transport, no? I és evident que aquí s’ha de fer una feina important amb el transport públic, perquè sense un transport públic de qualitat el que fas és obligar la gent a traslladar-se tots a viure al voltant de Barcelona, perquè, si no, on hi ha les oportunitats d’estudiar, de trobar feina? Hi ha mals que afecten els barris metropolitans, de Badalona, de Santa Coloma de Gramenet, de Barcelona ciutat, de Sant Vicenç dels Horts, etcètera, i després hi ha mals que afecten el conjunt de les comarques del país, i aquí sí que s’ha de fer un esforç de reequilibri clarís­simament.

J. M. Potser el país continuarà sent igual. De vegades crec que no es trepitgen els barris de grans ciutats properes a Barcelona com s’hauria de fer. Crec que la Generalitat ha cuidat més els pobles de comarques que no pas aquests barris. Fa anys hi va haver Ca n’Anglada, de Terrassa, i ara veig que la gent n’està farta i no aguanta més. I a sobre tenim els polítics que tenim. Jo, per exemple, he estat amb l’alcalde de Badalona i hem passejat pels carrers de la ciutat i la gent se l’estima i l’abraça. Amb altres alcaldes no ho he vist, això. Parlo de les simpaties de la gent al carrer, i el que no es pot permetre és que el tramvia de Badalona porta mangantes al centre comercial de Glòries i ni paguen per anar-hi ni paguen per tornar. També s’ha de tenir mà dura, en aquest tema.

O. J. No hi ha res tan important en l’equilibri i la justícia social d’un país com que hi hagi una seguretat pública de qualitat, perquè és evident que els rics es poden pagar una seguretat privada però els pobres segur que no, no? Per tant, la seguretat pública és especialment imprescindible per a la gent que no es pot pagar una seguretat privada, és a dir, per a la majoria de la població. I el concepte de seguretat ha de ser perfectament compatible amb el concepte de llibertat. De fet, segurament la llibertat no pot existir de debò si no hi ha seguretat per a aquell que exerceix la seva llibertat. Aquí s’ha de trobar un equilibri. És evident que en els àmbits de molta densitat de població, la convivència al carrer té complexitats i genera moltes dificulats. Cada grup humà fa un ús diferent del carrer. Uns el fan servir per passejar i uns altres per jugar a futbol i uns altres per fer festes, i fan aquest ús també diferent en horaris. I a vegades hi ha coses que resulten molt ofensives per a una part de la població no per allò concret que s’està fent, sinó per l’hora en què s’està fent. Una determinada activitat a les dotze del migdia no té les mateixes conseqüències negatives per a la convivència que si es fa a la una de la matinada. El nostre país, que és plural i divers, té usos del carrer, de l’espai públic, molt variats, i s’ha de trobar un equilibri perquè hi ha gent que se sent exclosa del carrer. I quan algú se sent exclòs del carrer del seu poble o de la seva ciutat és evident que alguna cosa no s’està fent bé. Hi ha d’haver mecanismes que garanteixin aquest ús per a tothom.

J. M. La diferència que hi ha entre els ciutadans i els nostres polítics la vam veure fa quatre dies, que tots els diaris i televisions se’n van fer ressò. Una persona que no té res per menjar i ha d’anar a buscar merda dins d’un contenidor, ve el polític i treu una llei que diu que li posarà 700 euros de multa. Però aquesta persona no s’adona que ningú aniria a buscar merda a un contenidor i si ho fa és perquè ja no pot més? D’altres se’n van a robar, que és el mateix que fan els nostres polítics. Però li han de fotre una multa de 700 euros en lloc de solucionar el problema? És tanta la diferència entre uns i altres que no sé on arribarem. Jo sóc favorable que s’arregli tot, però, per exemple, si vas a Barcelona veus obres arreu. S’estan gastant els diners a punta pala. Era necessari ara reconvertir la Diagonal? Era obligatori i necessari reconvertir el passeig de Sant Joan? O el Paral·lel? Et diria 25 obres. La quantitat de diners que s’estan gastant en això. Aquestes són les preferències de la gent? S’hi pensa en les prioritats? Però és que si anem a Santa Coloma, estem veient igualment obres que dius «anem bé per gastar»? Jo crec que no. Hi ha una falta de visió de la jugada.

O. J. Hi estic totalment d’acord. Aquí hi ha una perversió de la qual els ajuntaments no sempre es poden escapar que és que la llei obliga a reservar un percentatge en el pressupost municipal a inversió. Encara que tu diguis «escolti, és que jo no necessito arreglar el carrer perquè tinc coses més urgents per fer» la llei t’obliga a destinar aquells diners a inversió. Encara que tu els vulguis posar a ajudar les escoles, els serveis socials o l’ocupació, no t’ho permeten. Intervenció General de l’Estat no t’ho permet. Et tomba la decisió. Et casca. Et pren els diners. El nivell de perversió és aquest. Ja no són només les decisions arbitràries d’un mal polític que no sap entendre quines són les prioritats de la societat, sinó que a vegades el marc legal et condueix cap allà, a prendre decisions que no són justes.

J. M. Sempre dóna la casualitat que quan falten set o vuit mesos per a les eleccions és quan es comencen a fer les obres i coses vistoses. Tu, que ets alcalde, t’atreviries a dir a algun ciutadà que ve a demanar-te perquè no té per menjar i té fills «escolta, no et puc donar res perquè haig de fer obres perquè la llei m’hi obliga i vostè ha de continuar passant fam i jo haig de fer obres aquí». Si jo sóc alcalde diria «miri, aquí té la clau de l’ajuntament» i ho deixo. Jo no seria capaç de dir-li a una persona «vostè ha de continuar passant fam i jo haig de fer obres perquè la llei m’hi obliga». Quina llei m’hi pot obligar? Potser és que els polítics no estaven formats per a aquesta situació que ens ha tocat viure.

O. J. Segur, segur. Era molt més fàcil fer d’alcalde fa deu anys que ara, perquè fa deu anys hi havia diners a punta pala i encara que no fossis gaire bo no faltaven recursos. Ara, en canvi, en falten molts i, per tant, és difícil. Tu intentes fer tot el que has de fer, però també arriba un moment que alguna inversió has de fer perquè la llei t’hi obliga i després també és veritat que hi ha inversions i inversions. Potser reasfaltar un carrer o canviar el format de la Diagonal és perfectament prescindible, i pots esperar uns quants anys i no passaria res. A vegades hi ha inversions que són molt útils en la cohesió social d’un municipi o barri com, per exemple, el camp de futbol, perquè resulta que hi ha 1.500 nens que practiquen futbol en aquell camp, i això és un munt de famílies. O una biblioteca. Per exemple, Baró de Viver, barri de Barcelona dalt de la muntanya. Hi ha barris que estan en una zona orogràfica que és complexa d’arribar-hi. I hi ha gent que hi va anar a viure quan era jove i aleshores era fàcil d’arribar i t’espavilaves. Ara moltes d’aquestes persones s’han fet grans i o tens cotxe o no hi arribes, a casa teva, i el transport públic no hi arriba i alguns dels carrers o les voreres estan en mal estat i, com que resulta que per allà no hi passa gaire gent, tampoc no les arreglen i llavors genera aquesta sensació d’una societat, d’una ciutat, dualitzada. De barris que estan abandonats i, en canvi, llocs que cada quatre anys els tornen a asfaltar, arreglar i pintar. Jo entenc perfectament que això genera una sen­sació d’injustícia molt profunda. També em sembla que la gent comença a castigar aquest tipus d’accions. Almenys la meva experiència dels últims anys és que quan algun alcalde els últims mesos ha intentat inaugurar tres fonts, quatre rotondes i no sé què, la gent s’emprenya per la presa de pèl. Esperem que tots anem canviant.





Fa feliç la política?


Justo Molinero (J. M.) Quina hauria de ser la tasca principal dels polítics? Per a què hauria de servir la política? La política també hauria de servir per fer feliç la gent. Jo crec que a Catalunya, a Barcelona i a les ciutats del seu entorn, la gent no és feliç. Si la gent no és feliç t’aixeques i te’n vas a dormir pensant en què? No sé si en un nou Estat això seria una prioritat, però intentar aconseguir que la gent, els ciutadans, els veïns siguin feliços és molt important.

Oriol Junqueras (O. J.) Jo hi estic d’acord.

J. M. I tu ets feliç? Jo no ho sóc en la mesura que veig que la gent no ho és. És que el patiment de la gent és molt gran, tio. Quan rebo les trucades de la gent a la ràdio això m’afecta. Gent gran que les està passant molt canutes, que ha de donar menjar als seus néts, fills que no hi ha manera que trobin feina, acaben plorant… Cada dia quatre o cinc acaben plorant en antena i la gent ve a la ràdio a veure si els pots ajudar d’alguna manera. [Els ulls se li entelen, s’emociona]. Catalunya té una cosa molt important que és el voluntariat, però és que s’està aprofitant el voluntariat sobre manera. Les nostres ad­minis­tra­cions creuen que els voluntaris ho arreglaran tot. Fa quatre dies el Gran Recapte, La Marató… Catalunya té la sort de tenir un gran nivell de voluntariat, de gent predisposada a fer. Potser molts se’ls hauria d’agafar i dir-los «escolta cap allà», però tampoc poden deixar-ho tot en mans del voluntariat. En el meu cas personal, hauria de ser fàcil poder-me oblidar del dia a dia per ser jo feliç, però és que no és fàcil. Te’n vas a dormir amb el problema, t’aixeques amb el problema. Parles amb qualsevol company i té problemes a la seva família. És que, nen, la gent està molt cabrejada. Després llegim els diaris i sembla una altra societat que va per un altre costat. No sé si la solució a això la té la independència. Ara sento discutir sobre llistes conjuntes, bueno, no ho sé, aquí el que necessitem és que la gent empenyi en la mateixa direcció. La gent d’Esquerra, i ja ho he dit abans, no enganya. Diuen qui són i si els vols comprar, bé. D’altres, en canvi, ara són d’esquerres, ara són independentistes, després són nacionalistes…

O. J. [Silenci. El deixa seguir.]

J. M. Nosaltres ens podem sentir feliços anant a celebrar el sopar d’empresa per Nadal. Parles amb la gent, els veus tots i són feliços en aquell moment. Però això no és traslladable a la resta de la societat, perquè hi ha molta gent que durant anys ha fet sopar o dinar d’empresa i ara no ho pot fer perquè no existeix ni l’empresa ni el lloc de treball. I, a sobre, s’aixeca sense saber quan en trobarà, i fa molt de temps que està així. Ara han donat 400 euros, que ja sé que amb això es pot fer molt, però la dignitat d’una persona ve a partir que té feina, i jo tinc feina, gràcies a Déu, però no sóc feliç veient que els meus companys i la meva gent i els meus veïns no en tenen. Això és un problema gros.

O. J. Ho diu el Sant Pare, el papa Francesc. Diu: «No hi ha dignitat on la gent no té una feina digna, on la gent no pot treballar, no es pot guanyar la vida, no té els recursos per tirar endavant la seva família». On passa això estem davant d’una indignitat, d’una societat indigna. Per tant, jo crec que hi ha un clam de molta gent i costa que aquest clam es traslladi a la vida institucional, diguem-ne. El clam existeix i és un clam de justícia que es pot fer des del món catòlic, des del món de les esquerres, des de molts mons diferents, es pot fer a l’Amèrica Llatina, a l’Àfrica, a Catalunya i a Alemanya. Hem de ser conseqüents amb aquest clam.

J. M. I tu ets feliç?

O. J. Jo sóc feliç amb la família i a casa, i en la tranquil·litat de la meva gent i del meu entorn. Òbviament era molt feliç fent de profe, fent ràdio i tele i explicant coses, però com expliques tu també és veritat que quan en el teu entorn hi ha gent que s’ho passa malament i molta d’aquesta gent la coneixes molt i són amics teus i veïns teus i parents teus, és difícil que això no t’afecti. Al contrari, t’afecta i t’afecta molt, cada dia. Jo porto el nen a escola cada dia, i com que la gent ho sap m’esperen a la cantonada de l’escola i m’expliquen el drama del dia i…, és clar, és molt complicat. Tens aquella sensació que estàs fent, amb la teva família, el que toca, i això et reporta satisfacció personal, però al mateix temps convius exactament en el mateix moment i al mateix lloc amb la consciència quotidiana que hi ha gent que està fatal, fatal.

J. M. I ja tens temps per dedicar a la família?

O. J. Jo m’escapo sempre que puc per estar amb ells.

J. M. En el meu cas, surto de casa a quarts de set, i si vaig a Tarragona a quarts de sis, i quan torno són les nou del vespre i estic fet pols. És que no et queda temps. Parles amb la nena i li preguntes com li ha anat a la universitat i què ha fet, parles amb la dona i comentes el dia…

O. J. Què estudia la teva filla?

J. M. Comunicació audiovisual, aquí al Tecnocampus de Mataró. Vol seguir els passos del seu pare, a veure. Estem fent comarca i país. Hem combinat, segons les necessitats, l’escola pública i la privada. He procurat que tots dos, el meu fill i la meva filla, adquirissin una bona educació per anar pel món, que els permeti guanyar-se la vida honradament i, sobretot respectant els altres. Jo, veient la gent, em pensava que la crisi uniria més les famílies, i veig que és com si separés més la gent. A ningú li agrada explicar entre l’entorn de la seva família que ho està passant malament, perquè això sembla que estigui considerat com si fos un fra­càs. Quan la gent tenia feina i anava tirant, doncs tot anava bé. Però ara la gent s’amaga per amagar les seves misèries també.

O. J. Si hi ha gent que està a l’atur i no té cap ingrés, és fàcil que se senti ofesa davant de determinades situacions, és normal. És que jo també estaria desesperat, rabiós, furiós, segur, segur.

J. M. D’aquesta crisi hauríem d’aprendre molt i no estem aprenent res. Sortim d’una època en què venia en Zapatero i deia «cuando salgamos de esta crisis, que saldremos…» i jo crec que ja n’hem sortit i la situació és la que és. Això dependrà de l’actitud de cadascú davant la crisi perquè se’n surti o no. Aquell que cregui que tornarem a com estàvem abans s’equivoca. Això s’ha acabat. Abans algú de la família deixava d’estudiar i es fotia a treballar de paleta o peó, vivia i es comprava el cotxe, i ara resulta que ha vingut la que ha vingut i se n’ha anat tot en orris.

O. J. Segurament a la família passa de tot. Hi ha una dita que diu cuando la pobreza entra por la puerta, el amor sale por la ventana. Segurament reflecteix una part de la realitat, que és molt difícil conviure en situacions de pobresa i dificultat. Això existeix. Al mateix temps també deu existir el cas contrari, que la sanguinitat, la família sanguínia, a vegades actua com una xarxa de seguretat i, per tant, tens els avis que amb la pensió estan aguantant la família sencera, tres generacions, diguem-ne. Segurament dóna per a tot, per a casos de ruptura familiar, d’abandonament, de quedar-te sol, de deixar-te anar, de gent que es deixa de cuidar, de medicar o prendre segons quin medicament que és important que se’l prengui però no se’l pot pagar. Gent que veu que allò que fa d’esforç no se li recompensa de cap manera i, per tant, s’abandona, es deixa anar, es deprimeix, i això existeix. Hi ha gent que està deprimida perquè no troba feina, deprimida perquè estudiar no li ha servit de res, deprimida perquè no pot donar als seus fills allò que necessiten… Això té costos. Al final, la societat emmalalteix també. I no només és una malaltia física, és una depressió, que no deixa de ser una malaltia. Hi ha gent que va al banc dels aliments a buscar menjar, però com que no té gas a casa ni electricitat no pot cuinar i, per tant, no pot bullir i no pot fregir i la verdura o se la menja crua o no se la pot menjar perquè no la pot bullir, no pot fer una mica de carn, no pot fer una mica de peix, no pot fer un ou perquè se l’hauria de menjar cru. Hi ha gent que va al banc dels aliments i només s’endú productes precuinats, preparats, però, és clar, aquí falten vitamines, i això no es veu i no se’n parla, però existeix. I la nostra societat cada vegada té més gent amb problemes de dèficits de vitamines i proteínics, i això ara no ho sembla, però passa i passarà factura durant molts anys.

J. M. Aquesta és la situació real de l’any 2014. Jo no sé com canviarà perquè si ja hem sortit de tota la ruïna de la crisi i tal, no sé com vindrà el 2015, però fins ara… Jo quan parlo amb la gent d’aquí o de Villanueva me’n recordo i miro enrere de quan vaig arribar a Barcelona buscant feina, però és que ara hi ha una sensació de no a tot. No hi ha manera de trobar-ne. D’acord que també hi ha gent que no vulgui tirar endavant. Nosaltres a Radio TeleTaxi tenim un telèfon perquè la gent que ofereix feina doni avís perquè els oients en trobin. Fa uns dies buscaven sis soldadors a Cornellà, i vaig haver de donar durant dos dies aquest missatge perquè no trucava ningú. És incomprensible. I jo me’n recordo que quan vaig arribar a Barcelona, amb disset anys, ja feia cinc anys que treballava de mecànic, en un taller en què jo també soldava. Estaven fent un edifici i jo soldava allà com un fill de puta, com un cabrón, amb aquella edat. I ara resulta que un senyor que treballava de peó i li donaven diners i es fotia uns esmorzars o se n’anava a fer botellón o comprava no sé què? És que, nen, falta actitud. La crisi aquesta o ha estat tan grossa que ens ha tret les ganes de tot o no hem après res o falta actitud per part de la gent. Però, és clar, els nostres polítics tampoc no engresquen la gent a dir «escolta, et donarem 400 euros però has de venir al matí i t’ensenyarem a fer no sé què». No, els donen 400 euros i se’ls treuen del damunt. I el problema no es resol així. Estem cremats, falta actitud.

O. J. També hi ha molta gent que tira endavant i que se’n surt.

J. M. Afortunadament hi ha caravana [a la carretera] al matí. I a la tarda, quan la gent plega de treballar, hi ha caravana. Però hi ha una part de la societat que es queda despenjada i no som capaços d’arrossegar-los.





És possible conciliar?


Justo Molinero (J.M). Quin tipus d’educació dónes al teu fill? El portes a una escola pública o privada?

Oriol Junqueras (O. J.) De moment el meu fill va a una escola bressol pública de Sant Vicenç dels Horts. L’any que ve haurem de prendre la decisió sobre l’escola on començarà P3, i la veritat és que a mi em faria certa il·lusió que anés a l’escola italiana tal com vaig fer jo, el meu germà i els fills del meu germà. Tanmateix, aquesta opció té diversos inconvenients —alguns de logístics—, i el més probable és que finalment vagi a una de les escoles públiques de Sant Vicenç. A casa, en Lluc ha començat a aprendre xinès, gràcies a una amiga xinesa de la família que passa estones a casa amb ell, i mentre li fa companyia i juguen, li ensenya xinès. Això entronca amb una idea que fa temps que defenso i escampo, i és que hem d’aprofitar molt més la diversitat lingüística del nostre país. En funció de les circumstàncies de cada escola, per exemple, es podria aprofitar la presència d’estudiants i famílies que dominen una llengua com l’àrab o el xinès, per crear entorns d’aprenentatge per a la resta d’estudiants gairebé de manera natural i pràcticament sense cap cost afegit.

J. M. Una persona com tu, amb la teva agenda, deu tenir poc temps per dedicar a la família, no? Com t’ho muntes, tio?

O. J. El temps és un valor molt escàs en aquests moments de la meva vida, tens raó. I com que és un valor molt escàs, es fa molt car, el temps. I com que és molt car, el gasto en coses molt concretes. El gasto molt amb la família, i quan tens una estona t’intentes escapar per estar amb la família. Llavors això vol dir que, pel camí, sacrifiques moltes coses. Què sacrifiques? Moltes relacions amicals que havies tingut durant anys i que ara no tens temps, i quan tens un moment et fa mandra. Però no et fa mandra perquè aquella persona et faci mandra, sinó perquè el cost d’oportunitat de poder estar amb la teva família és tan alt que ho deixes tot per estar amb la família. Llavors hi ha amics que això els costa molt d’entendre, no? Et diuen «no tens ni un moment, ni un dia?» Sí, però aquell moment que tinc prefereixo estar a casa. Espero que ho entenguin. Quan anava a la universitat era més fàcil trobar-me els exalumnes, perquè ells estaven fent segon, tercer o quart i te’ls seguies trobant, i hi havia mil raons per les quals coincidies. Fins i tot quan acabaven la carrera, molts d’ells es dedicaven a determinats àmbits en els quals jo també hi era. Alguns treballaven en una emissora de ràdio, l’altre no sé on i te’ls anaves trobant. Ara això és, pràcticament, impossible. No hi ha temps. Llavors què conserves? Aquelles relacions que tens prou confiança per dir «escolta, passa per casa meva i ja arribaré», i aquell té la santa paciència d’anar a casa teva i esperar-te a casa teva.

J. M. I necessites gent que et doni energia, no que te’n prengui més. Quan arribes a casa vols estar amb els teus, i que et deixin tranquil a veure si pots recuperar energies. Jo, gràcies a Déu, tinc amics i amics dins de la feina. Companys de fa molts anys, i llavors tinc paisanos, gent de Villanueva, i aquí tinc relació amb veïns amb qui em porto bé. Jo noto que em falta energia, que abans ho portava millor. Ara difícilment surto una nit, un divendres o dissabte, a sopar enlloc, perquè és que no em ve de gust. És tancar-me a casa i ja està, tio. La meva feina, llegir…

O. J. I valores coses molt senzilles. Valores els amics del poble, amb qui és fàcil fer un riure. I mirar, de manera desenfadada, un partit de futbol, perquè si a sobre t’has d’amargar amb el futbol ja és el colmo, no? Surto al carrer, vaig al poble, a la Rambleta de can Ros i comparteixo una estona amb gent molt normal fent coses molt normals, que és passejar una estona, prendre el sol en un banc al carrer, xerrar amb la gent i procurar que sigui el màxim de desenfadat possible. Això, molt sovint, et dóna perspectiva sobre les coses perquè diuen que en aquest país tothom entén de futbol i tothom es veu amb cor d’opinar sobre no sé què. I en política passa el mateix, alguns tenen un pla secret que només tenen ells i que ningú més ha sigut capaç de veure per solucionar-ho tot. Quan et trobes algú que és prou modest per no donar lliçons a tothom, doncs també ho agraeixes molt.

J. M. Què fas en les teves estones d’oci?

O. J. Procuro fer vida casolana. Estar amb la família, jugar amb el nen, cuidar les plantes de casa, arreglar l’hort, podar algun arbre, fer algun treball de bricolatge… Estar unes hores a casa, tranquil·lament, és una cosa que em passa poc sovint, i quan en tinc oportunitat, intento aprofitar-ho al màxim. Abans també llegia moltíssim, devorava els llibres. Ara, en canvi, m’és gairebé impossible trobar el temps i l’estat d’ànim per poder-me relaxar llegint una bona novel·la o un assaig. I tu, què fas?

J. M. Les estones d’oci les dedico, com tu, a la família, i també a llegir. Tinc un programa d’entrevistes a TeleTaxi TV pel qual passen escriptors i escriptores d’èxit i això m’obliga a llegir molt. Com a bon andalús també cuido el meu jardí, arrenco les males herbes. Procuro assistir els caps de setmana a algunes de les activitats a les quals sóc convidat per multitud d’entitats cíviques i culturals d’arreu del país. Aquesta és la millor manera d’adquirir coneixement de la realitat de Catalunya. Parlo amb molta gent i molta gent em parla dels seus projectes, les seves ambicions i els seus temors.

Tu ets casteller?

O. J. Només formalment, hahahaha. Em van regalar la camisa dels Carallots de Sant Vicenç dels Horts. Però no els deixen dir-se Carallots, i el nom oficial és Colla Castellera de Sant Vicenç dels Horts. Tothom els coneix com els Carallots, i la camisa és taronja, d’un taronja molt intens i molt viu. A mi el color taronja m’agrada molt, de fet és el meu color preferit. Però només ajudo la pinya els dies que hi ha jornada a Sant Vicenç dels Horts mateix. Si no, no.

J. M. Estàs ficat en altres entitats locals?

O. J. Quan era jove al Centre Excursionista i a l’Orfeó Vicentí, però em van fer fora perquè cantava molt malament. No se’m dóna bé, això de cantar. Ni ballar, ni seguir el ritme amb els aplaudiments. Sóc una mica arítmic, atònic i amelòdic.

J. M. No vols ser casteller perquè no vols que et pugi ningú a sobre.

O. J. Exacte, hahahaha. Ajudo en la part externa de la pinya, que és un lloc de menys responsabilitat, però amb tant d’entusiasme com puc. I tu, fas activitats?

J. M. Abans anava al gimnàs, al Club de Judo de Santa Coloma. Hi participo amb la nena, l’acompanyo.

O. J. A què juga?

J. M. A vòlei.





La vella guàrdia al poder


Justo Molinero (J. M.) No sé com seria en un Estat independent, però a Catalunya tenim associacions i entitats de tota mena, andaluses, extremenyes, catalanes i tal, en què la gent s’ajunta perquè els nens ballen o bé perquè surten amb matrimonis que en parlen. Aquí a Catalunya hem tingut una entitat molt forta que era la FECAC, la Federación de Entidades Culturales Andaluzas en Catalunya, potser ara ja no tant. No sé quin és el teu parer, si això és caduc o què?

Oriol Junqueras (O. J.) No ho sé, serà el que la gent vulgui. Allò que tingui vida, allò que doni resposta i satisfacció a les necessitats de la gent tindrà recorregut, ja sigui entitats culturals, religioses, esportives… La meva experiència a Sant Vicenç dels Horts és que hi ha espai per a tothom, que tothom pot conviure i que hem de fer un esforç perquè les coses es comparteixin i fer-les conjuntament. Nosaltres quan fem promoció de la Setmana Santa, fem promoció del conjunt d’activitats de la Setmana Santa, i això vol dir la Processó de Silenci del Divendres Sant i vol dir l’acte sacramental que es fa a la parròquia del centre del poble des del segle XVI, i vol dir la Processó del Cristo, i ho empaquetem tot i ho expliquem tot. I fem els cartells i la promoció tot alhora. La feina dels polítics hauria de ser també aquesta. Integrar el país, fer-lo compartit.

J. M. Però jo no em referia tant a això, que està bé. Hi ha altres entitats, com la FECAC, que es dediquen a agrupar aquestes entitats i a parlar en nom d’elles, i quan parlen amb els polítics ho fan sota l’amenaça que si no els donen segons què faran no sé què.

O. J. És millor que tothom es representi a ell mateix, segurament. Que cada entitat parli per ella mateixa. Hem de normalitzar les coses i, per tant, que les entitats han de representar-se a elles mateixes i parlar per elles mateixes, i ens hem d’alliberar de determinades coses.

J. M. Aquí ve la presidenta de la Junta d’Andalusia, per posar un exemple, i li han fet un besamanos i llavors ella es pensa que això és un gueto. I no. Aquesta dona no ha viscut la realitat d’aquesta gent perquè ha parlat amb uns que no són representants de la realitat, jo crec. No sé com s’hauria de fer això.

O. J. S’ha de fer promocionant la integració des de les administracions públiques de totes les activitats i després passa de manera natural perquè al final tots ens barregem amb tots, diguem-ne. Tot cada vegada està més entrecreuat. A una família li pot agradar que guanyi La Roja i, simultàniament, va a la Via Catalana i, simultàniament, escolta música en espanyol i, simultàniament, porta el nen al Cau. La realitat del país tendeix cap aquí, i crec que això està bé. Que la gent visqui les seves emocions com les vulgui viure. Aquestes emocions són legítimes.

J. M. El [Francisco] García Prieto, durant una època, va fer una tasca bastant bona, va integrar societat. Ell feia la seva, anava a la seva, i nosaltres ens en vam apartar bastant. Aquests darrers anys ja no està a la FECAC i el van imputar. Em fa pena tot el que ha passat, però ja s’ho faran. És el que dèiem, que és on està també el país. El país està a punt que arribi un populista i s’ho emporti tot. És el que semblava amb aquestes entitats, que volien anar en representació per aconseguir segons què, i del que es tracta és de viure dignament i de respectar les tradicions de la gent. García Prieto feia veure que manava perquè deia que representava un milió i mig de persones, i com que els polítics tenen por d’això li donaven el que demanava perquè callés. I així hem arribat on hem arribat.

O. J. Jo no el conec, perquè en l’etapa que ell tenia més protagonisme jo no en tenia gens, de protagonisme polític. Tampoc no conec el senyor [Josep Lluís] Núñez, i amb el senyor [Jordi] Pujol ens hem saludat alguna vegada, però tampoc no gaire. Per a mi, García Prieto, Núñez i Pujol són gent coneguda, evidentment, però distant.

J. M. Ara em diràs que ets un nouvingut, va, home! En Pujol no el coneixes, no vols llistes conjuntes… Et fa por fer comptes amb gent que hagi ficat la mà, i acabaràs dient que mai n’has sentit a parlar.

O. J. En Pujol l’he saludat alguna vegada. Per a mi els tres expresidents, de la FECAC, del Barça i de la Generalitat, són gent llunyana. En canvi, tu, Justo, t’has relacionat amb tots ells, els has entrevistat.

J. M. En el cas del senyor Pujol, no tinc res a dir. Em trucava demanant una entrevista i venia a la ràdio com a president de la Generalitat i, fins i tot, com a expresident. A hores d’ara estic decebut amb el que ha passat, perquè mai m’hauria pensat que una persona que a mi em va fer aprendre l’himne d’Andalusia aquí, i em va fer estimar la meva terra i la meva gent aquí per aquella forma que ell tenia d’estimar la seva, ara resulta que tot era fals, era un muntatge. Em sento molt decebut, i hi ha molta gent que està molt cremada. Per això la nova època de polítics que han de venir, com tu, que no tens l’obligació saber de tot, però escoltes la gent. A Catalunya hi ha gent amb molta empenta i un coco molt treballador, i estic segur que teniu idees per tirar el país endavant. Hem de tirar endavant, hem de fer un pas, aprofitant els nostres mitjans. Tenim una televisió que fa goig, tenim una ràdio nacional d’aquí, i no hem de menjar ni el cul ni el coco amb altres de fora, però darrerament aquí tampoc no sé a què juguen els nostres polítics. Hauríem de fer molt més per escoltar la gent. La creació d’una empresa genera llocs de treball, impostos, moviment, i això és el que necessita el país. A Sant Vicenç dels Horts, a Premià de Dalt, a Badalona i a Lloret de Mar… Ara, per exemple, aquest país que ha viscut durant molts anys del turisme, ara resulta que el turisme a Barcelona està mal vist. O sigui, l’Administració s’oposa que els establiments puguin obrir més dies i més hores. Si a Barcelona arriben un diumenge 30.000 persones en creuers, tio, no pot ser que només puguin comprar un sombrero cordobés o una banderilla de un toro a la Rambla perquè els els ven un pakistanès. Han de poder anar al passeig de Gràcia, a la plaça de Catalunya, al centre, a comprar, a gastar, perquè tot això genera diners. El taxista que guanya vint euros, els entrega a la seva dona, la dona va al mercat, el del mercat compra, l’altre fabrica, tot és una cadena. Ja no podem recular més, estem arribant a la paret. O tirem la paret o ja no podem anar més enrere.

O. J. La liberalització absoluta dels horaris comercials el que fa és que hi hagi botigues que no poden seguir. Les botigues familiars, en què només hi ha una persona, no poden competir perquè no poden estar 24 hores obertes 7 dies a la setmana i 365 dies a l’any. Llavors per trobar l’equilibri hi ha diverses opcions. Una és limitar els horaris, i segurament la limitació d’horaris té algunes virtuts i no s’ha de descartar com a eina. Al mateix temps, és possible que el que s’hagi de fer és, en lloc de limitar molt a uns, intentar ajudar els altres, és a dir, potser la clau és rebaixar la pressió fiscal o el cost elèctric de moltes botigues i botiguetes que el seu problema no és tant que no puguin estar obertes 24 hores al dia, sinó que els impostos i les traves burocràtiques i administratives se les mengen. O han de pagar la llum a preu de gran establiment, quan resulta que són un petit establiment, però la llum que paguen és molt més cara que la d’una casa normal, no? Potser en lloc de dedicar-se només a limitar la capacitat de creixement d’alguns el que hem de fer és ajudar els petits. És una manera de protegir-los, en lloc de limitar la competència és facilitar-los a ells que puguin fer coses. Bueno, aquí és evident que s’ha de trobar un equilibri. El que dius tu també és veritat, diguem-ne. Una ciutat com Barcelona segurament genera unes oportunitats de negoci que hem de saber aprofitar. I encara que un polític vulgui des d’un ajuntament, no pots canviar ni el preu de l’aigua ni el preu de l’electricitat. Moltes vegades estàs limitat de collons, diguem-ne.





Està Esquerra darrere de Súmate?


Justo Molinero (J. M.) La gent no és tan gilipolles com els nostres polítics encara es pensen, eh. Dir que la FECAC era el representant dels andalusos a Catalunya no és veritat, és mentida. Jo mai no m’he sentit representat per la FECAC. Per tant, si perquè una entitat estigui associada a la FECAC vol dir segons què, no. El que passa és que se li ha donat una importància que no tenia i li han donat uns diners i unes atribucions que no tenien i això ha sortit com ha sortit. Ara ha vingut aquest, l’Eduardo Reyes, el president de l’associació Súmate, a dir que ell està aquí. Los mismos perros con distinto collar. Això està obsolet, perquè en el moment en què Catalunya trobi el camí fa nosa un i fa nosa l’altre. Això no s’aguanta. El que passa és que possiblement sigui populista, li deu interessar a algú. Jo pensava que darrere d’això estava Esquerra Republicana, i encara ho crec. Però no ho sé. No li veig ni futur. Sí que ho veig, perquè a mi l’Oriol Junqueras em va agradar en la seva conferència, el vaig veure per la televisió, sense llegir cap paper, vaig pensar «hòstia, com a mínim sap el que diu, no ho ha de llegir». La gent té molt clar el que vol i el que necessita. La gent vol tenir feina, guanyar-se la vida i intentar ser feliç, tio. I ja està. I escoltar la gent que fa propostes que engresquin la gent. I, tornant al d’abans, no es tracta d’abaixar una mica l’aigua o la llum. Es tracta que un cap de setmana que arriben 30.000 persones amb diners per gastar els tanquen la porta. Jo dic que un dia que totes les botigues estan tancades, algunes han d’obrir per aprofitar aquests dies.

Oriol Junqueras (O. J.) Ara no voldria equivocar-me, però em sembla que en Lluís Cabrera, el d’Els Altres Andalusos, el músic, també és crític amb la idea de Súmate, amb arguments semblants als teus. Jo entenc l’argument de fons, però al mateix temps entenc exactament el contrari, entenc que potser sí que cal perquè durant molt de temps s’ha volgut fer un ús dient que només són independentistes els que parlen català, no? I afortunadament, en aquest país, hi ha independentistes que parlen català i independentistes que parlen castellà i independentistes que parlen qualsevol altra llengua. I molta gent ens ha dit que només eren independentistes els del Barça, i a l’Espanyol, al Granollers i a la Penya hi ha molts independentistes. Llavors, segurament per les circumstàncies del país i per determinats usos que se n’ha fet, doncs hi ha gent que ha tingut la necessitat de dir «escolta, eh, que jo a casa meva parlo en castellà, que he nascut a Andalusia o no sé on, que sóc del Madrid i, en canvi, sóc independentista». I tenen la necessitat de dir-ho, perquè, si no, sembla que no existeixin. Que potser seria millor que no calgués que s’organitzessin? Potser sí, potser seria millor que fessin la seva activitat en el marc de les entitats que ja existeixen. I em sembla que en Lluís Cabrera el que diu és que aquesta gent hauria d’estar a Òmnium o a l’ANC o en un partit polític. Però segurament ells també senten la necessitat de dir «jo no vull estar ni aquí ni allà, jo vull dir que sóc d’aquest país, que he nascut no sé on, parlo la llengua que parlo, en aquest cas espanyol a casa meva, i sóc independentista, i ho vull dir al costat d’altra gent que és com jo perquè, si no, diuen que no existeixo». Jo això també ho entenc. Ara, estic d’acord amb tu i em sembla que amb en Lluís Cabrera també, quan sembla que diuen que quan Catalunya trobi el camí, doncs això no tindrà sentit. Doncs, efectivament, no tindrà sentit, però mentre no el trobi o li neguin la possibilitat de trobar-lo, la feina que fa Súmate és molt valuosa per a la cohesió social del país i la construcció d’una majoria social favorable a la independència.

J. M. Digues la veritat, està Esquerra darrere de Súmate?

O. J. No, el que passa és que aquesta gent són independentistes i, com que ho són, molts d’ells estan a prop d’Esquerra, és clar.

J. M. Tu fas el mateix que amb en Mas, li fas abraçades, li dónes la mà… L’altre, quan li fas una abraçada, s’està pensant que sí. La gent vol claredat, sí o no? Digues la veritat.

O. J. No, no.

J. M. Digues, aquest Eduardo Reyes és un senyor que nosaltres hem posat aquí, que havia tingut sempre un tablao flamenco, un tio de puta mare, i ara resulta que és independen­tista que parla en castellà i ha vist la llum. Il·luminat per l’Esperit Sant. Jo veig que tu tens el cap molt ben moblat però ets il·luminat. Et falta aquesta contundència, de dir «doncs sí, és un tio que hem posat nosaltres».

O. J. Però no l’hem posat nosaltres! Pot ser que molts d’aquests ens tinguin simpatia, i evidentment a Súmate hi ha gent que és de Sant Vicenç dels Horts que diuen que el seu alcalde és un tio simpàtic. Doncs és normal. Però l’Eduardo Reyes no és de Sant Vicenç dels Horts.





Qui ha de tenir por de tu?


Justo Molinero (J. M.) Amb la fórmula que proposes, d’anar en llistes separades, pots guanyar i pots ser president?

Oriol Junqueras (O. J.) Sí, és clar i tant. Podem guanyar i podem assumir la presidència. I tant.

J. M. Qui ha de tenir por que tu siguis president?

O. J. La mala gent, els que han viscut del cuento, els que s’aprofiten de la gent i no volen que les coses canviïn.

J. M. I qui és la mala gent?

O. J. Els que s’han aprofitat de la situació i han fotut mà. Els que han evadit impostos, perquè aquests impostos són els diners de les escoles dels nostres fills i dels hospitals dels nostres malalts. Els que juguen amb posició d’avantatge respecte al conjunt de la societat. Els que s’aprofiten que tenen l’oligopoli del servei energètic o financer i posen les coses molt difícils a la immensa majoria dels empresaris, els consumidors i els ciutadans d’aquest país. Volem una societat més justa i més oberta, en què no hi hagi barreres que impedeixin que la gent pugui realitzar-se i tirar endavant. El 90% de la gent d’aquest país, si vol, es pot sentir perfectament reconeguda en el que nosaltres proposem.

J. M. Quan tu véns a la meva emissora, véns perquè t’escolti quin tipus de gent?

O. J. Tothom que escolti l’emissora. Jo vull arribar a tothom, i m’agradaria ser capaç de guanyar-me la confiança de tota la diversitat de gent com la que viu al meu poble, que és gent molt diferent que, en canvi, són capaços de compartir un projecte de futur. Jo em vull adreçar a tota aquesta gent. A tots, perquè el país el tirarem endavant si som capaços de construir grans majories. I en aquestes grans majories ni podem excloure allò que representa el món del treball, els sindicats, ni podem excloure el món de l’empresa, ni podem excloure el món de la gent que viu a l’àrea metropolitana ni els que viuen fora. Crec que el projecte que s’adequa més bé a això, que ho expressa més bé i que és la síntesi de tot això és Esquerra Republicana. Ja no és el Partit Socialista, ni Convergència, és Esquerra Republicana. Això és una evidència, i jo faré tot el possible perquè Esquerra Republicana s’hi adapti al màxim. I, escolta, si hi ha algú que encara ho fa millor, doncs collonut per al país. El meu objectiu no és guanyar. El meu objectiu és fer-ho tan bé com sigui possible. Si això comporta que guanyem, guanyem, i si algú ho fa millor que nosaltres, doncs millor per al país perquè així serem molts els que ho farem bé.

J. M. Tinc la sensació que després del 9 de novembre Esquerra Republicana és un partit marginat pels mitjans de comunicació.

O. J. Hi ha gent que ho veu així. [Riu.]

J. M. Què ha passat?

O. J. Hi ha un establishment en aquest país que no vol que Esquerra Republicana guanyi, i aquest establishment són aquells que han manat durant molt de temps i que es pensen que han de seguir manant per sempre més. Aquest establishment és, per concretar-ho, aquells que, hi insisteixo, juguen amb una posició d’avantatge a l’hora de negociar amb el conjunt de la societat, i ho fan perquè ells tenen el subministrament d’algun tipus de producte que la gent no té. Això ho fan les elèctriques en contra de la majoria d’empreses d’aquest país. Hi ha empreses d’aquest país que resulta que no poden treballar totes les hores del dia perquè resulta que no poden pagar la factura elèctrica de les hores de dia, i han de treballar de nit perquè no poden pagar la factura elèctrica d’hora de dia, que és caríssima. I això passa amb els serveis financers. Hi ha empreses d’aquest país que han hagut de tancar perquè no han resistit la morositat, i no han obtingut un crèdit per aguantar la morositat, perquè les empreses de l’Ibex deuen als seus proveïdors 47.000 milions d’euros, perquè hi ha grans empreses constructores que paguen a 240 dies o que t’accepten la factura 180 dies després i et paguen 180 dies després d’acceptar-te la factura. Per tant, t’estan pagant a 360 dies. I, per tant, s’estan finançant a costa dels petits proveïdors, de les petites empreses, dels autònoms… Doncs això s’ha d’acabar, i com que aquesta gent no vol que això s’acabi i aquesta gent són els que controlen molts dels mitjans de comunicació, doncs és evident que procuren que la nostra veu no se senti, és clar. Això salta a la vista.

J. M. Si ets president, quines serien les primeres mesures que adoptaries des del Govern? Quines decisions prendries els primers dies o mesos en el càrrec?

O. J. En l’àmbit de la lluita contra la corrupció, faríem una auditoria del Govern per reformar els processos, responsabilitats i controls interns que fessin molt més complicat que es produissin casos de corrupció. En l’àmbit dels serveis socials, centralitzaríem i coordinaríem la informació relacionada amb tots els serveis existents —prestacions d’atur, Pirmi, etc.— per assegurar que ningú que ho necessiti se’n quedi sense i alhora per eliminar malbarataments o ineficiències. En ensenyament, donaríem més protagonisme, amb recursos i reformes, per tal de millorar la franja de tres a cinc anys, que és, com tots els estudis van demostrant, l’edat en què es prefiguren gran part de les possibilitats futures dels nostres joves. També en l’àmbit de l’ensenyament, donaríem més protagonisme als municipis perquè estiguin més implicats i tinguin més eines per ajudar al bon funcionament de les escoles i de la formació professional.

J. M. I per a les empreses?

O. J. En l’àmbit empresarial, faria complir les directives europees contra la morositat per tal d’evitar, per exemple, que les grans empreses segueixin amb els escandalosos índexs de morositat respecte als seus proveïdors actuals. Això escanya les petites i mitjanes empreses, que són el gruix de la nostra economia. Evidentment, caldria buscar fórmules perquè aquesta recepta també la pogués aplicar el Govern de la Generalitat. I en l’àmbit fiscal, faríem una simplificació del marc impositiu. No té sentit que existeixin figures fiscals duplicades, que graven un mateix concepte des d’àmbits diferents, com el cas de l’IBI i l’impost de patrimoni. També es podrien eliminar els impostos especials i tractar-los com a tipus específic de l’IVA. I tu què creus que hauríem de fer si arribéssim al govern?

J. M. Jo crec que el primer que s’hauria de fer és assegurar, amb caràcter d’urgència, que la gent pobra de Catalunya tingui garantides les necessitats bàsiques. És una qüestió de dignitat col·lectiva. Que a cap nen li faltin els àpats diaris. Que els nens puguin anar a l’escola amb normalitat i participar en totes les activitats comunes al marge de la situació econòmica dels pares. Estic convençut que un país que no procura el benestar dels seus fills, sigui quina sigui la situació econòmica dels seus pares, és un país fracassat, que té les portes del futur tancades i no mereix comparar-se amb la resta dels països desenvolupats de la resta del món. S’han de recuperar, en la mesura del que sigui possible, les prestacions de l’estat del benestar que s’han perdut des del 2008.

O. J. La lluita per l’estat del benestar és capital.

J. M. Oriol, si jo governés, asseuria en una taula les entitats financeres propietàries d’habitatges buits perquè establissin, temporalment, lloguers socials per pal·liar la situació de moltes famílies sense sostre. Una societat que ha participat amb els seus impostos a rescatar entitats bancàries en fallida per l’ús i abús interessat dels seus directius no pot permetre que aquestes deixin en la puta calle ciutadans a qui les coses els han anat malament perquè han perdut la feina. Llocs de treball, molts d’ells, que s’han perdut per la manca de crèdit a les empreses d’aquestes mateixes entitats financeres. S’han d’establir lloguers temporals fins que la moro­sitat remeti i els catalans puguin reprendre el pagament regular de les seves hipoteques. I et dic una cosa, Oriol. Quan alguna entitat financera amenaça de traslladar les seves seus fora de Catalunya, cal que el Govern català els recordi quins són els seus orígens, qui ha contribuït a convertir-les en el que són en l’actualitat i que, en moments decisius dels seus processos d’expansió, el nostre Govern de torn els ha donat facilitats.

O. J. Totalment d’acord.

J. M. És que la cosa té tela… Els estalvis dels catalans són de Catalunya, i si aquestes entitats no volen contribuir al progrés del país, sigui qui sigui qui mani, i sigui quin sigui el resultat polític que pugui sortir de les urnes, s’haurà de considerar la creació d’una entitat d’estalvi pública que es trenqui la cara per assegurar que els rèdits dels estalvis catalans s’inverteixen al país. Abans parlaves de l’ensenyament, i ho hem comentat en la conversa. Hem de recuperar el control total sobre l’ensenyament a tots els nivells. Una escola pública, catalana, laica i de qualitat oberta als nous procediments pedagògics que s’apliquen als països desenvolupats. Després de més de trenta anys d’immersió lingüística, aquesta ha demostrat ser una història d’èxit pel grau de convivència lingüística a Catalunya. El pròxim Govern haurà de procurar blindar-la dels atacs de l’Estat. El teu Govern hauria de fixar-se com un objectiu bàsic la rebaixa del fracàs escolar i les seves conseqüències, si cal revisant en profunditat el sistema educatiu. Jo també intentaria buscar les possibilitats d’acció conjunta entre la universitat, el Govern i les indústries estratègiques, per iniciar una operació de rescat del talent que ha emigrat a altres països del món. Tenim milers de joves catalans desenvolupant tasques d’investigació i feines d’alt nivell d’especialització. Cal retornar-los a casa nostra i posar-los a treballar en el producte afegit de la nostra indústria i en el desenvolupament del coneixement científic. Hi ha d’haver maneres de fomentar una aliança entre el sector productiu, el Govern i les entitats financeres, públiques o privades, per trobar la manera de crear nova ocupació, nova feina. En la mesura que el país tingui autonomia financera i fiscal, s’ha de procurar que les empreses que contractin mà d’obra de manera indefinida obtinguin mesures compensatòries en els capítols de cotització i despesa fiscal i tinguin la porta oberta al crèdit. Si fossis president, quin Govern formaries? Qui t’agradaria que hi hagués en el teu Govern?

O. J. Si mai sóc president m’agradaria fer una simplificació del Govern. Crec que seria bo tenir poques conselleries o ministeris, i que cadascuna d’elles estigués encapçalada per una persona amb bones habilitats comunicatives i organitzatives, assegurant que per sota hi ha càrrecs amb l’experiència de gestió i la rigorosistat necessàries per garantir l’excel·lència de la feina de Govern. Pel que fa a les persones, la prioritat és trobar aquelles que, tenint les habilitats i les qualitats necessàries, encaixin millor amb els objectius que tingui el Govern i alhora les que puguin formar un equip que treballi coordinat. Per fer això comptarem, evidentment, amb les persones del mateix partit, però el nostre enfocament sempre ha inclòs tenir la mirada oberta al conjunt de la societat. De la mateixa manera que tenim per costum incorporar gent de fora del partit en les nostres llistes electorals perquè acabin formant part dels nostres grups parlamentaris, també procurarem deixar-nos ajudar per persones externes al partit en el cas d’haver de formar Govern.

J. M. A mi m’agradaria que el teu Govern estigués format, d’entrada, per gent sense cap sospita pel que fa a la corrupció. Gent formada i, per què no, d’orígens diversos. Per què no pot haver-hi diputats o diputades d’ERC o de CiU que s’expressin en castellà a l’hemicicle? Això desarticularia les minories que volen propiciar l’enfrontament lingüístic. En comptes de noms prefereixo definir sectors socials que haurien de ser presents en el pròxim Govern: gent vinculada al món del treball, no buròcrates sindicals, sinó gent que s’ha passat la vida al peu del canó amb consciència social que els ha dut a lluitar pels drets dels seus companys. Homes i dones històricament vinculats a l’acció social solidària, tant religiosos com laics. Persones vinculades a la petita empresa, solvents, lluitadores i que han aconseguit obrir-se camí i organitzar-se amb altres empresaris en conglomerats empresarials. Gent que entengui què és el diner, com es mou, com s’ha d’invertir en la cosa pública per obtenir beneficis socials. En la societat actual, el diner, públic o privat, requereix gent que l’entengui i que el sàpiga reproduir sense anar més enllà de la llei de Déu i dels homes i, sobretot, que no se’l foti a la butxaca. També hauries de tenir coneixedors del sector sanitari públic, competents, acostumats a l’organització interna i ferms defensors del sistema públic de salut català, d’assistència universal com a referent al món. Has de tenir advocats, fiscals, jutges, disposats a treballar per la millora de la justícia. Una administració de jus­tícia dotada dels mitjans necessaris. Una justícia lenta forma una societat injusta, i s’ha de garantir la separació de poders. Cal prioritzar la tasca del Síndic de Greuges i fer funcionar els controls de la gestió i els diners públics, com l’Oficina Antifrau. En el nou Govern hi ha d’haver professionals de diferents nivells de l’ensenyament, partidaris de la immersió lingüística, amb idees per millorar el nivell, reduir el fracàs escolar, que potenciï l’autonomia de la universitat, la seva homologació amb les de referència internacional i que faciliti l’intercanvi d’idees i estudiants. Acabar amb la indignitat dels barracons. Necessitem per al nostre país experts en obra pública que considerin les infraestructures vertebradores del territori i no de vots. Que tinguin a disposició, sobretot, el personal d’enginyeria ferroviària capaç de solucionar les mancances de l’actual estructura de rodalies i mitjana distància. Que puguin parlar amb França per salvar la problemàtica de l’enllaç amb l’alta velocitat. Buscar solucions financeres per acabar la Línia 9 respectant el projecte inicial. Aclarir el present i el futur de les autopistes de peatge. Encara que sigui perquè no ens n’oblidem, cal explicar al país per què continuem pagant peatges, a qui i per quant de temps. Vull que el nou govern desbloquegi vies alternatives al pas de les autopistes, com la N- 340, i que acabi, encara que de moment de manera provisional, amb els punts negres que es cobren les vides de molts catalans. Oriol, un Govern de dones i homes justos.

Abans deies que hi ha un establishment a Catalunya que no vol que guanyi Esquerra Republicana. Podemos se suposa que també és una amenaça per a l’establishment i, en canvi, no paren de sortir a la televisió.

O. J. Podemos fa una altra feina. Durant un cert temps, almenys, alguna empresa de comunicació va creure que això servia per afeblir el Partit Socialista i, en el fons, reforçava el PP, i el que ha acabat passant és que Podemos es fa tan gran que fins i tot amenaça el PP. I hi ha una part de l’electorat del PP que votava PP perquè estava farta de Zapatero, i ara està farta del PP i vol votar una altra cosa i vota el més nou que troba. I ara el més nou és Podemos, doncs vota Podemos. I si d’aquí a dos o tres anys apareix una altra cosa que encara sigui més nova, com que la gent vol una cosa nova perquè està tipa de tot el que hi ha, doncs potser passarà a votar la cosa més nova, no? Jo entenc que hi hagi molta gent que vulgui votar Podemos, perquè n’estan farts, i diuen «això no pot continuar com està». I aquest factor també existeix a Catalunya en el cas d’Esquerra Republicana. Hi ha gent que no vol la independència en ella mateixa, però creu que la independència és una manera de canviar les coses. Llavors aquest factor de canvi existeix, i hi ha gent que no votarà qualsevol independentista, sinó que votarà aquell partit independentista que cregui que li garanteix que amb la independència canviaran moltes coses, no votarà aquell que cregui que amb la independència no canviarà res i continuarà estant tot com està. Hi ha molta gent que això no ho vol votar de cap manera. Hi ha gent que està disposada a votar un partit independentista, però mai votarà un altre partit independentista, mai de la vida.

J. M. Aquests dies hem vist també que un company teu, l’Alfred Bosch, vol ser alcalde d’una ciutat republicana, m’estic referint a la ciutat de Barcelona. Tu veus Barcelona republicana?

O. J. I tant. Sí, sí, estic segur que Esquerra Republicana pot governar la ciutat de Barcelona i que Alfred Bosch pot ser alcalde de Barcelona. Previsiblement necessitarà acords amb algú altre, però que pot ser l’alcalde de Barcelona, segur. I que serà un molt bon alcalde de Barcelona, també. I que és un polític que és capaç de construir relats i que és capaç d’explicar un projecte de ciutat, també. I és capaç de fer-ho sense cap paper al davant, també. I que té la ciutat posada al cap, també. I això és molt difícil de trobar en política, perquè la majoria de polítics necessiten parlar amb un paper al davant, es perden i no saben el que volen dir, i et diuen quatre xifres llegides però no són capaços d’explicar-te el projecte de ciutat. L’Alfred Bosch ho farà molt bé. I ho farà molt bé perquè ja va jugar un paper molt important en els Jocs Olímpics, estava al Comitè Organitzador i hi va intervenir com a executiu important i perquè va ser capaç de coordinar un equip molt nombrós de gent el 10 d’abril [del 2011] amb les consultes a Barcelona. És una persona que sap dirigir equips i sap prendre decisions. És una persona que parla molt bé l’anglès i moltes llengües i, per tant, serà un ambaixador extraordinari de la ciutat de Barcelona a tot el món. I no hi ha res que projecti Catalunya al món com la ciutat de Barcelona. I, per tant, és una grandiosa oportunitat.

J. M. Les eleccions municipals del 2015 podrien ser un camí per seguir?

O. J. Pot ser que les municipals donin pistes de coses que poden passar en el futur. És evident que Esquerra Republicana no ho fa igual de bé o de malament a tot arreu. No tots els candidats d’Esquerra Republicana són els millors candidats, segur. Hi deu haver llocs on el candidat és millor i d’altres on no és tan bo. Doncs, escolta, que la gent triï. És evident que Esquerra no sempre serà la millor oferta, la millor oportunitat a totes les ciutats i tots els pobles, i hi haurà llocs on no es mereixerà la confiança de la gent. Doncs que la gent no ens voti i voti una altra cosa, no?





Futbol, més que un esport


Oriol Junqueras (O. J.) El Barça i molts altres equips esportius han estat elements d’integració, a Catalunya. El Barça és evident, i és el més conegut. És una marca a escala mundial, però aquest paper d’integració, d’inclusió i de barreja, de fer sentir la gent partícip d’un projecte d’un barri o d’una ciutat es dóna en molts equips de futbol de molts barris metropolitans i de molts pobles del país.

Justo Molinero (J. M.) A mi el Barça, durant la presidència de Sandro Rosell, em va portar a parlar en una trobada de penyes d’Andalusia, Ceuta i Melilla. I, escolta, el moviment que desperta és espectacular. A Villanueva, el meu poble, hi ha dues penyes del Barça. Hi ha molt de culer, allà. Però el que jo vaig veure a Linares, en aquesta trobada de penyes, és que la gent mata pel Barça, en el bon sentit. Què deu estar pensant aquesta gent ara? Perquè amb això de la independència ens posen a parir. No ho sé, però el Barça crec que ha estat una eina ben utilitzada per a l’adaptació de la gent vinguda de fora, de qualsevol lloc. El que passa és que jo em pregunto que si fóssim independents on jugaria el Barça? Amb quins equips? Podria continuar jugant igual?

O. J. Sí, home, sí. El Barça genera tants drets d’imatge que qualsevol lliga el voldria. I la LFP [Lliga Professional de Futbol] segur que el voldria, perquè és un negoci per a tots els altres equips. No hi ha cap equip que digui «jo no vull jugar amb el Barça» perquè això genera drets d’imatge, entrades, de tot. Per tant, tothom se’l disputarà. La Lliga de futbol espanyola, també. Per tant, el més probable és que continuï jugant a la Lliga de futbol espanyola. Igual que hi ha equips gal·lesos que juguen a la Lliga anglesa, el Mònaco que juga a la francesa, equips anglesos de rubgi que juguen a la francesa o equips canadencs que juguen a la NBA nord-americana. El món es globalitza i, per tant, cada vegada hi ha més equips de diversos països que juguen les mateixes competicions i s’encreuen.

J. M. Ets futbolero?

O. J. A mi m’agrada, sí.

J. M. Jo sóc soci del Barça de fa molts anys. Tu també?

O. J. No, no ho he sigut mai.

J. M. Tu vols anar directament a la llotja.

O. J. Procuro no anar-hi. Al contrari, vaig al Gol Sud, a dalt, amb els amics del poble. A la llotja només hi he anat una vegada o dues, i no m’agrada anar-hi.

J. M. Però quan siguis president hauràs d’anar-hi.

O. J. Potser de tant en tant també aniré al Gol Sud.

J. M. Entre Joan Laporta i Sandro Rosell, quin president triaries? El retorn de Laporta seria bo a les pròximes eleccions del club?

O. J. Les xifres de títols aconseguits avalen que l’època de Joan Laporta com a president del Barça ha estat la de més èxit de la història del club. El Futbol Club Barcelona va enfortir la seva imatge internacional gràcies als èxits esportius, però també a uns valors que el convertien en referència al món. L’època de Sandro Rosell va anar de més a menys, i malauradament va acabar d’una manera un xic enigmàtica. Mai és fàcil continuar un projecte que ve d’un període d’èxit, i molt menys si has de superar entrebancs tan inesperats i traumàtics com va ser la mort d’en Tito. En qualsevol cas, el que passi a partir d’ara ha d’anar orientat a recuperar els èxits esportius i a fixar un rumb coherent i estable que permeti situar el Barça en disposició de guanyar totes les competicions. A mi no em correspon posicionar-me sobre qui és el millor candidat per presidir el Barça. No només perquè aquesta decisió correspon exclusivament als socis del Barça —i jo, malgrat ser molt culer, no en sóc—, sinó perquè qualsevol cosa que pugui dir podria ser mal interpretada. El meu deure és mantenir les millors relacions possibles amb el nou president, i ho faré sigui qui sigui l’escollit. Tu, Justo, que ets soci, com ho veus?

J. M. A les eleccions del 2003 em vaig il·lusionar amb la candidatura de Lluís Bassat, una persona que conec i respecto. Però Joan Laporta i el seu equip van irrompre en la campanya amb un esperit nou, jove i crític amb l’anterior junta directiva. Sandro Rosell, malgrat el seu enfrontament amb Joan Laporta, continuava representant aquest esperit desacomplexat, amb una gestió molt tècnica. La seva fugida imprevista va deixar la resta de la seva junta desconcertada. És clar que Laporta, amb llums i ombres, que n’hi va haver, va pilotar el millor Barça de la història. El que em preocupa de la gestió del club, a part dels resultats, ja que tots volem un Barça que ho guanyi tot, és que el club continuï sent un referent per a la integració de la gent que ve de fora. Quan jo vaig arribar a Catalunya l’any 1967, el Barça era la porta d’entrada del país. Ser del Barça era el primer pas per sentir-te català. Ara, aquesta tasca cal continuar fent-la. Jo m’emociono quan vaig a l’estadi i veig nens d’orígens diversos amb la samarreta blaugrana. Això cal cuidar-ho molt. És impressionant la projecció que aquest club té a Catalunya, Espanya i arreu del món. Aquest ha de ser un aspecte fonamental que la nova junta ha de potenciar. Tu què opines dels crits contra el Barça i contra Catalunya quan juga en altres camps de futbol?

O. J. Que als camps de futbol es toleren coses que no es tolerarien a cap altre lloc, i que hi ha crits racistes o feixistes que si es fessin en un altre lloc o en un altre país del món doncs agafarien aquella persona i la posarien a la presó una temporada, mentre que als camps de futbol espanyols es permet tot. Es permet que s’insulti un jugador d’una altra raça, que s’exhibeixin banderes nazis, qualsevol animalada. Un camp de futbol no està exempt de l’aplicació de les lleis. Les lleis s’han d’aplicar a tot arreu, i les normes de convivència s’han d’exigir a tot arreu. I la salutació feixista és delicte a tot Europa, i a Itàlia i Alemanya et foten a la presó per fer la salutació feixista. En canvi, aquí no et diuen res.

J. M. Amb qui mires el futbol?

O. J. Amb els meus amics. Tinc amics del Madrid, i sovint mirem els partits Barça-Madrid junts, i durant el partit la relació és animada i, després, cordial.

J. M. Home, el Barça és el que és gràcies al fet que hi ha merengons i et pots fotre amb ells i ells es foten amb tu, això ho porta el futbol.

O. J. També, també. L’experiència de veure un Barça-Madrid en un bar de Sant Vicenç dels Horts ple de merengues i de culers, tots barrejats, és molt recomanable i molt interessant.

J. M. Sobretot si guanya quin equip?

O. J. Sobretot si guanya el Barça, és clar. És una experiència molt edificant i molt educadora, perquè és una demostració que podem compartir moltes coses. Durant el partit cadascú veu les jugades al revés de l’altre, no? Un està convençut que ha estat un penal claríssim i l’altre que és un piscinassu sense precedents històrics. Però quan sortim al carrer tots som amics.

J. M. A veure si et mulles d’una vegada. Escolta, un partit de futbol. Esquerra Republicana-Convergència i Unió. Quin seria el resultat bo d’aquest partit?

O. J. Que Esquerra Republicana guanyés.

J. M. Amb quin resultat?

O. J. Guanyaria perquè té més bon equip. 3-1, com l’últim dia del Barça davant del París Saint-Germain.

J. M. I qui creus que hauria de fer d’àrbitre?

O. J. El poble de Catalunya.

J. M. I tu, et posaries de porter?

O. J. Sí, home, i del que calgués.

J. M. Qui seria el Messi de Convergència?

O. J. Se suposa que l’Artur Mas.

J. M. I qui el marcaria?

O. J. No ho sé, si cal, jo mateix.

J. M. No t’importaria trencar-li les cames?

O. J. Home, nosaltres no trenquem les cames a ningú! El que passa és que intentaríem fer-li veure que és millor que no ens faci gaires gols a nosaltres i que es reservi per quan juguem partits contra un altre rival més llunyà.

J. M. L’Espanyol, en una Catalunya independent, hauria de canviar de nom?

O. J. Jo crec que no. Els noms tenen la seva història i la seva raó de ser. Això ho haurien de decidir els seus socis, però a mi em sembla perfectament que es pot dir Espanyol.

J. M. T’importaria anar a la llotja de l’Espanyol?

O. J. Hi he anat. Hi he anat perquè ho vaig demanar expressament. Intento anar a tot arreu. Vaig anar a un Espanyol-Betis.

J. M. Qui va guanyar?

O. J. Diria que van empatar.





Un nou futur per a Catalunya


Justo Molinero (J. M.) A mi el que m’agradaria és poder ajudar. A veure si sortim d’aquest ensurt en què estem ficats. Sembla que no trobem la manera de poder-ne sortir. Tu estàs convençut que la independència és el camí, però jo no en tinc ni idea. Però si es tracta de treballar tu i d’administrar-te tu, segurament que és molt millor, perquè si tu estàs treballant i a sobre t’ha d’administrar un altre deu ser fotut. El que treballa i s’administra ell porta el camí que vol, però si estàs manat per un altre que t’ha de dir què has de fer o tu li has de donar els diners perquè ell et doni el que ell creu que necessites, estàs sempre sota la tutela d’un altre. Per què la gent, quan és jove, vol tenir els divuit anys? Per tenir una autonomia pròpia. Si aquest és el camí, si Catalunya ha de fer la seva, doncs potser és el camí. Vist que l’alternativa no ens ha anat tan bé com ens hauria hagut d’anar.

Oriol Junqueras (O. J.) La independència, per ella mateixa, no resol res, això també és veritat. Per tant, és molt legítim que hi hagi gent que es pregunti si això servirà. Però jo el que dic és que la independència és una oportunitat per resoldre moltes coses. Per l’argument que dius tu, perquè posarà la responsabilitat a les nostres mans. I llavors nosaltres serem responsables del que fem bé i del que fem malament, i si ho fem malament doncs serà més fàcil canviar-ho. Ara el que passa és que encara que tots els catalans estiguéssim d’acord que hi ha una cosa que es fa malament, no tenim prou força per canviar-ho perquè no podem canviar nosaltres el Govern espanyol, en canvi el Govern de Catalunya sí que el podrem canviar. Per tant, hi haurà coses que farem bé, coses que no farem tan bé, però en tot cas serà responsabilitat nostra. A mi em sembla que val la pena.

J. M. Escolta, quants ambaixadors hauria de tenir el Govern de Catalunya?

O. J. Quan sigui independent? No gaires, perquè moltes ambaixades podran ser compartides amb altres països de la Unió Europea. Els països nòrdics, per exemple, comparteixen ambaixador. Dinamarca, Suècia, Noruega i Finlàndia tenen un ambaixador, i els serveix a tots. Segurament aquí hem d’anar a un model similar. No cal tenir ambaixades caríssimes a les avingudes més cares de les ciutats més cares del món. Del que es tracta és de tenir una cosa que sigui útil, i potser en algun cas això es pot fer amb els serveis diplomàtics d’un altre Estat. Per què no?

J. M. Amb qui, amb Espanya?

O. J. Per què no? Normalment és amb els més propers, i els més propers físicament són Espanya, França i Itàlia. Després hi ha proximitats d’altres tipus. Potser resulta que el més adequat és algú que comparteix amb tu un determinat model industrial o comercial i, per tant, és millor compartir-ho amb algú que s’assembla més a tu des d’una perspectiva econòmica. Per què no? Potser el que necessites és tenir un bon agregat comercial posat a l’ambaixada de no sé qui, i quan hi hagi un assumpte que aquest agregat comercial el pugui redireccionar on faci falta. S’ha de ser pràctic i procurar gastar poc. En molts casos, els països nòrdics tenen l’ambaixada no ben bé al centre, sinó en un barri més modest i en una casa més modesta. I serveix igual. No cal tenir un palau ni gastar-te milions d’euros en la piscina de l’ambaixada espanyola a Riad, com passa ara.

J. M. És evident que les ambaixades catalanes al món han estat utilitzades pels adversaris polítics com a símbol de dispendi inútil. Amb aquest tema el nou Govern ha de ser valent. El problema no són les ambaixades ni la quantitat, el fet important ha de ser la seva utilitat. Dia a dia han de reportar el conjunt de la seva gestió i els resultats obtinguts. Les ambaixades han de servir prioritàriament per donar a conèixer el potencial industrial, estratègic, de coneixement, turístic i la capacitat de donar cabuda a aquelles multinacionals i empresaris que busquen un país europeu ben situat geogràfi­cament que els pot oferir condicions inigualables per al des­envolupament de la seva activitat. Però ara et pregunto, Oriol: un cop has accedit a la presidència de la Generalitat i ja som republicans i independents, quants anys passarien perquè la gent comencés a notar que la cosa va millor?

O. J. Jo crec que en poc temps es notaria que anem a millor. D’entrada, no marxarien tants impostos com paguem ara. Per tant, amb els mateixos que paguem ara tindríem més recursos. Gairebé immediatament es notaria que estem una mica millor. A més, hi ha un altre argument, que és que la capital d’un Estat genera moltes oportunitats. Hi ha seus de companyies que se situen sempre a la capital d’un Estat, i si Barcelona és la capital d’un Estat doncs s’hi situaran. I els cònsols que hi ha a Barcelona en lloc de ser cònsols seran ambaixadors. I en lloc de tenir una secretària en tindran dues. I en lloc de tenir un agregat, resulta que en tindran tres o quatre. Doncs això són oportunitats i recursos que arriben al nostre país.

J. M. No hi ha cap tracte possible amb tu que no sigui la independència?

O. J. Hi ha molts tractes possibles, però tots inclouen la indepedència.

J. M. Imagina’t ara que el Govern espanyol anuncia que Barcelona serà cocapital d’Espanya.

O. J. A mi no em serveix, perquè sé que els Governs espanyols mai diuen que sí i quan diuen que sí a alguna cosa sempre t’acaben enganyant. Amb algú que t’enganya sempre és millor no fer-hi acords. I ja està. No me’n fio, però en tot cas això ho decidiran els ciutadans de Catalunya. Si als ciutadans aquest tipus d’acord els sembla bé, el votaran i jo diré que no m’agrada però acceptaré el resultat democràtic. El problema, de fet, no és aquest. El problema és que el Govern espanyol no ofereix res. No ofereix res ni a mi ni a ningú d’aquest país. No?

J. M. Jo, pel que et conec, crec que ets una persona amb el cap ben moblat. En la distància curta guanyes molt. És una llàstima que això no es pugui traspassar des de la televisió o els diaris. Si arribessis a manar, la Generalitat de Catalunya tindria un president com es mereix, segur, perquè ets un pensador, un professor, un tio que ha nascut per pensar i poder executar. Series un bon president. Però els que veiem això també veiem quines coses no van bé. No hi ha manera d’arreglar que Catalunya estigui agermanada amb Espanya? No hi ha manera? Ha de ser independència sí o sí?

O. J. Des del meu punt de vista, sí. Independència sí o sí. Precisament amb la independència és quan ens portarem millor, hi haurà més bona relació. Les millors relacions són les relacions entre iguals, no entre un superior i un inferior. Per tant, crec que serà millor que mai. Les relacions entre Espanya i l’Argentina són millors ara que tots dos són independents. Segurament les relacions entre el Regne Unit i els Estats Units són millors ara que tots dos són independents que no quan els Estats Units no ho eren.

J. M. Si arribes a ser president de la Generalitat, quant trigaràs a demanar audiència a Rajoy?

O. J. Potser el primer dia, però, en tot cas, segurament no es resoldrà parlant amb en Rajoy. Es resoldrà resolent-se i després segur que Rajoy tindrà molt d’interès a parlar amb nosaltres. Els presidents del Govern espanyol descobriran que tenen molt d’interès a parlar amb Catalunya el dia que Catalunya actuï com un Estat que és independent. Però fins aleshores, no tenen interès a parlar amb nosaltres, només tenen interès a manar-nos, no? És un ordeno y mando, i l’ordeno y mando s’acaba quan tots estem al mateix nivell. Per tant, la millor manera que tinc d’ajudar el senyor Rajoy a voler parlar amb Catalunya és que Catalunya sigui independent.





ORIOL JUNQUERAS i VIES (Barcelona, 1969) és un historiador i polític català, president d’Esquerra Republicana de Catalunya des de 2011.

El 2016 fou nomenat vicepresident del Govern de Catalunya i titular del Departament d’Economia i Hisenda. Segons el Govern d’Espanya, el seu càrrec va quedar suspès el 27 d’octubre de 2017 en aplicació de l’article 155 de la Constitució Espanyola.

El 2 de novembre de 2017 va ser empresonat de manera preventiva a la presó d’Estremera acusat de sedició i rebel·lió. El gener de 2018 el Tribunal Suprem de l’estat espanyol va confirmar la seva presó preventiva per unanimitat considerant que hi havia «risc rellevant» de reiteració delictiva perquè «no té la intenció d’abandonar» la via seguida fins ara. El 4 de juliol de 2018 va ser traslladat al Centre Penitenciari Lledoners, on va romandre fins l’1 de febrer de 2019, quan va ser traslladat a la presó de Soto del Real a l’espera de judici, que va acabar en sentència condemnatòria, de 13 anys de presó i 13 d’inhabilitació absoluta, pels delictes de sedició i malversació.

També fou batlle de Sant Vicenç dels Horts (2011-2015), diputat al Parlament de Catalunya (2012-2019), cap de l’oposició al Parlament de Catalunya (2013-2016) i diputat al Congrés dels Diputats d’Espanya (2019). Entre 2019 i 2020 va ser reconegut com a diputat al Parlament Europeu, fins a la suspensió del càrrec per part de la Junta Electoral Central espanyola. Va ser indultat pel Consell de Ministres el 22 de juny de 2021, juntament amb la resta d’empresonats en el judici al procés independentista català.





JUSTO MOLINERO CALERO (Villanueva de Córdoba, Andalusia, 1949) és un locutor de ràdio, presentador de televisió i empresari de la comunicació català. Presideix el Grup TeleTaxi, que gestiona les emissores Radio TeleTaxi i Radio RM, el canal Teletaxi TV, i també la companyia discogràfica Moval Music. El 2006 va rebre el Premi Ondas en reconeixement a «una àmplia tasca professional i empresarial a la ràdio espanyola i com a creador d’un format musical innovador, que ha aconseguit una gran audiència i seguiment dels oients». El 2008 participà com a jurat en el concurs musical Hijos de Babel de la Televisió Espanyola. Amb Oriol Junqueras ha publicat el llibre Revoltats, editat per Saül Gordillo.





