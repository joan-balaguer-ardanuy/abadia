L’obra del professor Sobrequés acosta el passat català, des de la prehistòria fins ara, als catalans sense excepció i a aquells forasters que, quan visitin Catalunya, vulguin tenir un coneixement general del que ha estat aquest país al llarg dels seus milers d’anys d’existència. Aquesta breu història té com a objectiu presentar com es va configurar una nació dotada d’un Estat propi, que va tenir un paper destacat a Europa durant segles. I, també, explicar de quina manera aquest Estat va ser agredit al llarg de dos segles fins a ser destruït l’11 de setembre de 1714 i la posterior lluita dels catalans per renéixer de les cendres i recuperar el seu lloc en la història.





Jaume Sobrequés





Història de Catalunya




ePUB v3.0

vidadoble 15.11.12





Títol original: Història de Catalunya

Jaume Sobrequés, 2007

Edició digital: vidadoble (v1.0)

Segona edició: RobCole (v2.0)

Tercera edició: Epubqüest (v3.0)

ePUBCat base r1.3





INTRODUCCIÓ


Catalunya és una nació de set milions quatre-cents setanta-cinc mil habitants que és avui una comunitat autònoma del Regne d’Espanya. Està situada al nord-est de la península Ibèrica, a la costa mediterrània, i fa frontera amb la República de França, dins la qual hi ha una part (el Rosselló, el Vallespir i l’anomenada Cerdanya francesa) que fins a mitjan segle XVII va pertànyer a Catalunya. La ciutat de Barcelona, amb més d’un milió sis-cents mil habitants és la seva capital.

Des del segle XVIII ha estat el motor industrial espanyol i la porta d’entrada a la Península dels principals corrents de la modernitat i el progrés. Una balança fiscal desfavorable l’ha convertit, fins avui, en un país que ha ajudat a finançar el desenvolupament de les regions espanyoles menys afavorides. Això no ha servit, però, per generar un corrent de simpatia i estimació per part d’aquestes regions, i de manera especial dels governants espanyols, de tots els temps i de totes les ideologies, cap a Catalunya. Tampoc no hi ha contribuït el fet que Catalunya hagi acollit durant el segle XX centenars de milers de ciutadans espanyols que hi han trobat una sortida digna a les greus dificultats vitals que patien a les seves regions d’origen. Els catalans, en canvi, sempre hem considerat que aquests «nous catalans» han estat decisius per al desenvolupament econòmic de Catalunya i, per tant, han ajudat a millorar el benestar dels seus habitants.

A Catalunya resideixen uns nou-cents mil estrangers, mentre que uns cent quaranta-cinc mil catalans ho fan fora del país. Catalunya pateix avui una lacra social molt dolorosa: quasi un vint per cent de la població es troba a l’atur. Per contra, els catalans tenen una esperança de vida molt alta: 78 anys els homes i 84 anys les dones.

Que la Història és una ciència social és una realitat que ningú no posa en dubte. Que la reflexió i l’anàlisi sobre el passat tenen sovint una projecció política no és menys cert. Que l’historiador, tot servint fins on sigui possible la veritat, té un compromís amb el seu país és quelcom que he assumit des del dia que vaig publicar els primers estudis sobre el passat català.

Aquestes consideracions, que tenen un valor universal, assoleixen una major intensitat a Catalunya, una nació sense estat propi, que en va tenir durant gairebé mil anys i que hauria de poder exercir el dret de tornar-ne a tenir si així ho volgués la majoria dels catalans.

Aquest llibre, redactat amb la més escrupolosa intenció de ser rigorós —si en algun moment no ho és prou, es deu a les naturals limitacions del gènere humà—, té una motivació social i política i respon a una infrangible voluntat de servir el país del seu autor.

Perquè així s’ha de considerar el desig de fer conèixer la trajectòria política —també social, econòmica i cultural— de Catalunya a un públic al més ampli possible. Aquest llibre ha estat concebut, doncs, per acostar el passat català, des dels temps més allunyats fins avui, als ciutadans de Catalunya sense excepció —sigui quin sigui el seu nivell previ de coneixement de la història pròpia—, sobretot a la comunitat educativa, des dels alumnes de secundària fins als estudiants universitaris. I, així mateix, i d’una manera especial —per això l’editor n’ha fet, per ara, traduccions al castellà, francès, anglès, alemany, italià i japonès—, a aquells forasters que, en visitar Catalunya, se sentin atrets per tenir una versió sostenible del que ha estat aquest país al llarg dels seus milers d’anys d’existència. Aquest llibre pot ajudar-los a comprendre la raó que sosté avui les reivindicacions polítiques de molts catalans d’aconseguir una major autonomia i també la legitimitat que empara aquells que reclamen la independència de Catalunya.

Aquesta petita història d’un país també relativament petit té com a objectiu presentar en poques planes com es va configurar una nació dotada d’un estat propi que va tenir un paper no gens menyspreable en la història europea i americana durant segles. I també, i sobretot, de quina manera aquest estat va rebre agressions al llarg de dos segles fins a ser anorreat del tot al principi del segle XVIII.

El llibre explica així mateix l’esforç col·lectiu dels catalans per renéixer de les cendres i alçar-se, després de determinats moments ben malastrucs, per reconquerir allò que almenys tres dictadures repressives els havien intentat arrabassar: la consciència de ser un país diferenciat, una nació amb tots els elements que la defineixen com a tal i que té el dret d’autogovernar-se a través d’institucions pròpies.

La llarga lluita de Catalunya per recuperar allò que com a col·lectivitat nacional va perdre després de la derrota de 1714 i que comportà la imposició de lleis i institucions forasteres, mai no ha estat del tot favorable als catalans. No va ser-ho el 1931, en proclamar-se la Segona República i ser concedit a Catalunya el primer estatut d’autonomia de l’època contemporània, i tampoc no ho va ser quan, després de la mort del dictador Francisco Franco, Catalunya va aconseguir un nou estatut d’autonomia amb àmplies competències d’autogovern.

Bé que, des d’aquella desfeta de 1714, el país no havia viscut un període tan llarg de democràcia com el d’avui, ningú no podrà sostenir que això ja suposa la recuperació de la plenitud política que Catalunya posseïa abans de perdre les seves llibertats al principi del segle XVIII.

Aquest llibre, doncs, té com a objectiu ajudar el lector a comprendre. Res més. És molt, si ho aconsegueix, perquè comprendre és el primer pas per avançar. Avançar fins on vulgui la majoria. És per això que he dit que l’estudi de la Història té una funció social, cívica i política.

Per servir l’objectiu bàsic d’aquest llibre, no calia explicar-ho tot. No s’ha de judicar, doncs, per allò, àdhuc important, que hi manca, perquè aquesta és una aproximació a la història de Catalunya d’entre les moltes que serien possibles. Una aproximació compromesa amb l’objectiu expressat, i que té la intenció d’estar a l’abast de tothom.

Que aquest petit llibre no sigui inútil ni un simple producte cultural sense ànima és el que ha mogut l’autor i l’editor a publicar-lo. L’un i l’altre esperem haver-ho aconseguit.

Amb la finalitat d’ajudar el lector no especialitzat a seguir amb major facilitat determinats aspectes del llibre, hem inclòs al final de l’obra uns mapes històrics dels comtats catalans cap a l’any 1000, de l’expansió del comtat de Barcelona tant en el mateix Principat com a l’altra banda dels Pirineus, i de l’expansió mediterrània a la baixa edat mitjana. Altres mapes de caràcter geogràfic permeten situar els fets històrics en l’escenari en què es varen produir. L’obra es completa amb la genealogia dels comtes i reis catalans i amb una breu cronologia dels esdeveniments més importants del passat català.





PRIMERA PART


Els temps antics





LA PREHISTÒRIA


Durant el període anomenat Paleolític inferior, que va d’1 000 000 a 100 000 anys aC, el territori que un dia seria Catalunya ja estava poblat. S’han trobat restes materials a Girona (700 000 aC), Vilajuïga i Pau (500 000 aC), així com a Torroella de Montgrí i Ullà (250 000 aC).

Les restes humanes, però, més antigues són les aparegudes a Talteüll (Rosselló, avui territori francès), que daten de l’any 450 000 aC, i a Banyoles, al Pla de l’Estany: es tracta de la famosa mandíbula d’un Homo preneanderthalensis. Durant el Paleolític mitjà i superior (entre 30 000 i 8 000 aC), el poblament va augmentar de manera considerable amb l’arribada de gent que venia d’Àsia a través d’Europa. Aquells llunyans precatalans habitaven en balmes i coves. Ja coneixien el foc, que empraven per combatre el fred. També varen construir diversos utillatges com rascadors, puntes de llança, arpons i, al final del període, útils amb os i banyes d’animals.

A partir del 5 000 aC, la revolució agrícola i ramadera, coneguda com a Neolític, és ben present al territori català. S’ha considerat que els homes d’aquell període, que ja havien deixat de ser nòmades, constitueixen la base ètnica més llunyana del poble català. Durant el Neolític es va iniciar l’agricultura i es varen millorar les activitats mercantils.

Entre la primera meitat del quart mil·lenni aC i la segona meitat del tercer mil·lenni aC es va desenvolupar la cultura megalítica, el nom de la qual fa referència a la construcció de monuments, sobretot funeraris, alçats amb pedres de gran mida. Els monuments megalítics més emblemàtics varen ser el dolmen o taula de pedra, un sepulcre col·lectiu, i el menhir, monòlit clavat a terra. S’han conservat monuments megalítics a l’Alt Empordà, el Maresme, el Vallès, Osona i el Solsonès.

Durant el segon mil·lenni aC va arribar al país, provinent d’Orient, la metal·lúrgia. Cal destacar l’ús del bronze (entre el 1 800 i el 650 aC), que va representar una gran millora per a la humanitat. El substrat ètnic ja citat es va enriquir, a partir de mitjan segon mil·lenni aC, amb l’arribada de grups humans provinents del centre d’Europa. Són els anomenats pobles indoeuropeus. Eren gent que feia servir el ferro i que va tenir una gran influència en la manera de viure del territori català.





LA COLONITZACIÓ GREGA


Pels volts del 600 aC, els grecs provinents de Focea, ciutat situada a l’Àsia Menor, després de fundar Massalia (Marsella) i Agathe (Agde), varen crear la colònia d’Emporion (Empúries), nom que en grec vol dir «mercat», a la costa mediterrània catalana. Bé que, en l’origen, es tractava d’un petit establiment comercial, en pocs anys (c. 550 aC) va assolir una estructura urbana ben consolidada.

L’Emporion grega, una ciutat de no més de sis hectàrees i d’uns dos mil habitants, va ser un dels centres mercantils més importants de la costa peninsular. Els grecs varen actuar com a poderosos agents de culturització sobre els pobles indígenes, la qual cosa va contribuir de manera decisiva a l’aparició del món iber. Una de les aportacions gregues més importants a la cultura indígena es va produir en l’àmbit de l’agricultura. Rhode (Roses) i Emporion varen encunyar moneda, que va servir d’inspiració a les encunyacions indígenes iberes i gal·les.

Els grecs, al segle IV aC, fundaren la ciutat de Rhode. Emporion i Rhode, en ser amenaçades pels cartaginesos en el darrer terç del segle III aC, varen demanar el suport de Roma. La Segona Guerra Púnica (218 a 202 aC) entre Roma i Cartago, enfrontades durant gairebé un segle i mig (264 a 146 aC) pel domini de la Mediterrània occidental, va ser el pretext perquè els romans desembarquessin a Empúries (218 aC), amb l’objectiu de tancar el pas per terra a les tropes cartagineses en el seu camí cap a la península Itàlica. Va ser l’inici de la presència romana en el territori català.

Cal assenyalar que els grecs no varen modificar els trets ètnics de la població. Un dels seus llegats més importants consisteix en el fet que varen facilitar, amb la seva presència, l’arribada dels romans.





LA CULTURA IBÈRICA


Entenem per cultura ibèrica aquella que, a partir de la segona meitat del segle VII aC, va definir les formes de vida de la societat indígena, enriquides amb aportacions fenícies i gregues, d’una àmplia regió que anava des del Llenguadoc i el Rosselló fins a Andalusia. El món ibèric va tenir una existència llarga, que va des del 600 aC fins al 60 dC.

Les comunitats iberes es governaven sobre la base d’una estructura de poder unipersonal de caràcter oligàrquic. La societat estava distribuïda en classes ben definides. Els ibers tenien una bona organització militar i uns cabdills amb gran poder i prestigi personal. És el cas dels famosos Indíbil i Mandoni, de la tribu dels ilergets (Lleida), la fama mítica dels quals ha arribat fins als nostres dies. La seva revolta contra l’ocupació romana (206 aC) els va permetre reunir un exèrcit de vint mil infants i dos mil cinc-cents genets, la qual cosa demostra la solidesa de l’organització ibera i l’animadversió amb què varen rebre l’ocupació romana.

Els ibers eren religiosos i oferien sacrificis a les divinitats. El ritus funerari ocupava un lloc significatiu entre els seus costums, i s’expressava en la incineració dels morts. Habitaven en poblats, sovint fortament emmurallats i construïts en llocs estratègics, per tal de facilitar-ne la defensa: cims de petits turons o prop de grans desnivells.

Els ibers eren agricultors, ramaders i comerciants. Des del segle III aC, varen encunyar moneda. Conreaven cereals (blat, ordi i civada), llegums (llentia, pèsol, guixa), hortalisses, fruits secs (ametlla, avellana); feien oli, tot i que no abans de l’arribada dels romans, i, bé que conreaven la vinya, no és segur que elaboressin vi. Treballaven els camps amb arades de ferro. Al poblat de les Toixoneres (Calafell), s’ha documentat la producció de cervesa. Els ibers desenvoluparen una sòlida economia agropecuària (cabres, ovelles, porcs) i practicaven la caça i la pesca. Impulsaren així mateix una incipient artesania tèxtil (filat i teixit), que era objecte d’exportació.

Els pobles ibers varen sostenir intercanvis comercials amb els centres colonials grecs (Emporion i Rhode, però també Massalia) i púnics. Els ibers varen exportar i importar productes en el mercat mediterrani. Púnics i grecs varen servir sovint d’instrument per fer possible la circulació de productes manufacturats ibers, com teixits de lli i de llana.

A la Precatalunya ibera es varen elaborar útils metàl·lics, destinats al comerç. S’ha detectat la producció siderúrgica a les Guàrdies (el Vendrell), a la Torre dels Encantats (Arenys de Mar) i a Puig Castellar (Santa Coloma de Gramenet), entre d’altres. Els ibers també produïen plom i plata.

Els pobles ibers del territori català es poden agrupar en dues zones, la de la costa i la de l’interior. A la primera, hi trobem els ilercavons (Baix Ebre), els cossetans (Camp de Tarragona), els laietans (entre els rius Llobregat i Tordera, a la costa barcelonina) i els indigets (la Selva i l’Empordà, en contacte amb els grecs).

Entre els pobles ibers de l’interior, s’ha d’esmentar els ilergets (Lleida, Baix Urgell, part d’Aragó i Prepirineu lleidatà), els iacetans (al nord dels anteriors i fins al Pirineu), els lacetans (vall alta i mitjana del Llobregat), els ausetans (Osona fins a les Guilleries), els sedetans (vall mitjana de l’Ebre), els suessetans (entre els sedetans i els ilergets, fins al Pirineu), els ceretans (Cerdanya), els bergistans (Berguedà), els castellans (Garrotxa), els arenosins (Vall d’Aran) i els andosins (Andorra).

A partir del segle IV aC, els ibers varen tenir un sistema propi d’escriptura semisil·làbica basat en l’alfabet de vint-i-vuit signes. S’han conservat nombroses inscripcions iberes, si bé no han pogut ser traduïdes.

Els ibers varen construir ciutats ben consolidades. Tarragona i Burriac varen assolir deu hectàrees. Altres ciutats rellevants varen ser el Castellet de Banyoles (Tivissa), d’unes quatre hectàrees i mitja i el Molí de l’Espígol (Tornabous). El poblat ibèric de Montjuïc (Barcelona) és probable que fos també un assentament notable. Entre els poblats menors, cal esmentar la Torre dels Encantats, el Turó d’en Boscà (Badalona), el Turó de Can Oliver (Cerdanyola), Adarró (Vilanova i la Geltrú), Olèrdola, les Masies de Sant Miquel (Banyeres del Penedès), el Vilar (Valls) i Puig Castellar.

Per damunt de totes les altres, cal citar la ciutat ibera d’Ullastret, al Baix Empordà. Va començar la seva existència al segle VI aC. Era una població emmurallada, que fou abandonada al final del segle III o al principi del segle II aC. Va tenir una relació econòmica intensa amb Emporion. Ullastret té una estructura urbana molt desenvolupada (murs de defensa, carrers ben definits, plaça pública, organització de les subsistències: cisternes, sitges). A l’acròpoli, o ciutat alta, s’hi va construir un temple, datat del segle III aC. El conjunt d’inscripcions sobre làmines de plom trobat a Ullastret és dels més importants de Catalunya.





LA ROMANITZACIÓ


El 218 aC arriba a Empúries, comandat per Gneus Corneli Escipió, l’exèrcit romà. És l’inici d’un llarg període d’hegemonia política de Roma a la península Ibèrica. Entre aquell any i el segle IV, les Hispànies (nom donat a la Península) i, per tant, també al territori català, varen restar sota el domini de l’imperi Romà.

L’ocupació del que seria Catalunya per part de Roma no va ser fàcil. La conquesta, en una lluita molt cruel amb els ibers, es va allargar fins a l’any 195 aC, en què els ilergets varen rendir-se a l’exèrcit ocupant. La resistència dels lacetans i bergistans va ser reprimida amb una gran duresa. Els pobles ibers varen anar perdent la identitat pròpia i les seves ciutats sovint varen ser derruïdes. Els indígenes varen haver de patir també una càrrega fiscal molt onerosa.

La conquesta militar va anar seguida d’una colossal acció colonitzadora que va canviar la història peninsular. La romanització va configurar un país nou, amb trets que han marcat la manera de ser col·lectiva fins avui. S’ha dit que la pèrdua gairebé definitiva de la personalitat diferenciada dels pobles indígenes es va produir, a Catalunya, entre mitjan segle I aC i mitjan segle I dC, és a dir, al llarg d’un segle.

Una via de romanització de la població va ser el reclutament d’indígenes per als exèrcits romans en les nombroses lluites civils que va viure Roma. En tornar a la Península amb la ciutadania romana, els indígenes anaven oblidant els seus orígens ètnics i culturals. També varen contribuir a aquest procés els cada dia més nombrosos matrimonis mixtos.

La romanització va tenir escenaris i aspectes molt diversos. Un dels més importants va ser l’estructura de les noves ciutats creades pels romans. La més important va ser Tarraco, que es convertiria en l’autèntica capital de la Catalunya romana. Va ser fundada el 218 aC quan Gneus Corneli Escipió hi instal·là un campament militar. Cèsar li atorgà el títol de colonia, i l’any 27 aC August l’elevà al rang de capital de província imperial. Voltada d’una gran muralla del final del segle III aC, la Tarragona romana va assolir vuitanta-cinc hectàrees, molt per damunt de les altres ciutats catalanes. Això suposaria una població mitjana de més de dotze mil habitants.

Després de Tarragona, la ciutat romana més important va ser Empúries, amb una superfície de vint-i-una hectàrees, i una població calculada entre els 2877 i 4536 habitants. El 199 aC, Marc Porci Cató hi va instal·lar un campament militar, base de la ciutat romana creada el segle I aC, al costat de la ciutat grega. Allunyada dels camins principals, Empúries va decaure a partir del segle II mentre que al segle III Barcelona, en canvi, va progressar de manera extraordinària.

Altres ciutats romanes, més petites, fundades cap a l’any 100 aC van ser Iesso (Guissona), amb 18 hectàrees i entre 2466 i 3888 habitants; Barcino (Barcelona), 10 hectàrees i uns 1500 habitants; Baetulo (Badalona), 11 hectàrees i entre 1507 i 2376 habitants; Iluro (Mataró), 7 hectàrees i entre 959 i 1512 habitants; i Gerunda (Girona), 6 hectàrees i una població d’entre 822 i 1296 habitants. En aquesta època també es varen fundar les ciutats d’Aeso (Isona) i Dertosa (Tortosa). En relació amb altres ciutats romanes, hem de reconèixer que no disposem del seu perímetre urbà, motiu pel qual no és possible calcular-ne la població. Pel que fa a Lleida, cal indicar que sobre la ciutat ibèrica es desenvolupà la Ilerda romana, que va rebre, a finals del segle I aC, el títol de municipium. Aquestes ciutats estaven rodejades per muralles.

L’hàbitat rural es va concretar en les villae, centres de producció agrària i artesanal. Algunes varen ser habitatges molt luxosos, en els quals vivien grans senyors de la terra. És el cas de la Torre Llauder (Mataró), els Munts (Altafulla) o Centcelles (Constantí).

Els romans varen fer un autèntic pla d’ordenació territorial: varen crear una xarxa de ciutats separades uns cinquanta quilòmetres les unes de les altres, i parcel·laren amb cura la terra que ocupaven els colons. Varen construir també una xarxa de comunicacions, la primera en la història del país. Grans vies unien les principals ciutats de l’imperi. La més important va ser la que unia Roma amb Gades (Cadis), que rebia diversos noms: Via Aurelia fins a Pisa, Via Aemilia Scura, després, Via Domitia a la Gàl·lia i Via Augusta a Hispània. Entrava a Catalunya pel Pertús i es dirigia a Gerunda. A partir d’Hostalric, una ruta anava a buscar la costa i, després de passar per Iluro i Baetulo, arribava a Barcino. L’altra ruta seguia a través del Vallès i a Martorell es retrobava amb l’anterior. Aquesta única via arribava a Tarraco i a Dertosa, on travessava l’Ebre, camí del migdia. Una altra ruta d’igual importància unia Tarraco amb Ilerda i Caesaraugusta (Saragossa) camí de l’interior de la Península fins a Galícia.

A més de ser grans comerciants, els romans conreaven cereals, oli, vinya i fruites. El vi català arribava a Roma, on era molt preuat, dins grans àmfores transportades per vaixells.

L’any 25 aC, Tarraco es va convertir en la capital d’una nova i amplíssima circumscripció política i administrativa, la Tarraconense, que substituïa l’antiga província denominada Hispania Citerior. Tarragona experimentarà a partir del segle I un creixement impressionant, fins que l’any 260 va ser saquejada pels francs.

A partir del segle III, l’imperi Romà va entrar en una crisi interna i externa. A les dissensions polítiques es va sumar la constant escomesa dels anomenats pobles bàrbars, que pressionaven les fronteres (limes) de l’imperi. La crisi va arribar a Catalunya i algunes ciutats, com Emporion, varen restar marginades. La crisi econòmica i social provocà revoltes populars, sobretot al camp. La difícil situació es va allargar fins al segle IV. Les invasions dels pobles germànics acabarien per crear una gran divisió a Europa, que va ser l’origen, en definitiva, dels futurs estats nacionals de l’edat mitjana.

A mitjan segle III ja hi havia assentades diverses comunitats cristianes a Catalunya. Fins que, al principi del segle IV, el cristianisme va ser reconegut de manera oficial i, per tant, legalitzat, es varen registrar en territori català nombrosos assassinats i persecucions per part de diversos emperadors. Són probablement els casos de sant Fruitós, a Tarragona (259); de sant Cugat i santa Eulàlia, a Barcelona, i de sant Feliu, a Girona. El cristianisme es va consolidar en ser legalitzat per l’emperador Constantí (edicte de Milà de 313).

Un esment molt especial mereixen dos aspectes cabdals de la romanització: el de la llengua i el del dret. En primer lloc, cal assenyalar que la llengua catalana que es parla avui als països catalans és filla del llatí, que era l’idioma que els romans varen portar a nombrosos llocs d’Occident. El català és fill del llatí vulgar, és a dir el que parlava la gent del poble i que era diferent del llatí clàssic emprat pels grans escriptors d’arreu de l’imperi Romà. És per això que, quan parlem del català, diem que és una llengua romànica o neollatina. És el cas també del portuguès, castellà, francès, provençal, sard, retoromànic (parlat al cantó dels Grisons), italià i romanès. El procés de formació del català va ser llarg. Gestat entre els segles VI i IX, va assolir la majoria d’edat en el segle XI.

D’altra banda, cal assenyalar que el gran canvi que els romans varen introduir en la societat hispana, i que la va fer entrar en la història dins de l’àmbit de la civilització occidental, té les seves arrels en la penetració de l’hel·lenisme. Els corrents filosòfics del món grec i romà van aportar el pensament lògic, i un sistema de valors sostingut en una ètica, dins de la qual la justícia i l’equitat prenen un paper fonamental. A partir d’aquí es va elaborar el dret romà, una de les més sòlides i més transcendentals construccions del pensament humà de tots els temps, i que és en la base de la democràcia, en la qual també ens varen iniciar els romans.

La solidesa del pensament filosòfic, de l’ordenament jurídic i de diverses manifestacions culturals i artístiques de la civilització romana ha fet que, d’una manera essencialment erudita, revisquessin al llarg dels segles posteriors: recepció del dret romà a partir del segle XII; Renaixement en el tombant dels segles XV i XVI, i neoclassicisme al segle XVIII.





ELS VISIGOTS


Un dels pobles germànics més desenvolupats va ser, a partir del segle III, el visigot, provinent del baix Vístula, al Bàltic. Al segle IV ocupava la regió compresa entre el Danubi i el Dnièster. Al llarg del segle IV i al principi del segle V, els visigots varen viure, de manera alternativa, en guerra i en pau amb Roma. Durant uns quants mesos de l’any 415, el rei visigot Ataülf, casat amb Gal·la Placídia, germana de l’emperador romà Honori, va fixar la seva residència a Barcelona, que així passà a ser la capital del poble visigot. Ataülf va ser assassinat per faccions contràries a la seva bona entesa amb Roma. El 418, un pacte signat pel seu successor, Vàlia, amb Roma va allunyar els visigots de la Península. Tolosa va substituir Barcelona com a capital. Entre el 470 i el 475, el rei Euric va ocupar tota la Tarraconense (Tarragona va caure el 472) i, per tant, la ciutat de Barcelona, que passava així de manera definitiva a domini got. El mateix succeïa amb Lusitània (Extremadura, Portugal), una part de Castella, la vall de l’Ebre i tot el que temps a venir seria Catalunya. L’ocupació de la Tarraconense no es va fer sense una gran resistència a l’invasor.

Derrotats pels francs (507), els visigots s’establiren a la Península i traslladaren la seva capital a Toledo (573), on crearen el regne d’aquest nom, que perviurà fins a la invasió musulmana el 711. Aquesta invasió va posar fi de manera definitiva a l’Estat visigòtic. Durant el darrer segle i mig de domini got, el territori català va viure un període gris, sense que es produïssin grans esdeveniments significatius.

Un aspecte d’aquells anys que cal destacar fa referència a l’organització eclesiàstica. Es varen consolidar les diòcesis de Lleida, Tortosa, Tarragona, Barcelona, Terrassa, Girona, Ausona, Urgell i Empúries. A Barcelona, es va celebrar l’any 540 un concili d’àmbit peninsular, i a Terrassa, el 641, s’hi va reunir un concili episcopal de la província Tarraconense.

Les restes arqueològiques d’època visigòtica són escasses i no permeten conèixer com es desenvolupava la vida quotidiana de la població hispanogoda. Els visigots varen encunyar moneda a la seca de Barcelona. Tenint en compte que estaven molt romanitzats quan van entrar a la Península i que no hi va haver una aportació humana nombrosa, cal concloure que el seu llegat ètnic i cultural no va ser gaire important.





SEGONA PART


La formació d’un Estat sobirà





EL NAIXEMENT DE CATALUNYA


Tot aprofitant la inestabilitat política interna del regne visigòtic, el 711, els musulmans berbers, provinents del nord d’Àfrica, travessen l’estret de Gibraltar i envaeixen tota la península Ibèrica. Entre el 712 i el 714 ocupen el territori català, i fins al 725 s’endinsen al migdia de la França actual. El 732, el monarca franc Carles Martell venç els musulmans a Poitiers. Entre 752 i 759, els francs havien conquistat Nimes, Agde, Besiers i Narbona, i entre 759 i 768, el Rosselló. Els hispani, hispanoromans que varen fugir de l’ocupació musulmana i s’exiliaren a Septimània, varen viure aquestes accions com una autèntica reconquesta d’aquells territoris que els musulmans els havien arrabassat. Entre el 785 i el 789, els mateixos monarques francs alliberen del domini islàmic la ciutat de Girona, que es va lliurar als francs sense lluitar, i les comarques de la Cerdanya i l’Urgell. L’any 801, Lluís el Piadós conquereix Barcelona. La reconquesta del Principat de Catalunya no s’acabaria fins al 1148-1149, amb l’ocupació de Tortosa i de Lleida, en temps del comte de Barcelona Ramon Berenguer IV.

De la mateixa manera que succeiria amb els altres estats peninsulars, com Galícia, Astúries, Castella, Lleó, Navarra i Aragó, Catalunya es va configurar des del punt de vista polític, institucional i socioeconòmic, precisament com a conseqüència d’aquesta llarga lluita de reconquesta que va seguir a l’esmentada ocupació de la península Ibèrica pels musulmans.

L’inici de la reconquesta del territori català, i la subsegüent organització del país, va ser obra dels sobirans de la monarquia carolíngia que governava a l’altra banda dels Pirineus. Els carolingis varen dividir el territori que anaven reconquerint als musulmans en diversos comtats independents els uns dels altres, si bé tots depenien del poder central de la monarquia.

En un altre sentit, cal assenyalar que el sistema amb què s’anaven repoblant amb nous colons les terres que es prenien a l’Islam (la repoblació) i que s’integraven als diversos comtats, va donar lloc a l’aparició d’una estructura social i d’unes relacions econòmiques entre els diversos grups que habitaven el territori reconquerit que, amb les naturals modificacions degudes al pas dels anys, arribaren fins a èpoques prou recents.

Durant els primers temps de la seva existència, aquells comtats eren només demarcacions administratives de la monarquia carolíngia governats per un comte designat pel rei, que podia ser revocat quan la cort ho considerava oportú. A partir del segle IX, els comtes es varen anar independitzant de fet, la qual cosa va donar lloc a l’aparició de dinasties comtals autòctones cada dia més desvinculades del govern.

Aquest procés va ser la base de la futura independència del país. A aquest fet de gran transcendència, hi va contribuir la crisi interna de la monarquia carolíngia o francesa, cada dia més incapaç de controlar les llunyanes autoritats que regien la Marca Hispànica, nom que designava els diversos comtats del territori català. Però també el fet que aquells comtes, enriquits amb l’exercici del poder, anessin confonent cada dia més el patrimoni públic que administraven amb un domini privat que, com a tal, podien deixar en herència als seus fills.

Una llei de l’any 877 va legalitzar allò que ja era freqüent: va autoritzar la successió hereditària dels comtats, la qual cosa va donar lloc a l’aparició de grans famílies comtals. En aquells primers segles de la reconquesta, la futura Catalunya estava dividida en els comtats de Pallars, Ribagorça, Urgell, Cerdanya, Girona, Barcelona, Osona, Besalú, Empúries i Rosselló.

El comte Guifré el Pelós (mort l’any 897) va aconseguir reunir sota el seu comandament els comtats de Barcelona, Girona, Osona, Urgell i la comarca del Berguedà, donant lloc, d’aquesta manera, a allò que va ser el nucli central de Catalunya i l’origen d’una dinastia comtal i reial, que de pares a fills i germans arribaria fins al 1410, en un cas de continuïtat poc freqüent a l’Europa medieval.

Un pas gairebé definitiu cap a la independència dels comtats catalans es va produir quan, l’any 988, el comte de Barcelona Borrell II es va negar a retre vassallatge al rei franc Hug Capet. D’aquesta manera, el país català restava de fet deslligat dels vincles, cada dia més teòrics que pràctics, que l’unien amb la dinastia de l’altra banda dels Pirineus. És per això que aquella data de 988 ha passat a la història com la de l’inici de la independència de la futura de Catalunya.

Quins varen ser els factors que afavoriren el llarg procés d’unificació dels diversos comtats i l’aparició d’una consciència nacional superadora de l’atomització i pluralitat política d’aquests comtats?

En primer lloc, unes relacions cada cop més estretes entre els comtats de la Catalunya Vella (la part del país situada al nord i a llevant de la conca del riu Llobregat). En segon lloc, la formació d’una llengua, el català, filla del llatí, com el castellà, el francès, l’italià o el gallec, que es parlava a tot el territori esmentat. En tercer lloc, el fet que les diverses famílies comtals estiguessin íntimament lligades per vincles de parentiu. En quart lloc, l’existència de l’esmentat nucli central, que va ser la base del futur Estat català. Al segle XI, durant el govern del comte de Barcelona Ramon Berenguer I (1035-1076), aquest procés unificador es va consolidar de manera definitiva quan els comtes d’Urgell, Empúries, Besalú i Cerdanya varen reconèixer la supremacia del comte de Barcelona. Al segle XII ja s’havien consolidat els termes català i Catalunya per designar el conjunt d’homes i terres que eren governats pel comte Ramon Berenguer III. Un cinquè factor va tenir, encara, una gran importància: el que es deriva del fet que tots els bisbats catalans pertanyessin a una mateixa província eclesiàstica, la de Narbona.

El sistema anomenat de repoblament, que consistia a lliurar terres als colons que anaven a habitar les terres de frontera, va generar en els primers temps l’existència d’una pagesia lliure. A partir del segle XI, però, la societat es va anar feudalitzant, i amplis sectors de la població restaren sotmesos a uns pocs senyors, als quals havien de servir i jurar fidelitat. Alguns estaven lligats a la terra i no la podien abandonar. Eren els pagesos dits de remença, perquè havien de pagar una determinada quantitat per redimir-se.

També al segle XI, amb l’esclat del gran comerç peninsular i mediterrani, va aparèixer un sector social molt dinàmic, la burgesia mercantil, destinada a tenir un paper polític de primer ordre.

En síntesi, es pot afirmar que durant el segle XI —el fenomen es consolidarà en la centúria següent— es varen configurar els trets que caracteritzen una realitat nacional o, potser millor, un Estat constituït per grups socials diversos progressivament unificats per una mateixa estructura política i administrativa preeminent encara que no única. Són aquests: un origen comú, un territori, una vida econòmica i una estructura social definides, una comunitat de cultura que s’expressa en una mateixa llengua, el català, un dret que regula els comportaments col·lectius i, sobretot, una consciència comuna de tots aquests fenòmens.

L’any 1137, el compromís matrimonial del comte de Barcelona, Ramon Berenguer IV, amb Peronella, hereva del regne d’Aragó, va donar lloc al nucli inicial del que seria la Corona d’Aragó: diversos regnes independents amb un mateix sobirà.

Va ser aleshores quan es varen posar les bases de l’estructura confederal que, amb les successives incorporacions d’altres regnes, perviuria fins a principis del segle XVIII, i que seria anorreada com a conseqüència d’una guerra perduda, com veurem més endavant. La singularitat política de la Corona d’Aragó seria un fet excepcional en la història medieval i moderna europea.





LA CONSOLIDACIÓ DE L’ESTAT-NACIÓ


Durant els segles XI i XII, els comtes de Barcelona, que eren els sobirans de Catalunya, varen emprendre una ambiciosa política de domini feudal sobre un ampli territori del Migdia de la França actual. La va començar, al segle XI, el comte Ramon Berenguer I amb la compra, el 1067, dels comtats de Carcassona i de Rasés i l’adquisició de diversos drets sobre Narbona, Tolosa i Besiers. Al segle següent, el comte Ramon Berenguer III va adquirir, per matrimoni amb Dolça de Provença, els drets de Provença, Gavaldà, Millau i Carladès (1112). El 1196 es varen separar els dominis catalans i els provençals.

Aquesta presència política catalana a Occitània es va tancar, el 1213, amb la desfeta de Muret, en què va morir el rei de la Corona d’Aragó Pere el Catòlic tot defensant els càtars, un grup que practicava una religió considerada herètica per l’Església catòlica, ben arrelat en territoris sota el poder feudal català, que lluitava contra l’escomesa del Papat i de la noblesa del nord de França, àvida d’imposar el seu domini polític a les terres del sud. Fins al Tractat de Corbeil del 1258, signat entre Lluís IX de França i el monarca català Jaume I, Catalunya no va acceptar de manera explícita la pèrdua de l’imperi ultrapirinenc.

A partir d’aleshores, el país va orientar la política exterior en una doble direcció: la Mediterrània i la Península. La primera es va manifestar en les conquestes de Mallorca i de Sicília, al segle XIII; de Sardenya i dels ducats grecs d’Atenes i Neopàtria, al segle XIV, i del regne de Nàpols, al segle XV. També en l’establiment de sòlides bases mercantils al nord d’Àfrica, Egipte i Síria. Naus catalanes varen ser presents tant als ports de València i Ciutat de Mallorca com als de l’Orient llunyà, passant pel de Tunis i altres del nord d’Àfrica, Sicília, Sardenya, Malta, Xipre i Creta. Tornaré sobre aquest tema en un capítol posterior.

L’expansió peninsular va tenir la seva màxima expressió en la conquesta per part de Jaume I —en col·laboració amb Aragó— del regne musulmà de València (1232-1245), que va ser organitzat com una unitat política plenament sobirana en relació amb Catalunya i Aragó, i integrada en pla d’igualtat a la Corona d’Aragó, de la qual va passar a ser un membre destacat, de manera especial a partir del segle XV, en el període de crisi del Principat.

Aquestes empreses de gran envergadura es varen realitzar —no tant la de Nàpols— en un clima d’estreta col·laboració entre la monarquia i les classes dirigents catalanes, que veien en aquests nous territoris un empori en el qual oferir els seus productes i en què comprar-ne d’altres per vendre’ls en els diversos mercats peninsulars. Aquesta col·laboració i suma d’interessos va enfortir els llaços de solidaritat nacional i va envigorir la consciència de pertànyer a una mateixa entitat política. Així, a la baixa edat mitjana (segles XIII, XIV i XV), es va configurar una comunitat amb unes característiques plenament nacionals. Catalunya era, en aquells segles, un estat-nació ben modern des del punt de vista polític.

El gran hispanista francès Pierre Vilar així ho va reconèixer en afirmar: «Llengua, territori, vida econòmica, formació psíquica, comunitat de cultura: les condicions fonamentals de la nació ja hi són reunides perfectament des del segle XIII; no hi manca ni tan sols aquesta preocupació pel mercat, escola en la qual la burgesia aprèn el nacionalisme; deu textos provarien que aquesta és ben bé la preocupació dominant que fa que la classe mercantil catalana vulgui el seu Estat».

Que es produís aquest sentiment de proximitat nacional no vol pas dir que no existissin divergències d’interessos de classe a l’interior de Catalunya que esclatarien a la baixa edat mitjana: la burgesia contra la noblesa per tal de transformar el poder econòmic en polític; la petita noblesa (els cavallers) contra la gran (els barons) per tal d’aconseguir una representació pròpia a les Corts (el quart braç); els pagesos de remença contra els seus senyors a fi d’alliberar-se d’una relació laboral que no els permetia deixar la terra que conreaven, i d’aconseguir una millora econòmica en els seus contractes; la petita burgesia contra el patriciat urbà per tal de posar fi al monopoli d’aquest en el govern de les ciutats; uns sectors de la noblesa i de la burgesia contra els seus germans de classe per causes de naturalesa molt plural; en síntesi, ja al segle XV, una part del país s’enfrontà amb l’altra en la guerra civil del 1462-1472.

Va ser també durant els segles XIII i XIV quan varen prendre forma definitiva les institucions que, des d’aleshores i fins al principi del segle XVIII, governaren el país. En primer lloc, una sòlida organització de la vida municipal, amb manifestacions tan reeixides com la creació per Jaume I (1213-1276) del Consell de Cent de Barcelona, patrimoni exclusiu de les classes altes de la ciutat: els grans patricis, els mercaders més rics i els artesans benestants. Cal esmentar també el Consolat de Mar, alt tribunal que entenia en qüestions marítimes i comercials.

Tot seguit, les Corts, configurades ja plenament al segle XIII, també en temps de Jaume I. Les Corts varen ser l’organisme legislatiu de Catalunya i de control de l’actuació del rei i dels seus oficials, però també l’escenari en el qual el rei aconseguia els recursos per finançar les seves empreses polítiques. A les Corts, es va escenificar la divisió tripartida de les classes privilegiades catalanes: l’alta jerarquia eclesiàstica regular i secular; la noblesa feudal o militar, i la burgesia urbana que dominava les administracions municipals. A les Corts, durant molts segles, es varen configurar les Constitucions i altres drets de Catalunya, espina dorsal de l’ordre jurídic i polític del país.

Per fi, la Diputació del General, coneguda també amb el nom de Generalitat. Si bé, al segle XIII, era només una petita comissió delegada de les Corts amb la missió de recaptar els impostos que imposaven a la població, als segles XIV i XV es convertí en el més important organisme polític de Catalunya. Durant el regnat de Pere el Cerimoniós (1336-1387), la Diputació va esdevenir (1359) un organisme permanent i va tenir una seu estable a Barcelona. Bé que dominada per les oligarquies esmentades, va fer sempre gala d’una gran tenacitat patriòtica a l’hora de defensar el dret i les institucions catalanes enfront de la rapacitat d’alguns oficials reials o de la mateixa monarquia.

Només una nació tan sòlidament configurada i ben cohesionada va poder sostenir sense desintegrar-se els efectes de la crisi política, social i econòmica del segle XV; la introducció a la Corona d’Aragó, en l’anomenat Compromís de Casp (1412), d’una dinastia castellana —amb una concepció política de caràcter més autoritari— i, per tant, la pèrdua d’aquella dinastia pròpia que venia del segle IX; i, al capdavall, els efectes de l’esmentada guerra civil.

Per contra, la introducció d’una dinastia forana a la Corona d’Aragó va accentuar el caràcter pactista que tenien les relacions polítiques entre la Monarquia i els grups dirigents del país. El Pactisme, ben definit pels juristes de l’època, es basava en la idea que la legitimitat monàrquica tenia el seu fonament, no només en un dret diví, sinó sobretot en un pacte, que arribà a explicitar-se, entre els organismes de govern del país (les Corts i la Diputació del General) i la mateixa persona del sobirà.





L’EXPANSIÓ MEDITERRÀNIA


S’ha parlat sovint de l’existència d’un imperi català o de la Corona d’Aragó a la Mediterrània durant la baixa edat mitjana. Aquest concepte ha donat fins i tot títol a llibres i a capítols monogràfics d’obres generals per part de la historiografia tradicional. Bé que, recentment, s’ha tractat de matisar el concepte d’imperi aplicat a la presència catalana a aquell mar i als països banyats per les seves aigües, no hi ha cap mena de dubte que, durant segles, la política del país va tenir com una de les preocupacions prioritàries la influència econòmica en aquelles regions.

Les dades de les conquestes militars esmentades abans de manera genèrica, són contundents a la Mediterrània. Al segle XIII, Catalunya aconseguí el domini sobre Mallorca (1229-1232), València (1229-1245) —organitzada, però, com a regne independent dins la Corona d’Aragó— i Sicília (1282); al segle XIV, la presència catalanoaragonesa es va consolidar fins a un cert punt —el domini militar mai no va arribar a ser total— a Sardenya (1324), i, al segle XV, el monarca Alfons el Magnànim s’apoderà del regne de Nàpols, que incorporà a la Corona (1442). Encara al segle XIV, la Gran Companyia Catalana, integrada pels famosos almogàvers, deixà sentir la seva presència —més aviat escassa— als ducats grecs d’Atenes i Neopàtria.

Si bé el domini polític va ser el que va ser, més intens en uns escenaris que en altres, Catalunya consolidà, a la baixa edat mitjana, una presència mercantil molt intensa a tota la conca mediterrània, des de l’Orient fins a l’estret de Gibraltar, tant en països cristians com islàmics.

Quines varen ser les grans zones de presència comercial catalana? Comencem per la més llunyana: la Mediterrània oriental, anomenada també ruta de Llevant o d’Ultramar. Tenia diversos llocs de destí i diverses escales per arribar-hi. Palestina, Alexandria i Bizanci, entre els primers. Rodes, Creta i Xipre entre les segones. Des de la segona meitat del segle XII hi ha mercaders anomenats cònsols a Síria i Egipte, perquè hi són necessaris per gestionar els afers del comerç. Els consolats eren una mena de petita ambaixada permanent als diversos països, destinada a donar suport als expedicionaris catalans.

Al segle XIII, els mercaders catalans són ja ben presents a Constantinoble, capital de l’imperi Bizantí (la Romania dels occidentals). Els catalans hi compren cera, coure, cotó i esclaus (dones, sobretot). A Rodes, Síria i Egipte, els catalans hi compren també productes que sovint vénen de lluny. Són les famoses espècies (gingebre, pebre, canyella, laca i encens). Es tracta de productes fàcils de transportar i molt apreciats a Occident. Una de les rutes més habituals a partir del segle XIV va ser la de Creta-Xipre-Beirut-Damasc. Quan, el 1291, la zona caigué en mans islàmiques, el papat hi prohibí el comerç. Aquest comerç continuà, amb tot, ja fos de manera clandestina o a través de llicències papals o reials. El pontífex i els reis catalans havien trobat una bona font d’ingressos.

El comerç a la Mediterrània occidental va tenir diverses zones diferenciades. En primer lloc, els ports de la península Ibèrica sota domini musulmà, sobretot els d’Al-Andalus, el regne musulmà de Granada. Tot seguit, el nord d’Àfrica. Els catalans hi venien teixits, plom, estany, coure i oli, i hi compraven esclaus, or, blat, llana, lli, pells, cuir, cotó, cera i corall. Tunis i Tlemecén, ciutat, aquesta darrera, que enllaçava amb la ruta sahariana, van ser els punts de contacte dels catalans en aquesta zona. El comerç amb el Marroc es va intensificar a la darreria del segle XIII.

Un relleu especial va tenir la ruta de Sicília, escala obligada en el camí cap a Orient, Nàpols i el nord d’Àfrica. Els seus centres neuràlgics eren les ciutats de Palerm, Messina, Catània i Siracussa. A mitjan segle XIV ja hi havia, a l’illa, tres consolats catalans: els de Palerm, Messina i Trapani.

A Sicília, els catalans compraven corall, seda, sucre i cotó. L’illa era, ja des de l’antiguitat i ho va ser durant segles, un dels graners més importants de la Mediterrània. Catalunya, que n’era deficitària, hi va comprar sempre blat, producte bàsic per a l’alimentació del país. A canvi, els catalans venien al mercat sicilià sobretot teixits francesos i alguns productes agrícoles, com l’oli.

Menys volum va tenir el comerç amb Sardenya, també escala cap a Orient i el nord d’Àfrica. La incorporació de l’illa a la Corona va contribuir a enverinar les relacions de Catalunya amb Gènova, de la mateixa manera que la conquesta de Sicília ho havia fet amb la dinastia d’Anjou, i va donar lloc a unes hostilitats que es varen allargar més de cent anys. Els catalans venien a Sardenya teixits i vi, i hi compraven sal, blat, llana, formatge, cuir, corall, plata i plom.

Catalunya va mantenir també relacions mercantils, sovint bastant intenses, amb altres indrets de la península Itàlica, com Nàpols, Gènova, Pisa, Florència, Venècia, Ragusa i Ancona. El mateix es pot afirmar del sud de França. Al segle XIII, mercaders catalans eren ben presents al Llenguadoc i a la Provença. Els itineraris més habituals eren la ruta terrestre de Barcelona, Perpinyà, Narbona, Besiers i Montpeller, i la marítima de Barcelona a Marsella. El principal producte d’importació van ser els teixits francesos, de més qualitat que els fabricats a Catalunya i que eren revenuts arreu de la Mediterrània. En canvi, els catalans comerciaven amb les preuades espècies comprades a Orient.

Fora de l’àmbit mediterrani, està ben documentada, des de mitjan segle XIII, la presència de mercaders catalans a les famoses fires de la Xampanya. Hi arribaven per via terrestre, a partir del pont d’Aigüestortes, al Llenguadoc, seguint la ruta del Roine. Durant la centúria següent, els catalans varen tenir un consolat estable a Lisboa i, en competència desfavorable amb Gènova, comerciaren també amb Sevilla.

Va assolir també un volum notable d’intercanvi el comerç català amb Flandes, sobretot a partir de mitjan segle XIV. Algú ha sostingut que els intercanvis amb aquell país eren d’una importància semblant als de la Mediterrània oriental. En canvi, la presència catalana va ser menor a la ruta atlàntica de l’Àfrica occidental: ports de Salé, Anfa (Casablanca) i Safi. Els mallorquins varen competir amb èxit amb els catalans en aquesta zona.

Un comerç d’aquest abast no hauria estat possible sense l’existència d’una sòlida infraestructura institucional, naval, jurídica i econòmica. El Consolat de Mar (1282) va ser l’alt tribunal creat a Barcelona —la Corona en constituiria d’altres a València i Mallorca— encarregat d’administrar justícia en causes relacionades amb qüestions marítimes i mercantils.

D’altra banda, aquest comerç va impulsar la millora dels vaixells mercants i de les tècniques de navegació. Ja al segle XIII es va iniciar (1243) la construcció de les drassanes que avui existeixen a Barcelona. Pere el Cerimoniós (1336-1387) els va donar una empenta decisiva. La pluralitat dels tipus de vaixells va anar creixent amb el pas dels anys. Constatem alguns noms que corresponen a tipologies diverses: nan, galera, coca, fusta, sageta, bergantí, galiota, barca. L’alt cost que implicava la construcció dels vaixells obligava a diversos mercaders a associar-se i a explotar-los en règim de societat. Eren les comandes i les companyies. En les primeres, un soci capitalista s’associava amb un soci gestor i es repartien els beneficis d’una manera determinada. En general es constituïen per a un únic viatge. Les companyies tenien una durada superior, uns quatre o cinc anys. Els associats aportaven capital i treball. En ambdós casos, asseguraven les seves operacions mercantils. Des del segle XIV, doncs, el sector assegurador va estar molt present en la vida econòmica catalana.

El gran comerç va impulsar i va perfeccionar fins a límits d’una gran modernitat el sistema financer i bancari català. Les taules de canvi o bancs i els canviadors o banquers passaren a ocupar, a la baixa edat mitjana, un lloc rellevant en la vida social i econòmica del país. Com els banquers de tots els segles, alternaven períodes de guanys extraordinaris amb fallides que, en època de crisi, els portaven a la ruïna. El sistema bancari i financer va afavorir el crèdit i va generalitzar l’ús de la lletra de canvi.

Darrere d’aquesta activitat frenètica hi havia un país que en bona part treballava per fer-la possible: polítics al servei de la causa, soldats mercenaris, menestrals, banquers jueus, burgesos, constructors, pagesos, gent dels oficis més diversos. El comerç va esdevenir l’eix vertebrador de la societat catalana, i va ser el termòmetre per valorar el nivell econòmic del país.

Parlem, que quedi clar, d’expansió i de comerç de Catalunya. No només de Barcelona. En aquells segles, Catalunya era quelcom més que la seva capital. Altres ports, altres ciutats, altres estructures socials d’arreu del país varen estar presents en aquella prodigiosa aventura col·lectiva. Més enllà del volum que pogués assolir aquell comerç —és una qüestió sobre la qual mai no tindrem gaire més que indicis, per creïbles que puguin ser—, no hi ha cap mena de dubte que els mercaders catalans, i tot el que hi havia al darrere, varen escriure una pàgina brillant en la història de la Mediterrània. Tant més brillant si tenim present que Catalunya era un país amb mancances de tipus molt divers (feble demografia i una casa reial pobre, per exemple). L’herència d’aquell comerç va tenir una determinada continuïtat en segles posteriors, però aquesta és una matèria encara poc estudiada.





UN LLARG PERÍODE DE CRISI


En acabar l’edat mitjana, Catalunya va viure, com altres països de l’Occident europeu, un període de crisi que va tenir manifestacions de signe i d’intensitat variables. Va ser una època de guerres, amb Castella i als dominis colonials de Sardenya i Sicília, i de penúries en les condicions de vida dels catalans. La primera gran dificultat va ser la Pesta Negra del 1348, provinent d’Orient, precedida d’una greu crisi de subsistències el 1333, l’anomenat «mal any primer». Aquesta epidèmia de pesta bubònica, seguida de nous rebrots que afectaren, sobretot, els infants el 1362-1363 i el 1371 —l’anomenada «pesta dels mitjans»—, va provocar una disminució de la població que es pot xifrar a l’entorn del cinquanta per cent. En el període de màxima plenitud demogràfica, és a dir, abans de la Pesta Negra, la població de Catalunya podia ser d’uns cinc-cents mil habitants. Barcelona, la ciutat més gran, s’acostava a les quaranta mil ànimes.

La pesta va provocar que moltes masies fossin abandonades (masos rònecs) i moltes terres restessin sense conrear i, per tant, varen disminuir les rendes dels senyors i varen pujar els preus. Els senyors varen endurir la pressió fiscal sobre els pagesos, que, conscients del seu valor com a mà d’obra, adoptaren una posició reivindicativa, gairebé revolucionària, que provocaria dues guerres camperoles. L’empobriment del camp va portar molta gent a la ciutat, malgrat la dura oposició dels senyors territorials a una migració que els deixava sense treballadors.

La primera manifestació social de la crisi va ser el pogrom del 1391, precedit d’un altre el 1348, que va originar una despietada persecució dels jueus, prestadors de la Corona i de nombrosos ciutadans que veien l’ocasió de no haver de retornar els diners que havien rebut. La comunitat jueva era activa en l’ordre econòmic i artesanal, i la seva persecució va tenir conseqüències negatives. La crisi econòmica es va manifestar en la caiguda d’algunes entitats bancàries a Barcelona, Girona i Perpinyà els anys 1281, 1383 i 1406, respectivament. A través de la creació d’un banc públic el 1401 (la Taula de Canvi), les autoritats municipals varen intentar disposar de recursos sense haver d’anar a parar a mans dels grans prestadors privats.

Les dificultats econòmiques es varen expressar també en una disminució del gran comerç mediterrani, encara que aquest mai no va experimentar un col·lapse total. El catastrofisme en la interpretació d’aquest període ha estat superat pels estudis recents. La burgesia mercantil es va mostrar, però, menys entusiasta amb la política italiana d’Alfons el Magnànim, a mitjan segle XV, del que ho havia estat uns segles abans amb les accions de domini polític dels monarques catalans.

També el govern dels municipis va entrar en crisi en acabar l’edat mitjana. La petita burgesia i la menestralia varen qüestionar el monopoli dels anomenats ciutadans honrats, el patriciat urbà del país, que monopolitzava el govern dels ajuntaments com si fos un patrimoni propi. Això va provocar enfrontaments que en algunes ciutats, com Barcelona, varen arribar a ser molt violents. A tot això s’ha de sumar la inestabilitat social al camp i les lluites entre faccions nobiliàries.

En l’aspecte polític cal assenyalar que, en morir sense successió el rei Martí l’Humà (1410), i en virtut de l’anomenat Compromís de Casp (1412), es va introduir en el govern monàrquic de la Corona d’Aragó un rei castellà, Ferran d’Antequera —amb una mentalitat prou diferent de la catalana—, que va donar origen a la dinastia Trastàmara: Ferran I (1412-1416), Alfons el Magnànim (1416-1458), Joan II (1458-1479) i Ferran II (1479-1516). Tots varen integrar-se plenament en l’ordre constitucional català, basat en el pactisme, o pacte entre la monarquia i les classes dirigents del Principat.

Aquests factors varen ser el teló de fons i alhora la causa de la guerra civil dels anys 1462-1472: la Diputació del General i el Consell de Cent varen desposseir de la corona el rei Joan II i varen lliurar la sobirania del Principat, al llarg d’aquells deu anys, a monarques estrangers: Enric IV de Castella (1462-1463), Pere de Portugal (1464-1466) i Renat d’Anjou (1466-1472). No hem d’oblidar que Castella i els Anjou havien estat enemics seculars de Catalunya. La guerra, que va acabar amb la Pau de Pedralbes (1472), va portar el país a la ruïna, la qual cosa va obligar Ferran II a emprendre una política de redreçament que va donar fruit la primera dècada del segle XVI. El relleu en el progrés econòmic el va prendre, dins la confederació catalanoaragonesa, el regne de València, que va viure un segle XV més dinàmic que Catalunya, tant en l’aspecte estrictament econòmic com en el cultural. Durant la guerra civil, les autoritats catalanes, tot fent una defensa aferrissada, davant l’autoritarisme monàrquic, de l’ordre constitucional català basat en les Constitucions i el pactisme, varen fer les primeres formulacions nacionalistes de la història de Catalunya.

El 1486, Ferran II va escometre amb energia la solució del vell problema agrari. La Sentència de Guadalupe, d’aquell any, va posar fi a l’adscripció a la terra dels pagesos de remença i va obrir una nova etapa en les relacions socials al camp català. Pierre Vilar va escriure en relació amb aquesta sentència: «Victòria excepcional a la història europea dels moviments camperols», bé que no posava fi al règim senyorial, cosa que no succeiria fins ben entrat el segle XIX.





TERCERA PART


Dins la confederació hispana





LA NO UNITAT D’ESPANYA SOTA ELS REIS CATÒLICS


El matrimoni d’Isabel de Castella, possible hereva d’aquest regne, i Ferran de Catalunya-Aragó, hereu de la Corona d’Aragó, que va tenir lloc a Valladolid el 1469, no va respondre a cap projecte d’aconseguir la unitat política entre els dos poderosos estats peninsulars. Va ser la conseqüència dels interessos polítics i militars de Joan II, pare de Ferran, mancat de suport en la guerra que mantenia amb la Generalitat de Catalunya, i dels partidaris d’imposar, a Castella, la princesa Isabel com a reina, en detriment dels drets de l’hereva legal del monarca castellà Enric IV, la seva filla Joana.

D’ençà que el 1468 es va pactar a Cervera aquell matrimoni i es concretà l’abast de les atribucions de Ferran a Castella —bastant limitades i que hauria d’exercir, en principi, només en vida de la seva dona—, es va veure de manera clara que allò que s’havia pactat era gairebé només una unió personal.

Si bé, en morir Enric IV el 1474 i ser proclamada reina Isabel pels seus seguidors, Ferran va aconseguir augmentar el seu poder a Castella, el principi que aquest regne i la Corona d’Aragó eren dos estats del tot independents l’un de l’altre es va imposar de manera inequívoca. No hi fa res que alguns contemporanis designessin Ferran i Isabel com a «reis de les Espanyes», perquè, a l’edat mitjana i fins al segle XVIII, Espanya era un mot que tenia un contingut només geogràfic. Ferran i Isabel no varen utilitzar mai el títol de reis d’Espanya.

Des del punt de vista constitucional, va ser la Corona d’Aragó, i per tant Catalunya, la gran triomfadora. Davant el centralisme uniformitzador castellà, que no havia respectat, en incorporar-los, les institucions ni la identitat històrica dels regnes de Lleó, Galícia, Navarra i el País Basc, i que mai no havia creat estats amb personalitat pròpia com ho havia fet Catalunya-Aragó el 1238 en conquerir als musulmans el regne de València, quan es varen unir en matrimoni Isabel i Ferran, la Corona d’Aragó va aconseguir imposar la seva concepció d’un estat de tipus confederal, que havia nascut el 1137 en unir-se Catalunya i Aragó; que es va mantenir el 1229, en conquerir Mallorca; el 1238, en ocupar, com ja hem dit, València, pel que fa al nucli central de la Corona d’Aragó. I també el 1282, en ocupar Sicília; el 1323-24, en conquerir Sardenya, i el 1442, en incorporar el regne de Nàpols.

La Corona d’Aragó i Castella varen conservar les seves lleis, els seus dirigents, les seves institucions de govern (la Diputació del General, les Corts, el Consell General), la seva única llengua oficial (el català, a Catalunya, València i les Illes; l’aragonès-castellà a Aragó; el castellà, a Castella). Entre Castella i la Corona d’Aragó hi havia fronteres polítiques, militars i econòmiques ben definides, i una moneda diferenciada. És més: els catalans eren considerats estrangers a tots els efectes a Castella, i els castellans ho eren a Catalunya i a tota la Corona d’Aragó.

De la mateixa manera que fins aleshores les diverses entitats polítiques independents de la Corona d’Aragó havien tingut un mateix sobirà, a partir de la unió dinàstica de Ferran i Isabel, i sobretot a partir del regnat dels seus hereus, el regne de Castella i la Corona d’Aragó, malgrat ser independents l’un de l’altre, tindran un mateix rei. Es configura, doncs, el que se’n dirà la Monarquia hispànica. La solidesa d’aquest ordre constitucional va ser tanta que només una guerra perduda per la Corona d’Aragó (la Guerra de Successió, entre 1705 i 1714) aconseguirà posar-hi fi al principi del segle XVIII.

Ara bé, des del punt de vista polític i econòmic, i gràcies al major potencial demogràfic castellà, la unió va acabar per beneficiar Castella, que, a poc a poc, va aconseguir tenir més pes en la política internacional, sobretot a partir del descobriment d’Amèrica el 1492. L’aparició de la figura del virrei (1479), representant del rei absent de Catalunya, i del Consell Suprem d’Aragó (1492), òrgan que residia a la cort i s’ocupava d’assessorar el monarca en els afers de la Corona d’Aragó, va erosionar competències que fins aleshores eren exercides només per les autoritats catalanes i va introduir un factor de conflictivitat entre Catalunya i el poder central.

Malgrat que la unió dinàstica esmentada i el fet que els destins polítics de Catalunya i de la Corona d’Aragó restessin vinculats a Castella —teòricament en un pla d’igualtat— no varen comportar la desaparició de cap dels elements propis d’un Estat sobirà, i hi ha un seguit de factors demogràfics, territorials i personals que ajuden a entendre que Catalunya, a partir d’aleshores, anés ocupant un lloc més secundari o marginal en la vida política de la Monarquia Hispànica. Els fets són clars: a la darreria del segle XVI, la Corona de Castella triplicava en extensió la Corona d’Aragó (335 000 quilòmetres quadrats contra 110 000) i la quintuplicava en població: 1 391 000 focs contra 270 356 —cada foc s’ha de multiplicar per quatre o quatre i mig per obtenir la població total.

La unió de les dues corones no es va fer, doncs, en un pla d’igualtat. A partir de Felip II, a més a més, la cort va restar allunyada de manera definitiva de Catalunya. Felip II havia nascut a Valladolid, va fixar la cort a Madrid i va viure sempre entre aquesta ciutat i l’Escorial. Catalunya va restar també al marge de la gran empresa de colonització americana i de la política europea. Aquests fets són importants a l’hora de comprendre la història de Catalunya dels segles XVI i XVII.





LA CATALUNYA DELS ÀUSTRIES


Carles I, que va succeir Ferran i Isabel, va ser el primer monarca que va rebre la doble herència de Castella i la Corona d’Aragó. Va ser el primer sobirà que va governar seguint els principis constitucionals que hem explicat. I el primer monarca de l’anomenada Casa d’Àustria, que a través del ja esmentat Carles I (1516-1556), i de Felip II (1556-1598), Felip III (1598-1621), Felip IV (1621-1665) i Carles II (1665-1700), va dirigir els destins del país durant gairebé dos segles.

Catalunya va ser al llarg d’aquell període un estat sobirà, no sotmès a Castella. A mesura, però, que anava augmentant l’absentisme reial i que la cort s’anava castellanitzant, els conflictes jurisdiccionals entre l’administració reial a Catalunya, representada pel virrei i els seus oficials, en mans de castellans, i les autoritats catalanes (la Diputació del General i el Consell de Cent, sobretot) varen assolir una acritud cada dia més gran. La castellanització de la vida quotidiana del país va ser, tot amb tot, reduïda, tret d’algunes minories nobiliàries.

Aquesta lluita per la conservació de l’ordre constitucional travessà, però, per diverses etapes al llarg dels dos segles esmentats. En línies generals, es pot dir que els regnats de Carles I i de Felip II, malgrat les diferències que varen existir en la política d’ambdós, es varen caracteritzar per l’equilibri en les relacions entre Castella i Catalunya. La ruptura, ja insinuada, com veurem, en els darrers anys del govern de Felip II, es va produir durant els regnats de Felip III i Felip IV.

Carles I no va tenir preferències significatives entre les dues corones. El seu origen europeu —era alhora emperador d’Alemanya— feia que se sentís bé entre els catalans, amb els quals va compartir molts anys del seu regnat. Carles I va convocar Corts a Catalunya en set ocasions i va concedir als mercaders catalans llicències per poder comerciar amb el nord d’Àfrica. El fet, però, que Castella donés suport amb més entusiasme a les seves empreses imperials i a la seva complexa política internacional, va contribuir a identificar-lo cada dia més amb el poble castellà. D’altra banda, la major feblesa econòmica de Catalunya la va situar en una posició progressivament subordinada en relació amb Castella. Això es va posar de manifest sobretot en la qüestió de la marginació de la Corona d’Aragó de l’empresa de colonització del continent americà després del 1492: els catalans «no tenien reserves humanes ni financeres suficients per jugar fort al joc colonial», ha escrit Vilar. Catalunya, doncs, marginada per impotència pròpia i per l’exclusivisme castellà del negoci americà es preocupà principalment de refer el seu comerç mediterrani i de revitalitzar l’imperi mercantil de l’edat mitjana.

D’altra banda, no s’ha d’oblidar que durant el regnat de Carles I ja es varen produir els primers enfrontaments entre els virreis i les institucions catalanes. La creació, el 1555, del Consell d’Itàlia, encarregat de l’administració de les colònies de Sardenya, Sicília i Nàpols, comportà la segregació política d’aquestes regions de la Corona d’Aragó i la ruptura dels vincles de tipus federal que les unien amb Catalunya.

El regnat de Felip II ja va ser més conflictiu. Aquest sobirà va ser de fet el primer rei castellà de la Corona d’Aragó. Varen augmentar els enfrontaments entre la Inquisició —tribunal politicoreligiós que actuava com a poderós òrgan centralitzador i castellanitzador, i que un ambaixador venecià va definir com «aquell tribunal [que] és el veritable patró que regeix i domina tot Espanya»— i la Generalitat, i entre el virrei i els diputats. D’altra banda, el temor reaccionari que, a través de Catalunya, s’introduïssin a la Península els aires herètics dels hugonots i luterans europeus, va provocar allò que algun historiador ha qualificat com el viratge ultra del 1568 i l’inici d’una política d’impermeabilització consistent en la prohibició que els habitants de la Corona d’Aragó anessin a estudiar a universitats estrangeres per por que es contaminessin de la doctrina protestant; en l’establiment de la censura dels llibres publicats a Catalunya i en la prohibició que els eclesiàstics francesos ensenyessin doctrina cristiana al Principat.

A la segona meitat del segle XVI, es varen començar a sentir a Castella veus favorables a posar fi a la independència de Catalunya. Els testimonis dels observadors estrangers posen de manifest, però, que al Principat es mantenia el vell ordre constitucional heretat de la baixa edat mitjana, i el mateix es pot dir dels altres estats que integraven la Corona d’Aragó. Així, el 1576, un ambaixador italià a la cort de Felip II, escriurà, tot parlant dels catalans: «Es governen segons lleis i ordinacions pròpies gairebé en forma de república, sense que el rei hagi pogut prevaler en res contra ells, ni en matèria de govern, ni en matèria de justícia, ni en matèria de diners, de totes les quals coses els aragonesos [nom genèric que incloïa els catalans] en són absoluts patrons». Aquesta idea d’una Catalunya «republicana», que ja s’havia insinuat al segle XV durant la guerra civil, anirà prenent forma a partir del segle XVI en l’imaginari col·lectiu del país i en la ment d’alguns observadors forasters. El 1585, un altre testimoni posarà en relleu «la llibertat amb la qual viuen els catalans i els aragonesos, conforme a les seves lleis, les quals es fan mantenir inviolablement».

Tot amb tot, el clima polític en allò que es refereix a les relacions entre Castella i Catalunya va començar a canviar a la darreria del segle XVI. Una simple disputa per motius de competència judicial va fer que la Inquisició, amb el suport de la corona, empresonés els tres diputats i oïdors de comptes de la Diputació del General, i que la cort madrilenya s’arribés a plantejar la possibilitat d’executar els esmentats membres del govern català. La Generalitat no podia permetre que el Sant Ofici s’ocupés de qüestions civils i s’immiscís de manera permanent en l’acció de govern dels diputats. L’animadversió de la cort vers Catalunya va arribar fins al punt d’acusar els catalans de donar suport als hugonots, la bèstia negra de la reacció religiosa encapçalada per Felip II.

El 1591 va ser el mateix poble de Barcelona qui va haver d’evitar la detenció d’un diputat, ordenada pel mateix monarca. El refús de les autoritats catalanes al poder arbitrari i al servei del centralisme de la Inquisició va esdevenir un sentiment popular. Un testimoni estranger, adduït per l’historiador Miquel Pérez Latre, explica l’estat d’ànim del poble barceloní en aquell moment i com la casa reial, avançant-se més de dos segles a Felip V, va pensar a construir una fortalesa «per poder més fàcilment domar aquell poble, pel fet que ara s’entén trobar-se majoritàriament revoltat i concitat contra els castellans». La sort d’Aragó, envaït per l’exèrcit reial, no era gaire millor que la de Catalunya.

D’alguna manera es pot afirmar que l’atac a la independència de Catalunya acabava de començar, fenomen que s’anirà accentuant amb el pas dels anys. Ho constata, el 1592, l’ambaixador venecià quan informa al seu govern que havia estat «gairebé enterament deformada aquella antiga llibertat que per tant temps la Corona d’Aragó ha inviolablement posseïda».

Que la situació va començar a canviar avançat el segle XVII, bé que Catalunya va mantenir la seva independència, ho han constatat els historiadors contemporanis més solvents. El 1991, Núria Sales va escriure: «Dins la Monarquia dels Àustries hispànics, i especialment abans de Felip III d’Aragó i IV de Castella (1626-1665), la pluralitat de corones no era una pura entelèquia, sinó una realitat jurídica viva. […] el lligam que unia aquestes diferents corones era purament personal […]».

El pactisme —és a dir, la idea política que l’exercici del poder i de la legitimitat monàrquica es basava en un pacte entre el sobirà, d’una banda, i les Corts i la Generalitat de l’altra—, que havia presidit l’acció de govern a Catalunya des de la baixa edat mitjana i que havia resistit bé durant el regnat dels dos primers Àustries, es ressentí durant el govern de Felip III i de Felip IV. Hi va contribuir el desig de l’exhaurida hisenda castellana, esgotada per mil absurdes empreses imperials, de posar mà a la fiscalitat catalana, independent de la de Castella, i també l’absentisme creixent del monarca: Felip III només visità el Principat en una ocasió.

A més, el bandolerisme, «un tipus d’oposició popular a l’ordre existent» (Vilar), especialment intens en el primer terç del segle XVII, va anar minant l’estructura social del país, i la seva repressió per part del virrei provocà agres conflictes de jurisdicció entre aquell i les autoritats catalanes. El virrei marquès d’Almazán va gosar escriure el 1615: «En llegando a Barcelona acabaré de poner en galeras todo el Principado y guardaré las Constituciones que me pareciere y las demás no». El bandolerisme creà personatges mítics com Perot Rocaguinarda, indultat el 1611, o Joan Sala Ferrer, àlies Serrallonga, que va ser executat el 1634.

El clima reaccionari i d’intolerància religiosa que vivia el país a les primeres dècades del segle XVII va accentuar un problema que, en els orígens, venia de l’edat mitjana i tenia també un ampli escenari europeu. Em refereixo a la persecució que varen patir nombroses dones acusades de ser bruixes, de mantenir tot tipus de relacions, individuals i col·lectives, també sexuals, amb el diable i de provocar inclemències climàtiques devastadores.

Entre el 1616 i el 1622 sobretot, la cacera de bruixes va esdevenir un problema social de gran abast que es va estendre per tot Catalunya, des dels comtats del Rosselló i la Cerdanya fins a les terres de l’Ebre, «amb una incidència particular o almenys la més coneguda o estudiada a les regions de la Catalunya central» (Antoni Pladevall).

El resultat d’aquesta histèria popular i oficial va fer que com a mínim quatre-centes dones fossin penjades, i moltes més jutjades i torturades per tribunals seculars locals presidits per senyors jurisdiccionals o per funcionaris públics. La tortura de les acusades va fer presència activa i sistemàtica en l’escenari judicial català, i les delacions varen esdevenir una pràctica prou generalitzada que servia per donar sortida a actituds de fanatisme popular o a venjances personals. La Inquisició i la Reial Audiència, la màxima instància judicial a Catalunya, varen tenir un paper moderat en aquest afer i varen contribuir de manera decisiva a posar-hi fi.

Un fet que va tenir conseqüències molt negatives per a l’agricultura i l’artesania de la Corona d’Aragó, sobretot dels regnes de València i Aragó, va ser l’expulsió dels moriscos, antics musulmans obligats a batejar-se a la força, que varen mantenir els seus costums, l’idioma àrab i les formes de vida pròpies, i que foren refractaris a assimilar-se a la població cristiana. Entre els anys 1609 i 1610, uns cinc mil moriscos catalans i seixanta-un mil aragonesos varen embarcar al port dels Alfacs amb destí cap a Àfrica. Així mateix, uns cent trenta-cinc mil moriscos valencians, un terç de la població de tot el regne, varen haver de marxar desterrats per sempre més. Es tractava, en la seva majoria, de població pagesa que habitava les comarques de l’Ebre i el Segre.

Un nou pas en l’intent de la monarquia d’erosionar les institucions catalanes més representatives es va fer quan Felip IV va vulnerar, a les Corts celebrades a Catalunya el 1626, el tradicional funcionament de la institució parlamentària catalana. Com he dit, el vell pactisme vigent des de l’edat mitjana molestava els monarques castellans, bé que eren reis d’Aragó i València i comtes de Barcelona. Els braços, grups que representaven els diversos sectors de les Corts, varen resistir ferotgement, encara amb èxit, l’escomesa anticatalana de la monarquia i els seus oficials, però la relació entre la corona i el país en va sortir tocada. Felip IV havia ensenyat les ungles sense cap mirament. Els catalans en varen prendre nota.

La ruptura de l’ordre constitucional basat en la independència de cada un dels diversos estats de la Monarquia hispànica dels Àustries no es va poder, doncs, evitar durant el regnat de Felip IV i va conduir a la guerra del 1640 al 1652. La revolta catalana del 1640, origen del conflicte, va ser el resultat del descontentament català per la tendència centralista del govern de Madrid, encarnada sobretot per la política uniformitzadora del comte-duc d’Olivares, ministre de Felip IV, que intentava controlar els recursos financers catalans. També de la reacció contra els intents de determinats sectors privilegiats de la monarquia de frenar els privilegis catalans, i del malestar de la pagesia per causa de la pressió del règim senyorial a què estava sotmesa. I, en relació amb la primera causa, del temor de la petita burgesia de veure augmentar els impostos que pagava.

La protesta popular per les vexacions a què les tropes castellanes, compromeses en una innecessària guerra amb França, sotmetien la població civil de les viles en les quals eren allotjades de manera forçosa, va ser el detonant de la revolta, bé que aquest factor tot sol no hauria aconseguit donar virulència i continuïtat al conflicte.

Durant el 1640 i el principi de l’any següent, Catalunya va viure un període amb tensions de tota mena: alçament camperol el dia 7 de juny, conegut com el Corpus de Sang; invasió del Principat pels exèrcits castellans; negociacions de la Diputació del General amb França per tal d’assolir, primer, la simple submissió militar; després, la protecció de Lluís XIII a una República catalana, i, en darrer terme, la proclamació del sobirà francès com a comte de Barcelona, és a dir, com a rei de Catalunya.

El 17 de gener de 1641, Catalunya, sota la presidència de la Generalitat en mans del prestigiós canonge Pau Claris, va proclamar la República catalana, que només va aconseguir de sobreviure uns quants dies, perquè ben aviat s’hagué de lliurar el país a la monarquia francesa. Després d’uns anys de guerra, el 1652 els catalans varen tornar a reconèixer el rei de Castella com a sobirà de Catalunya. Felip IV va respectar el dret i les institucions catalanes, però va emprendre una dura repressió que va afectar algunes autoritats compromeses en la lluita contra Castella.

La revolta del 1640 va tenir un caràcter nacional i va aplegar voluntats socials molt diverses. Fèlix Cucurull ha assenyalat que, en la literatura política anticastellana d’aquell moment, són constants els temes que fan referència a les glòries del passat de Catalunya, avançant-se així en alguns segles al que serà un dels grans temes de la Renaixença romàntica al segle XIX.

La Pau dels Pirineus, el 1659, que posava fi a la guerra entre França i la Corona de Castella, va comportar per a Catalunya la més dura pèrdua territorial que mai ha patit al llarg de la seva història. Felip IV va cedir a França una part important del territori català: els comtats del Rosselló, amb la capital Perpinyà, i les regions del Conflent, el Capcir i el Vallespir, i una bona part del de la Cerdanya. La pèrdua del 1659 ha estat irreparable. Malgrat que França va oferir amb posterioritat bescanviar els comtats per altres dominis hispànics a Europa, el govern i la Corona s’hi varen negar sempre.

Durant els darrers anys del segle XVII, els que coincideixen amb el regnat de Carles II, les relacions entre Castella i Catalunya varen ser menys conflictives. Hi va contribuir un cert redreçament demogràfic i econòmic de la perifèria en detriment d’un centre en retrocés. Tot amb tot, el país va viure sota els efectes d’una permanent guerra amb França, amb brots esporàdics d’inestabilitat social provocats per les crisis de subsistències que deixaven els mercats sense productes. La mort de Carles II sense successió (1700) va obrir les portes a un procés polític de conseqüències tràgiques i irreparables fins avui per a la independència de Catalunya.

Una mostra molt significativa del progressiu deteriorament de les relacions polítiques entre la corona i les autoritats catalanes i de la inqüestionable voluntat per part de la monarquia i del seu seguici més immediat d’anar deixant sense contingut les institucions catalanes de govern i de combatre l’ordre constitucional català la tenim en el fet que durant dos-cents anys els reis de la casa d’Àustria només reunissin les Corts catalanes en dotze ocasions.

És important per valorar aquesta xifra establir-ne la periodicitat. L’emperador Carles va ser l’únic que va complir amb dignitat el seu paper de rei de Catalunya, ni que fos amb el títol de comte de Barcelona. Va reunir Corts set vegades (1519, 1529, 1533, 1537, 1542, 1547 i 1552). És clar que no es tractava d’unes convocatòries desinteressades, perquè, en conjunt, les Corts li varen concedir 1 678 000 lliures.

El seu successor, Felip II, al llarg de més de quaranta anys de regnat, només es va dignar a convocar Corts a Catalunya en dues ocasions, el 1563-1564 i el 1585. Hi va aconseguir, a canvi de bones paraules i poca cosa més, 800 000 lliures. En les primeres Corts, els enfrontaments entre la monarquia i els braços eren més que un mal presagi del que succeiria en el futur.

Felip III, en vint-i-tres anys de regnat, només va visitar Catalunya una vegada, i també només hi va convocar unes Corts, el 1599, que es varen celebrar en un clima d’entesa i en què el rei va aconseguir un milió de lliures, el major subsidi de tota la història parlamentària catalana. Era un miratge, perquè en general, com hem vist, va ser un període d’hostilitat nacional cap Catalunya.

Després de vint-i-set anys sense que el rei convoqués Corts al Principat, el 1626 Felip IV es va decidir a fer-ho. El rei va demanar 3 300 000 ducats o un nombre d’homes pagats per un cert temps. Això representava, de fet, la unió d’armes entre Castella i Catalunya, i les Corts s’hi varen negar en rodó. L’actitud prepotent del monarca s’expressa en les paraules que va adreçar-li el síndic de Cervera: «Lo que sé dir a V.M. és que aquestes Corts són molt diferents de les que són hagudes per los altres reis, per quant les Corts passades, si los reis volien obtenir algunes coses, tant de cavallers com de viles, els pregaven; ara tot és amb amenaces». El fracàs de les Corts del 1632, presagi d’una crisi irreversible, i la progressiva crispació de les relacions Madrid-Barcelona varen fer esclatar el comte-duc d’Olivares, home de confiança de Felip IV: «Si las Constituciones embarazaran esto, que lleve el diablo las Constituciones».

Les Corts catalanes havien mort en vida del sistema constitucional que feia de Catalunya un país sobirà: durant els trenta-cinc anys del darrer rei dels Àustries, Carles II, les Corts catalanes no es varen reunir ni una sola vegada. La progressiva, inexorable i maquiavèl·lica política de la monarquia contra les institucions representatives catalanes només necessitava una petita empenta per acabar de matar l’ordre constitucional català. La veritat és que l’empenta no en va ser gens, de petita: una guerra a vida o mort entre el 1705 i el 1714 acabaria de posar fi al règim polític català, gairebé mil·lenari.





LA GUERRA DE SUCCESSIÓ I L’11 DE SETEMBRE DE 1714


La mort sense successió de Carles II, darrer monarca de la Casa d’Àustria, va donar lloc a un període convuls i a una cruel guerra civil entre Castella i la Corona d’Aragó, amb els aliats internacionals corresponents, que acabaria de manera dramàtica per a Catalunya l’11 de setembre de 1714.

Carles II, en morir, va deixar un testament en el qual atorgava la successió a Felip, duc d’Anjou, nét de l’omnipotent monarca Borbó Lluís XIV de França, casat amb una filla de Felip IV. Que un Borbó fos rei de la Monarquia hispànica va molestar l’Imperi, Anglaterra i Holanda.

De moment, els catalans varen acceptar Felip V, el qual reuní Corts a Barcelona el 1701-1702 i jurà les Constitucions de Catalunya. A més, autoritzà la creació d’un port franc a Barcelona i atorgà el dret d’enviar cada any dos vaixells a Amèrica. Els catalans varen votar un donatiu al rei d’un milió i mig de lliures i un servei de dotze milions, a pagar en sis anys. Però ben aviat la situació es deteriorà per causa de l’absolutisme del rei, que xocava una vegada i una altra amb les Constitucions de Catalunya, i de la política repressiva del seu virrei a Catalunya. Això va donar lloc a l’aparició de grups favorables a Carles d’Àustria, els austriacistes.

El 1705, emissaris clandestins catalans varen signar, a Gènova, un pacte amb les potències que integraven la Gran Aliança de la Haia, és a dir, Anglaterra, Holanda i Àustria, amb l’objectiu de proclamar l’arxiduc Carles rei de la Monarquia hispànica. Era la ruptura entre la Diputació del General i Felip V. El mes d’agost d’aquell any, una poderosa flota de tres-cents vaixells va desembarcar prop de disset mil soldats anglesos, austríacs i holandesos a la costa del Principat. El 9 d’octubre de 1705, la Barcelona borbònica va capitular davant l’exèrcit aliat. El 7 de novembre, l’arxiduc Carles entrava a Barcelona i, un mes després, celebrava Corts als catalans (1705-1706), les darreres que tindrien lloc fins que, el 1932, es reunís el Parlament de Catalunya, durant la Segona República. S’hi va prendre l’acord d’excloure a perpetuïtat la casa de França de la successió a Catalunya i als regnes de la Monarquia hispànica.

València (1705) i Aragó (1706) es varen posar al costat de Catalunya, que va tenir, en la guerra que va començar aquell any per la successió de la Monarquia hispànica, el suport dels aliats, a què ja ens hem referit. Felip V, per la seva banda, va gaudir del suport del poderós exèrcit francès. Carles d’Àustria aconseguí d’entrar a Madrid (24 de juny de 1706) i ser-hi proclamat rei, però el seu poder no es va consolidar.

La guerra va ser molt dura per a Carles d’Àustria i la Corona d’Aragó. La desfeta d’Almansa (1707) va comportar la pèrdua de València i d’Aragó. Al principi del 1711, amb la caiguda de Girona, només varen restar, per a la causa de l’arxiduc Carles, les places de Vic, Cardona, Tarragona i Barcelona.

El cop de gràcia per als catalans va ser la mort de l’emperador Josep I (abril del 1711), germà de Carles, el qual passava a regnar a l’Imperi germànic, a l’arxiducat d’Àustria i als regnes de Bohèmia, Moràvia i Hongria. I també, d’alguna manera, Carles va ser senyor de Sardenya, Nàpols, el ducat de Milà i de Flandes, l’actual Bèlgica i Luxemburg. Les potències que donaven suport als catalans no podien permetre que es reconstruís l’Imperi europeu de Carles I, que havia regnat als estats peninsulars i a Alemanya, i es varen retirar de la lluita. En virtut del Tractat d’Utrecht (11 d’abril de 1713), Catalunya va restar sola davant del poderós exèrcit francocastellà de Felip V. Anglaterra no va ser fidel al compromís contret a Gènova de no abandonar Catalunya a la seva sort i que, si ho feia, gestionaria el respecte al seu dret i a les seves institucions. Els conservadors britànics varen censurar la resistència de Catalunya, però els liberals parlaren del «cas dels catalans» i expressaren la seva admiració pel coratge de Catalunya en defensar els seus drets constitucionals i pel seu esperit liberal i parlamentari. El primer de juliol de 1713, les darreres tropes aliades i el virrei carolí abandonaren el Principat.

Les autoritats catalanes varen decidir, doncs, prosseguir sols la lluita contra Felip V. Barcelona va ser assetjada a partir del juliol del 1713 i despietadament bombardejada. Ho explica un testimoni de l’època aportat per l’historiador Antoni Simon: «Lo senyor duc de Populi —en aquell moment cap de l’exèrcit borbònic— féu tirar grandíssima cantitat de bombas sobre Barcelona que foren més de setanta mil les que y tiraren, que fou una gran crueltat de la manera que posaren aquella ciutat, que a penas quedà casa sencera, ab tal conformitat que sols al convent de Santa Caterina n’i caygueren passat tres-centas, que ja se deixa de considerar lo estrago que degueren ocasionar». En aquells dies, es varen convertir en herois del país personatges com el militar Antoni de Villarroel i Rafael Casanova, conseller de Barcelona. D’altra banda, la resistència va donar lloc, com ja havia succeït en el període 1462-1472 i el 1640, a una autoafirmació nacionalista que apel·lava de manera continuada als drets nacionals i constitucionals de Catalunya.

La capitulació es va produir la nit de l’11 al 12 de setembre de 1714. El duc de Berwick, cap de l’exèrcit francocastellà, va imposar la rendició sense condicions, la qual cosa deixava les portes obertes a una de les més dures repressions nacionals que ha patit el Principat al llarg de la història. La lluita havia estat molt desigual, si tenim en compte que, el 1714, l’exèrcit borbònic que anava ocupant Catalunya estava integrat per uns cinquanta mil homes, i la crueltat amb què actuaven seguint ordres directes de Felip V. El 1713, aquest havia ordenat al capità general dels seus exèrcits actuar amb els enemics sense cap pietat: «Si algunos miqueletes u otra gente tuviere el bárbaro arrojo y osadía de querer defenderse […] se les pasará a todos a cuchillo»; i afegia: «Se haga ahorcar a los que defendieren, pues además de merecer este castigo como rebeldes obstinados y ladrones, convendrá se ejecute así para escarmiento de los otros».

Contra allò que sovint s’ha dit en relació amb com cal interpretar l’austriacisme i l’aposta catalana a favor de l’arxiduc Carles, cal assenyalar que, en realitat, la Diputació del General i el Consell de Cent pretenien imposar a Madrid, com a sobirà de la gran confederació hispànica, un monarca que respectés l’ordre constitucional català gestat a la baixa edat mitjana i, per tant, els interessos de les classes altes del país. La vella interpretació que va fer del conflicte Ferran Soldevila, el millor historiador general de Catalunya de tots els temps, ja en els anys trenta del segle passat, és d’una actualitat permanent: «La Guerra dels Segadors havia estat, en els seus començaments, una lluita per isolar-se, per defensar-se de la intromissió castellana a Catalunya, i, en les seves derivacions immediates, una guerra separatista; la Guerra de Successió, de fet, serà, contràriament, una lluita per informar la vida pública espanyola. És el trànsit que hem vist produir-se alguna vegada en els nostres temps, del separatisme a l’intervencionisme i d’aquest altra vegada al separatisme. Catalunya debatent-se en el dilema: o separar-se d’Espanya o dirigir Espanya». La Guerra de Successió s’ajusta a la segona part d’aquest dilema.

La repressió va tenir un doble objectiu: liquidar la independència política de Catalunya i la Corona d’Aragó, d’una banda, i executar o exiliar aquells que havien tingut un paper rellevant en la direcció de la guerra contra Castella i Felip V, d’altra banda. Algunes execucions varen seguir un procediment d’extrema crueltat. És emblemàtica la del general Josep Moragues, el 25 d’abril de 1715, el qual va ser mort després de patir duríssimes tortures. Tot seguit, el seu cos va ser esquarterat. Li van tallar el cap i el van posar en una gàbia, on va romandre fins a l’any 1727, a la vista de tothom.

En substitució de l’antic govern català, es va crear, el setembre del mateix 1714, una Real Junta Superior de Justicia y Gobierno. Així mateix es varen dissoldre la Generalitat de Catalunya, les Corts i el Consell de Cent, i es va desarmar la població. També varen ser destituïts els bisbes de Solsona, Vic i Tarragona, favorables a l’arxiduc Carles. A més, es varen segrestar els llibres publicats durant el regnat de Carles d’Àustria. A Barcelona, es va construir una ciutadella militar amb l’objectiu de tenir controlada la ciutat. Per fer-ho va ser necessari enderrocar nou-centes cases del barri de la Ribera. L’ocupació de l’exèrcit borbònic va fer, en paraules de Ferran Soldevila, que Catalunya fos «presa d’un veritable terrorisme militar». La militarització va ser fruit de la desconfiança que Felip V tenia en el poble català.

Catalunya, doncs, va passar a ser un país ocupat militarment. Lluís Roura ha explicat que, durant el segle XVIII, les tropes en guarnició a Catalunya no varen ser «mai inferiors a vint mil homes, amb una presència d’entre vint mil i trenta mil efectius durant la primera meitat d’aquell segle». L’objectiu no podia ser altre que disposar d’una força contundent si es produïa el mínim intent de resistència a l’ocupació borbònica.

El nou monarca va comptar, en aquesta política repressiva i de despersonalització nacional de Catalunya, amb el suport de nombrosos catalans il·lustres, civils i eclesiàstics que varen creure en Felip V, ja fos per convenciment personal i polític, ja fos per arribisme i interès de treure profit del nou règim, ja fos com a conseqüència d’haver estat agreujats per l’austriacisme. Per poder cometre tantes i tantes malvestats, a més de disposar de l’esmentada força militar, calia un notable consens social. Felip V el va tenir. No li varen mancar homes disposats a assumir els milers de càrrecs als ajuntaments del país i a la resta d’institucions de tota mena.

Vegem, però, un exemple que posa de manifest que el nou règim tenia molts opositors a Catalunya: el 8 de juny de 1715, el vicari col·laboracionista de Barcelona feia pública una crida en què castigava com a pecat mortal l’oposició al nou monarca, perquè «dies ha continua a experimentar-se en los ànimos de molts de nostres amats feligresos una intrínseca repugnància al legítim i vertader domini del nostre rey i senyor Felip V […], la qual motiva diferents veus i notícies pernicioses, que s’espargeixen ja en escrits amb papers i cartes, ja de paraula, ja de boca de moltes conversacions i juntes». Un sector important de l’alta jerarquia eclesiàstica del país es va sumar, doncs, a l’acció repressora del nou règim i el va fornir, si calia, d’arguments per a justificar-la. Així, per exemple, el 1715, el bisbe de Sogorb proposava portar a la pràctica «aquella máxima tan conveniente, como impugnada, de un rey, una ley y una moneda […] y una lengua, por lo que se podría prohibir el uso de otra que la castellana».

L’obra mestra de l’uniformisme i de l’absolutisme castellà va ser el Decret de Nova Planta del 16 de gener de 1716, que modificava l’estructura judicial i administrativa del Principat. Aquest decret ha esdevingut, amb el pas dels segles, el símbol més paradigmàtic de la repressió borbònica contra Catalunya. A més de noves lleis de tipus fiscal (el reial cadastre) que oprimirien l’economia dels catalans i de nous reglaments per tenir controlats els ajuntaments, la duresa de la repressió cultural es va manifestar en la supressió dels centres universitaris de Girona, Lleida, Tarragona, Vic, Tortosa, Solsona i Barcelona, i en la creació (maig del 1717) de la Universitat de Cervera, ciutat que havia restat fidel a Felip V durant la guerra. Al llarg del segle XVIII, noves ordres sorgides del govern de Madrid tindrien per objecte anar liquidant els trets diferencials de Catalunya, sobretot de la llengua catalana, l’ús de la qual a poc a poc va ser prohibit.

La nova situació política va generar el primer gran exili polític hispànic de l’època moderna. Milers de catalans, aragonesos i valencians es varen refugiar en els extensos dominis de l’emperador Carles, distribuïts, com hem vist, per tot Europa. No menys de vint-i-cinc mil o trenta mil persones, també de la resta de la monarquia, varen patir, la majoria amb gran duresa, un estranyament que en molts casos va ser definitiu.

En síntesi, podem concloure que els vencedors varen captenir-se amb una ferocitat salvatge contra els vençuts, i que varen identificar els dirigents del bàndol contrari amb la totalitat del país, és a dir de Catalunya, de manera que el propòsit d’exterminar els dissidents va anar paral·lel amb el de la destrucció institucional, política i nacional del país sencer. L’objectiu va ser clar, i els vencedors no varen tenir cap vergonya a explicitar-lo: els enemics del nou règim havien de ser penjats, afusellats, empresonats o exiliats; la nació-estat de la qual formaven part havia de ser reduïda a una simple demarcació administrativa d’un Estat únic i fortament centralitzat.





QUARTA PART


La construcció d’un país modern





DESENVOLUPAMENT ECONÒMIC AL SEGLE XVIII


Malgrat la política repressiva borbònica contra Catalunya, el país, com altres indrets de l’Europa d’aquell segle, va experimentar un notable creixement econòmic durant el segle XVIII. La inexistència de conflictes bèl·lics greus entre el 1715 i la darrera dècada del segle va ser la plataforma que sostingué el regeneracionisme d’aquella centúria.

Podem preguntar-nos com va desenvolupar-se el procés econòmic que va transformar el sistema de producció, va convertir la societat catalana en plenament capitalista i va accentuar el particularisme i el fet diferencial català en relació amb les altres regions peninsulars. Simplificant un xic, es pot concloure que les coses varen anar de la manera següent: es produí un augment demogràfic, seguit d’una autèntica revolució agrària, un desenvolupament comercial i una forta inversió dels beneficis en la indústria cotonera d’estampats (les famoses indianes), precedent de la revolució industrial que esclataria a partir del primer terç del segle XIX.

L’augment demogràfic del conjunt peninsular, més intens a la perifèria que al centre, va portar Catalunya d’uns quatre-cents mil habitants en començar el segle —els mateixos que tenia a la baixa edat mitjana—, a uns nou-cents mil el 1800. La millora de les condicions sanitàries i l’augment de la natalitat varen contribuir a aquest excepcional creixement de la població.

La revolució agrícola es va orientar en una direcció doble: extensió de la terra conreada i augment dels rendiments mitjançant millores tècniques en el sistema de rec i la introducció de nous fertilitzants. A més, l’agricultura es va especialitzar en el conreu de productes comercialitzables, com l’arròs, la vinya, el cànem i els arbres fruiters.

L’arrendament dels drets que rebia el rei com a propietari privat va fer que els arrendataris acumulessin grans capitals. L’arrendatari guanyava la diferència entre la quantitat que pagava el pagès i la quantitat alçada que, a la subhasta, s’havia compromès a pagar al patrimoni reial. Durant aquest segle, milloraren els intercanvis comercials, a nivell interior català i a nivell exterior: tant en el mercat nacional espanyol com en el colonial i el mundial. El vi va ser un dels productes que va generar més beneficis. El comerç colonial —via Cadis, perquè Castella en tenia l’exclusiva, el monopoli— es va intensificar sobretot en el període 1760-1792. El decret del 1765 que autoritzava el comerç directe de nou ports peninsulars, entre els quals el de Barcelona, a diverses àrees del Carib, va tenir conseqüències favorables per a l’economia catalana. Més decisiu va ser, però, el decret de lliure comerç del 1778, que autoritzava, entre altres ports peninsulars, el de Barcelona i els Alfacs, a Tortosa, a comerciar directament amb gairebé tota l’Amèrica hispànica.

Als anys trenta del segle començaren a aparèixer les indústries d’estampats de cotó, fruit i alhora motor del gran comerç atlàntic. Sobretot a Barcelona, però també en altres ciutats menors. Les fàbriques d’indianes (en origen les teles de cotó estampades s’importaven de l’Índia) són, d’alguna manera, el precedent de les grans empreses tèxtils de la revolució industrial de cent anys després. Aquesta primera industrialització es basà també en les indústries de teixit, mentre que les de filat haurien d’esperar encara algunes dècades. Les indústries catalanes s’estimaven més importar cotó filat de Malta i d’Amèrica. En acabar el segle, hi havia a Catalunya un centenar llarg d’empreses tèxtils.

Aquesta espectacular arrencada industrial es va veure afectada de manera negativa per la crisi de la fi de segle. Varen ser uns anys difícils per a Europa i per a Catalunya. La guerra va esdevenir el pa de cada dia a tota la Monarquia hispànica: contra Anglaterra, el 1779-1783, el 1796-1801, i el 1804-1808; contra la França de la Revolució, el 1793-1795, que va tenir el principal escenari bèl·lic a Catalunya. I, finalment, la invasió napoleònica, el 1808. D’altra banda, els anglesos bloquejaven el tràfic amb Amèrica.

La Guerra de la Independència o Guerra del Francès —Catalunya restarà sota domini napoleònic del 1808 al 1814— va acabar d’arruïnar una indústria prou malmesa pels conflictes anteriors. Durant els anys d’ocupació francesa, algú, com l’empordanès Tomàs Puig, liberal i catalanista, un afrancesat eminent, jugarà la carta, no mal vista pels generals de Napoleó, d’organitzar una Catalunya autònoma, vinculada a París i no pas a Madrid. La penetració de Gran Bretanya al continent americà i les guerres d’independència americanes culminades l’any 1820, varen entorpir la presència comercial catalana en aquell continent. La fi del bloqueig anglès va reactivar el comerç marítim, sobretot des de Mataró i Vilanova i la Geltrú.

En l’aspecte social, la burgesia que havia sostingut l’Antic Règim feudal s’hi va anar girant d’esquena, a més de censurar la política econòmica de Madrid i la pròpia del sistema econòmic tradicional, basat en l’intervencionisme de l’organització gremial. Es va anar consolidant una mentalitat més liberal i més moderna, contrària als monopolis reials i senyorials, i a les taxes que imposaven els municipis a la circulació dels productes que entraven i sortien de les ciutats. Al segle XVIII, doncs, va aparèixer la primera generació burgesa, que, com va dir Vicens Vives, si bé no era encara industrial del tot sí que era intensament capitalista. Era el germen de la burgesia industrial i financera que, al segle següent, farà canviar la trajectòria històrica del país, i que, en l’aspecte econòmic, girarà la mirada cap al mercat nacional espanyol, la formació del qual durarà un segle.

En síntesi, podem concloure que, malgrat que l’experiència econòmica de Catalunya durant el segle XVIII no comportà l’arrencada definitiva de la gran indústria, sí que n’assentà les bases i consciencià la burgesia per a un canvi en el principi del mode de producció. També va acostumar el país a produir no només, o sobretot, per al consum, com havia estat la tònica majoritària dels segles anteriors, sinó per a la venda. Aquesta constatació és vàlida especialment per a Barcelona i la seva zona immediata, el litoral i les grans ciutats.

Tot amb tot, no s’ha d’oblidar que va persistir una Catalunya de muntanya, que es mantenia reclosa en la seva estructura social i en una concepció caduca de la vida econòmica. Al Principat, doncs, hi havia dues Catalunyes. La que marcarà el to del país serà, però, la de Barcelona i la seva zona immediata, el litoral i les grans ciutats.

En contrast amb aquest progrés material, sorgeix un problema nacional català: el d’una certa pèrdua d’identitat. Les classes benestants cerquen a Madrid privilegis i beneficis, i afebleixen l’ús de la llengua catalana. També traeix el país l’alta jerarquia eclesiàstica. Els estaments populars, però, no segueixen aquest camí i continuen emprant el català, que es manté viu en àmplies regions del Principat.





LA REVOLUCIÓ INDUSTRIAL


Catalunya va ser, des de mitjan segle XIX, juntament amb el País Basc i, temporalment, alguna població d’Andalusia (Màlaga), l’única regió peninsular on es va consolidar la revolució industrial, que havia començat un segle abans a Gran Bretanya. Aquest fet va comportar una transformació social i econòmica del país i va accentuar el fet diferencial de Catalunya en relació amb altres regions espanyoles.

Dos grups socials destinats a marcar el to de la vida catalana de la segona meitat del segle XIX i el primer terç del segle XX es consolidaren com a conseqüència d’aquell procés industrialitzador. D’una banda, les burgesies, industrial, comercial, financera i agrària, i, de l’altra, el proletariat. L’enfrontament entre els interessos de classe d’uns i altre donà vida a l’aparició del moviment obrer (sindicalisme i lluita obrera) que, a Catalunya, tindrà un caràcter sobretot anarcosindicalista.

La revolució industrial va comportar un procés d’innovació tecnològica caracteritzat per la mecanització i la producció en massa; un augment espectacular de les inversions en la producció; la concentració de la producció en grans fàbriques que substitueixen els petits tallers artesanals d’arrel medieval; l’especialització de la força del treball; una concentració humana dels treballadors, molts d’ells provinents de poblacions agrícoles, en determinades zones urbanes industrials; i, finalment, la formació i consolidació d’un mercat regional català, espanyol i internacional, que actua com a receptor dels béns industrials produïts. Sense mercat no hauria estat possible el procés industrialitzador.

Mentre la resta d’Espanya va mantenir, tant al segle XVIII com durant la centúria següent, la vella estructura feudal de l’Antic Règim, Catalunya va engegar un seguit de transformacions socials i econòmiques més modernes, que varen actuar com a base de la transformació industrial a la qual em refereixo. La revolució burgesa dels anys 30, que va qüestionar de manera seriosa les velles estructures socials i econòmiques del passat, no va aconseguir, a Espanya, crear les condicions per a la gran transformació industrial. El segle XVIII havia estat més positiu per a Catalunya. Les transformacions demogràfiques, agràries, comercials i preindustrials d’aquella centúria varen contribuir a crear un canvi de mentalitat i a posar les bases, ni que fossin llunyanes, de l’esclat industrial que es va produir a partir dels anys 30 del segle XIX.

La revolució industrial catalana es fonamentà en la producció tèxtil, que ja a la darreria del segle XVIII havia donat lloc, sobre bases encara no plenament modernes, a les fàbriques d’estampats o d’indianes, destinades al mercat colonial, sobretot des de la seva definitiva obertura el 1778. La crisi política i bèl·lica de la fi d’aquell segle ensorrà, però, aquella experiència primera.

Bé que no es pot establir la relació directa entre el desenvolupament preindustrial del segle XVIII i la plena revolució industrial, no hi ha dubte que aquell assenyalà camins, establí nous mètodes, introduí avenços en la mecanització i va contribuir a crear una nova mentalitat en els procés industrial.

La plena mecanització de la filatura i d’una bona part del tissatge va fer avenços decisius a partir dels anys 30. Ha esdevingut símbol de la industrialització la creació, el 1832, de la fàbrica Bonaplata, Vilaragut, Rull i Companyia, la primera a emprar el vapor d’aigua com a força motriu i, el 1847, de l’Espanya Industrial.

El procés de concentració industrial va tenir dues localitzacions: les zones de fàcil accés a la força de l’aigua, a la riba dels rius Llobregat, Cardener i Freser, donaren lloc a les colònies industrials; i els ports, que en facilitar l’arribada del carbó, concentraren nombroses indústries al Maresme i el Barcelonès. La repatriació de capitals provinents d’Amèrica després de la independència de les velles colònies va injectar recursos al procés industrialitzador català. Aquesta concentració de capital va ser invertida en la creació de noves empreses, la qual cosa va representar un impuls decisiu per al procés d’industrialització del país.

La crisi de final de segle, amb la disminució del mercat colonial per causa de la pèrdua, el 1898, de Cuba, Filipines i Puerto Rico, i l’escassa capacitat del mercat espanyol a l’hora d’absorbir la producció industrial catalana, varen obrir un període de crisi en l’economia del país. Se’n refaria en bona part, bé que de manera temporal, durant la Primera Guerra Mundial (1914-1918), ja que la disminució de la població dels països implicats en el conflicte obrí les portes a l’exportació catalana. La bonança acabà poc després de la fi de la contesa.

Per bé que, com he dit, va ser la indústria tèxtil la que va marcar el to de la revolució industrial, cal esmentar, en aquest procés, altres sectors que també varen tenir una certa importància. La manca de carbó i de ferro al subsòl català va provocar serioses dificultats al sector siderúrgic, base essencial de tot procés industrialitzador modern. Les mines del Ripollès, el Berguedà i el Baix Camp varen resultar insuficients i els industrials catalans s’hagueren de proveir de carbó arribat d’Astúries i de Gran Bretanya.

Aquesta mancança impulsà, amb tot, altres fonts d’energia, com és el cas de l’electricitat, en la implantació de la qual Catalunya va ser, una vegada més, pionera dins del conjunt espanyol. El 1875 va començar a funcionar, a Barcelona, la primera central elèctrica de l’Estat.

La gran indústria metal·lúrgica catalana va ser La Maquinista Terrestre i Marítima, creada el 1855. La modernització de la marina mercant espanyola i la construcció de la xarxa ferroviària donaren vida a aquesta i altres empreses metal·lúrgiques, com la Nueva Vulcano i la Font Alexander i Companyia. Tot amb tot, cal afirmar que aquest sector industrial mai no va representar més del deu per cent del conjunt de la producció industrial catalana.

La generalització dels adobs químics potencià, a partir del 1904, la Societat Anònima Cros, ja existent des de feia gairebé un segle. Aquesta empresa arribà a tenir un gran pes en l’economia industrial catalana. Va tenir menys importància, bé que ha de ser esmentada, la indústria surotapera, arrelada sobretot a les comarques gironines.

La modernització industrial catalana, malgrat comportar, com he dit, un avenç notable en el desenvolupament de Catalunya, mai no va aconseguir arrossegar cap al progrés en tots sentits el conjunt espanyol, que continuà patint el secular subdesenvolupament de sempre. La potent indústria cotonera catalana restà així com un gran oasi en una Espanya incapaç de superar els vicis del passat. Aquests vicis s’expressaren amb contundència al llarg del debat entre la pretensió proteccionista dels industrials catalans i la defensa aferrissada del lliurecanvisme que propugnava la burgesia agrària, sovint latifundista, de l’Espanya de sempre.





LA LLARGA LLUITA PER LA PERVIVÈNCIA NACIONAL


Durant els segles XVIII i XIX, els diversos governs espanyols, no importa de quina tendència política fossin —progressistes o moderats, liberals o conservadors, més de dretes o d’esquerres— varen anar desmuntant allò que quedava de l’Estat català i van procurar esborrar-ne els trets diferencials. Així, al llarg del segle XIX, els governs centrals varen derogar el dret penal català; varen establir l’obligatorietat de l’ensenyament oficial de la llengua castellana, en detriment de la catalana; aboliren la legislació mercantil catalana; varen crear un tribunal suprem que actuava a Madrid; varen fer desaparèixer la moneda catalana; implantaren, a Catalunya, el sistema tributari espanyol; varen prohibir la redacció d’escriptures públiques en català i les representacions teatrals en la llengua de Catalunya.

Però, en contraposició sovint molt intensa amb aquesta política uniformitzadora i anticatalana, es va produir un seguit de fenòmens polítics, econòmics, ideològics i culturals que reactivaren el fet diferencial català en relació amb la resta de l’Estat espanyol. Les queixes contra el nou sistema polític no trigaren a aparèixer. Si bé el 1723 es referien només a les dificultats econòmiques del país, el 1736 un grup de ciutadans anònims s’adreçava al rei de Gran Bretanya en un escrit, datat d’una manera molt significativa «any 22 de nostra esclavitud», queixant-se de l’opressió que patia Catalunya. El document, però, més emblemàtic de la voluntat de recuperar les institucions de l’antiga Corona d’Aragó va ser el que el 1760 varen enviar a les Corts de Castella representants de les ciutats de Barcelona, València, Saragossa i Ciutat de Mallorca. És conegut com el Memorial de Greuges. Sis anys després, l’empordanès Francesc Romà i Rossell defensava sense èxit el seu Proyecto del Abogado General del Público, que propugnava una àmplia descentralització administrativa. També l’impuls il·lustrat d’economistes i historiadors va contribuir a fer reviure els senyals d’identitat del país.

La revolució industrial, de la qual tornaré a parlar, més intensa a Catalunya que en cap altra regió peninsular; el romanticisme, amb la seva evocació de l’edat mitjana, aquell període en què Catalunya era un estat sobirà; el tradicionalisme dels carlins, oposats als Borbons, amb les seves reivindicacions forals; el republicanisme federalista, que defensava una nova estructura política de l’Estat; la voluntat descentralitzadora de determinats partits; el període de major llibertat que va viure Espanya durant el Sexenni revolucionari, entre 1868 i 1875, varen contribuir a fer possible un cert renaixement de Catalunya. Primer, en un sentit només regionalista; més tard, a través de formulacions de tipus polític.

El segle XIX va estar marcat, en l’aspecte polític, per la lluita entre liberals i absolutistes (1812-1840), i entre moderats i progressistes (1840-1868), i a partir de la Restauració monàrquica del 1875, entre liberals i conservadors. Va ser l’origen de la divisió entre les dues Espanyes, que ha arribat fins als nostres dies i que tan males conseqüències ha tingut per a la consolidació de la pau social. Entre el 1833 i el 1840 es va produir la Primera Guerra Carlina, que va tenir una gran incidència a Catalunya. El carlisme, oposat a la dinastia dels Borbons, va ser un moviment de signe en general reaccionari, però molt popular en algunes comarques, que va defensar la recuperació dels furs propis de Catalunya perduts el 1714. Això va ser particularment sensible durant la Segona Guerra Carlina (anomenada Guerra dels Matiners (1846-1849), i en la tercera (1872-1876).

Un aspecte d’aquesta permanent pugna ideològica i d’interessos va ser l’anticlericalisme (crema de convents del 1835) i les desamortitzacions o incautació per part de l’Estat dels béns dels eclesiàstics. La més significativa va ser la desamortització de Mendizábal del 1836. La venda en subhasta pública dels béns eclesiàstics va afavorir les classes benestants, que els varen comprar i els afegiren als seus ja prou rics patrimonis. A Catalunya, el fenomen va tenir menys repercussió que en altres indrets peninsulars, on va engreixar molts latifundis ja existents.

Quan el 1868 una revolució liberal va enderrocar Isabel II i va posar fi temporalment a la monarquia borbònica, un català, el general Joan Prim, va esdevenir (1869-1870) per primera vegada president del govern espanyol. El règim de llibertat política va permetre que, entre 1873 i 1874, es proclamés la Primera República Espanyola, que va veure, per darrera vegada al llarg de la història contemporània, com dos catalans, Estanislau Figueras i Francesc Pi i Margall, arribaven a ser caps de l’Estat espanyol.

De la mà del gran moviment de la Renaixença, i malgrat les dificultats que va comportar la Restauració monàrquica el 1874-1875, varen aparèixer els primers diaris en llengua catalana (1879) i diverses organitzacions culturals, cíviques i polítiques de marcat caràcter regionalista català, que organitzaren congressos i assemblees que reivindicaven els drets col·lectius del poble català. És el cas del I Congrés Catalanista (1880), del Congrés Català de Jurisconsults (1881) i de l’aparició del Centre Català (1882), que va canalitzar les reivindicacions catalanistes, va propugnar la desvinculació dels polítics catalans dels partits espanyols i, el 1885, va presentar a Alfons XII el Memorial en defensa de los intereses morales y materiales de Cataluña, conegut com a Memorial de Greuges. El 1892, representats dels grups catalanistes reunits a Manresa aprovaren les famoses Bases, que reclamaven l’oficialitat del català i la reinstauració d’unes Corts a Catalunya.

Alhora diversos pensadors varen anar posant les bases conceptuals i ideològiques del catalanisme polític: Narcís Roca i Farreras, que el 1886 farà una proposta independentista i d’esquerres; el federalista intransigent Valentí Almirall, autor de Lo catalanisme (1886); el liberal moderat Joan Mañé i Flaquer, autor de El regionalismo (1887); el federalista Francesc Pi i Margall, autor de Las nacionalidades (1876); el conservador Josep Torres i Bages, autor de La tradició catalana (1892). I sobretot Enric Prat de la Riba, que el 1894 publicarà el Compendi de doctrina catalanista i, el 1906, l’obra cabdal La nacionalitat catalana.

La revolució industrial, com ja he relatat, va transformar la societat catalana, tot donant vida al proletariat, que protagonitzaria una lluita molt dura pel dret a sindicar-se, per la jornada de vuit hores, per un salari més just, per unes millors condicions de treball i per aconseguir que es prohibís el treball dels menors de deu anys, primer, i dels de catorze, després. És allò que se n’ha dit el moviment obrer, que va fer les primeres passes a mitjan segle XIX.

Cap al 1870, amb l’arribada de l’Associació Internacional de Treballadors (AIT), el sindicalisme obrer català, pràcticament clandestí, es va organitzar de manera molt sòlida. El 1881 va donar vida a la Federació de Treballadors de la Regió Espanyola, de tendència anarcosindicalista, que aviat aconseguiria més de cinquanta mil afiliats. El socialisme, però, no estigué absent dels moviments obrers de Catalunya. No s’ha d’oblidar que va ser a la capital catalana on va tenir lloc, el 1888, el I Congrés del Partit Socialista Obrer Espanyol (PSOE), i que va ser a Mataró on es va celebrar, el mateix any, el congrés fundacional de la Unió General de Treballadors (UGT). Tots dos moviments no trigarien a traslladar la seu a Madrid.

L’anarcosindicalisme va esdevenir hegemònic fins a la desfeta del 1939. Els anys 1910 i 1911 es va fundar la Confederació Nacional del Treball (CNT), que dirigirà la part més potent del moviment obrer català. Entre 1884 i 1909, l’anarquisme protagonitzarà accions d’una gran violència social i serà durament reprimit, i, entre el 1917 i el 1923, la lluita entre grups sindicals armats i escamots pagats per la patronal va produir centenars d’atemptats, quatre-cents quaranta contra obrers i dos-cents divuit contra empresaris, i nombrosos morts. Va ser el període conegut com el del pistolerisme. El 1920 va ser assassinat el dirigent sindical Francesc Layret, i tres anys després el líder obrer Salvador Seguí, el Noi del Sucre, era també assassinat per pistolers de la patronal.

Els últims anys del segle XIX van veure l’eclosió d’un moviment artístic i cultural conegut com a Modernisme, que impulsà la reacció contra una mentalitat ancorada en la tradició, i que defensà un art més imaginatiu, més creatiu, més modern. El màxim representant de la nova estètica va ser l’arquitecte Antoni Gaudí, autor de monuments tan significatius com la Sagrada Família (1882), la Casa Vicens (1883-1885), el Palau Güell (1885), el Park Güell (1900-1914), la Casa Batlló (1904-1906) i especialment la Casa Milà, coneguda com La Pedrera (1906-1910). Cal destacar el també arquitecte Lluís Domènech i Montaner, autor de l’editorial Montaner i Simón (1881-1885), de l’Hospital de Sant Pau (1902-1912) i, sobretot, del Palau de la Música Catalana (1905-1908). El polític i arquitecte Josep Puig i Cadafalch va ser un altre dels més eminents representants del Modernisme. Entre les seves obres més significatives, cal citar la Casa Ametller (1900), la Casa de les Punxes (1905), la fàbrica Casarramona (1911) i el celler Codorniu, a Sant Sadurní d’Anoia (1904). El Modernisme es va estendre per tot el territori català.

Des del punt de vista polític, possiblement el més nou d’aquest període va ser la crisi que, a partir de la pèrdua de les darreres colònies de Cuba i les Filipines el 1898, va marcar les consciències i la manera d’actuar en política d’una burgesia que havia posat les seves esperances en els partits espanyols de la Restauració. Després de la desfeta del 1898, aquesta burgesia catalana, que havia defensat en general el manteniment de les colònies, es va sentir desenganyada, traïda pels polítics espanyols, que havien estat incapaços, a través d’una acció de govern sòlida i ben organitzada, de defensar un mercat que els era molt propici.

A partir d’aquell moment, es va iniciar un procés de gran importància per a la història política contemporània del país: l’organització de partits desvinculats dels grans partits dinàstics, i amb dependència estrictament catalana. El 1901 es va crear la Lliga Regionalista, partit conservador catalanista, que va ser la primera organització política d’àmbit estrictament català. Va ser el partit de Francesc Cambó i Enric Prat de la Riba, dos dels líders més destacats del moviment catalanista, i el referent majoritari de la vida política catalana fins al 1923.

Va ser aleshores quan va assolir majoria d’edat la idea que els catalans havien d’intervenir en la vida política espanyola només a través de partits d’estricta disciplina catalana i no dirigits, per tant, des de Madrid. D’aquesta manera es va fer un pas decisiu en la consolidació del nacionalisme català, superador del vell regionalisme. Alhora varen aparèixer partits més progressistes, republicans, que serien, però, minoritaris fins a l’adveniment de la Segona República el 1931.

La política nacionalista moderada va obtenir el primer gran èxit el 1906 amb la formació del moviment Solidaritat Catalana, que aplegava tots els partits del país menys el Partit Republicà Radical, d’Alejandro Lerroux, un demagog de discurs anticlerical, antimonàrquic i en aparença progressista, però profundament anticatalanista. En les eleccions legislatives del 1907, Solidaritat va aconseguir quaranta-una de les quaranta-quatre actes de Catalunya.

El juliol del 1909 va esclatar a Barcelona un moviment popular antimilitar de protesta contra l’embarcament de tropes amb destí a la guerra colonial que l’Estat espanyol sostenia amb els independentistes marroquins. La revolta era també el resultat del descontentament del proletariat català, liderat per l’anarconsindicalisme, i tenia un fort component anticlerical, que es va posar de manifest en la crema de prop de setanta edificis religiosos. Aquest moviment, conegut com la Setmana Tràgica, va deixar uns noranta morts i va provocar una dura repressió, com a conseqüència de la qual va ser afusellat, com a inductor ideològic, el pedagog Francesc Ferrer i Guàrdia, fundador (1901) de l’Escola Moderna, centre presidit pel laïcisme i la ideologia llibertària que va aconseguir una gran difusió internacional.

Des del punt de vista institucional, la gran creació de la Lliga Regionalista va ser la constitució, el 1914, sota l’impuls d’Enric Prat de la Riba, de la Mancomunitat de Catalunya (1914-1925), organisme que gestionava serveis importants i que agrupava en una única administració les quatre diputacions provincials de Barcelona, Tarragona, Lleida i Girona. Si bé la Mancomunitat no tenia competències polítiques, va aconseguir un gran valor simbòlic, perquè era la primera vegada, d’ençà que el 1833 s’havien constituït les províncies borbòniques, que l’Estat reconeixia Catalunya com a unitat.

La Mancomunitat va fer una tasca extraordinària en matèria de cultura, sanitat, educació, transport i comunicacions. A més, el 1918 va presentar a les Corts de Madrid el primer projecte d’estatut d’autonomia, que, malgrat la fermesa amb què va ser defensat per Francesc Cambó, no va tirar endavant per l’oposició dels partits espanyols. Els diputats catalans varen proposar a les Corts que el govern convoqués un referèndum perquè el poble manifestés si volia o no que Catalunya regulés les seves relacions amb Madrid a través d’un estatut d’autonomia. La negativa del govern i la supressió de les sessions de les Corts varen impedir-ne l’aprovació.

Al costat d’aquest corrent més conservador del nacionalisme català, en va sorgir el 1922 un altre de més radical, de signe independentista, representat per l’organització Estat Català, fundada per Francesc Macià. El seu objectiu era la proclamació de la República catalana. El mateix any es constituïa també Acció Catalana, partit liberal catalanista de centreesquerra. L’any següent, en contraposició amb el PSOE, es constituí la Unió Socialista de Catalunya (USC), que no aconseguí una gran presència en el panorama polític català.

Contra el naixent i cada dia més sòlid nacionalisme català i contra la pressió obrerista que havia generat accions de violència, el 13 de setembre de 1923 el capità general de Catalunya, Miguel Primo de Rivera, va instaurar, amb el suport de la monarquia i d’amplis sectors de la dreta espanyola, una dictadura que es va allargar fins al 1930.

El nou règim, que va tenir en la fase inicial el suport de la burgesia catalana, va reprimir amb duresa els moviments nacionalistes i el sindicalisme obrer. Va dissoldre la Mancomunitat (21 de març del 1925) i va intensificar el centralisme de Madrid. La dictadura va perseguir els símbols de Catalunya, com l’himne Els Segadors i la senyera, va prohibir l’ús públic del català i va declarar fora de la llei els partits polítics. En un acte celebrat a Barcelona, el desembre del 1923, va ser el mateix Alfons XIII qui va gosar criticar amb duresa el catalanisme i qui va protestar de manera enèrgica pel fet que els rètols dels objectes de la Fira del Moble que inaugurava fossin escrits en llengua catalana.

Aquesta agressió del centralisme més tronat va enfortir la cultura de resistència, tant a l’interior com a l’exterior. La tardor del 1926, Macià, amb el suport d’Estat Català i un exèrcit de cinc-cents homes, va intentar una agosarada i sense futur invasió de Catalunya des de Prats de Molló, que va fracassar de manera estrepitosa. El procés contra Macià, que va tenir lloc a França el gener del 1927, es va convertir en un míting propagandístic contra la dictadura, i va contribuir a crear el mite de Macià com a patriota insubornable. El 1928, el vell líder nacionalista —havia nascut el 1859— va reunir, a Cuba, una assemblea constituent del separatisme català, que va aprovar el projecte de Constitució provisional de la República catalana, i va fundar el Partit Separatista Revolucionari de Catalunya.

El gener del 1930, la dictadura de Primo de Rivera va caure en deixar de donar-hi suport les classes que l’havien fet possible: la burgesia catalana, sectors de l’exèrcit i el mateix rei Alfons XIII. Però també els grans intel·lectuals del país, com és el cas de José Ortega y Gasset. Aquest feia extensiva la seva crítica a la mateixa monarquia, que considerava en estat agònic i irreversible, i al govern de Dámaso Berenguer, que havia agafat les regnes del poder en caure Primo de Rivera i havia inaugurat un breu període de la història espanyola conegut com la Dictablanda.

L’herència de la dictadura va ser l’aprofundiment del divorci entre Catalunya i la monarquia i entre la perifèria i el centre peninsular; el recel vers l’Estat de la Restauració; la radicalització nacionalista de les classes mitjanes i de la petita burgesia; l’accentuació del moviment obrer i la pèrdua d’hegemonia política de la Lliga. Aquesta petita burgesia convertida al nacionalisme serà l’eix vertebrador de la vida política a Catalunya durant la Segona República.

El Pacte de Sant Sebastià (17 d’agost de 1930), tancat entre representants de partits republicans espanyols, gallecs i catalans, va posar les bases de la construcció, quan fos possible, d’un Estat espanyol estructurat de manera que Catalunya pogués gaudir d’un règim d’autonomia política. Ni que fos en la clandestinitat, era de les primeres vegades que els partits espanyols reconeixien el dret de Catalunya d’autogovernar-se.





SEGONA REPÚBLICA I AUTONOMIA


El 12 d’abril de 1931 es varen celebrar eleccions municipals arreu de l’Estat espanyol. La victòria dels partits republicans, tant a Catalunya com a la resta d’Espanya, va fer insostenible la continuïtat de la monarquia, i Alfons XIII va abandonar el país. A Catalunya, la victòria va correspondre a un partit, Esquerra Republicana de Catalunya (ERC), que s’havia constituït dos mesos abans com a resultat de la fusió de diverses organitzacions republicanes.

El 14 d’abril, Lluís Companys, d’ERC, va proclamar a Barcelona la República abans que ho fes cap altra gran ciutat espanyola. Tot seguit, Francesc Macià, també d’ERC, proclamava la República catalana: «En nom del poble de Catalunya, proclamo l’Estat català sota el règim d’una República catalana que lliurement i amb tota cordialitat anhela i demana als altres pobles d’Espanya llur col·laboració en la creació d’una Confederació de pobles ibèrics i està disposada al que sigui necessari per alliberar-los de la monarquia borbònica. En aquest moment, fem arribar la nostra veu a tots els estats lliures del món en nom de la Llibertat, de la Justícia i de la Pau internacional». Tres dies després, sota la pressió de tres ministres del govern central que es desplaçaren a Barcelona, Macià va fer marxa enrere i va haver d’acceptar la constitució d’un règim d’autogovern que portaria el nom de Generalitat de Catalunya, i la redacció d’un estatut d’autonomia que regularia les relacions entre el govern català i el govern central espanyol, que hauria de ser aprovat per les Corts.

El 14 de juliol de 1931, representants de la Generalitat varen enllestir la redacció d’un projecte d’estatut, anomenat de Núria perquè s’havia elaborat en aquest santuari del Ripollès. Abans de ser presentat a l’aprovació de les Corts espanyoles, un referèndum popular li va donar un suport massiu.

No sense una dura oposició, tant de la dreta com de determinats sectors i mitjans de comunicació de l’esquerra espanyoles, i no sense haver patit una retallada important al seu pas per les Corts republicanes, l’Estatut d’Autonomia de Catalunya va ser aprovat el 9 de setembre de 1932. Era l’única manera que la República tingués una certa viabilitat. L’Estatut, que s’adaptava al contingut de la Constitució republicana del 1931, va comportar una transformació radical de l’estructura política i administrativa de Catalunya, que va tornar a tenir un president, un govern i un Parlament que elaborava les lleis que afectaven les matèries que l’Estatut assenyalava com a pròpies de Catalunya.

El règim autonòmic català, presidit per Francesc Macià fins a la seva mort el desembre del 1933, va haver de fer front a nombroses dificultats i va tenir molts enemics, i no només entre els grups d’ideologia feixista. El traspàs de competències de l’Estat a la Generalitat va ser lent i estava lluny d’acabar-se quan es va produir, el juliol del 1936, la revolta militar, inici de la Guerra Civil del 1936-1939.

La victòria de la dreta republicana en les eleccions de novembre del 1933 va produir la paràlisi del procés autonòmic, sobretot després que, el 6 d’octubre de 1934, el president de la Generalitat, Lluís Companys, en senyal de protesta per l’agressió política constant del govern de Madrid contra Catalunya, proclamés «l’Estat català, sota el règim de República catalana» i convidés els altres pobles d’Espanya a formar una Confederació de Pobles Ibèrics.

Aquesta proclamació independentista-confederal va despertar les ires de la dreta, dels feixistes i de l’exèrcit espanyol. «Com a conseqüència dels fets del 6 d’octubre», ha resumit Fèlix Cucurull, «fou deixat en suspens l’Estatut d’Autonomia, la majoria de regidors dels ajuntaments del Principat varen ser destituïts, quedà sense efectes la Llei de contractes de conreu —una de les lleis agràries més progressistes d’Europa, aprovada pel Parlament de Catalunya—, centenars de pagesos varen ésser víctimes de represàlies i molts centres polítics i sindicals d’arreu de Catalunya foren clausurats. El nombre de persones empresonades s’elevà a uns quants milers. El Tribunal de Garanties Constitucionals condemnà Lluís Companys i tots els altres membres del govern català a trenta anys de presó». Companys i els consellers varen ser portats al Puerto de Santa María, a Cadis, on restaren empresonats gairebé un any i mig.

Aquesta situació es va allargar fins que, el 16 de febrer de 1936, el Front Popular, en el conjunt de l’Estat, i el Front d’Esquerres, a Catalunya, varen guanyar les eleccions legislatives. El Front, liderat per ERC, va aconseguir quaranta-un escons dels cinquanta-quatre possibles, mentre que el Front Català d’Ordre, vertebrat per la Lliga, només en va obtenir tretze. Aquelles eleccions varen obrir un gran abisme entre la dreta i l’esquerra, tant a Catalunya com al conjunt de l’Estat. Va ser una desfeta que amplis sectors de la reacció política, social, econòmica i religiosa mai no varen acabar de pair. Com a conseqüència d’aquesta victòria electoral, el Parlament va ser reinstaurat, i el president Companys i el govern varen ser alliberats de la presó andalusa on es trobaven. La normalitat política va durar poc, perquè el 17 de juliol començava, als dominis espanyols del Marroc, la rebel·lió militar.

Malgrat els pocs mesos de plena normalitat política que va viure la Catalunya autònoma de la República, el govern de la Generalitat i el Parlament varen impulsar una política cultural, social, econòmica, territorial i urbanística d’una gran modernitat i molt progressista.

En l’aspecte cultural, cal esmentar la creació del Consell de Cultura i del Servei de Biblioteques, Arxius, Museus i Patrimoni Històric, Artístic i Científic; de l’Institut d’Acció Social Universitària i Escolar; de la Universitat Autònoma de Barcelona; del Consell Regional d’Ensenyament Secundari; de l’Escola d’Administració Pública; de la Institució d’Estudis Comarcals; de l’Escola Professional per a la Dona; de l’Escola d’Art Dramàtic; de l’Escola de Bibliotecaris; de l’Institut de la Dona que Treballa; de l’Escola d’Agricultura; de l’Escola Massana; de l’Escola del Treball; de l’Institut de Fisiologia; de l’Institut Psicotècnic i d’Orientació Professional i, ja durant la guerra, del Comitè de l’Escola Nova Unificada, del Servei de Biblioteques al Front i dels Serveis de Cultura al Front.

En l’aspecte social i econòmic, el Parlament de Catalunya va aprovar les lleis de majoria i habilitació d’edat; sobre la capacitat jurídica de la dona i dels cònjuges; de contractes de conreu; de successió intestada; de creació de l’Institut de l’Atur Forçós, i diverses lleis sobre cooperació, mutualitats i sindicats agrícoles. En l’aspecte sanitari, cal esmentar les lleis següents: de salinitat d’aigües; de bases per a l’organització de la sanitat i assistència social; de coordinació i control sanitari; de divisió sanitària; durant la guerra, es va aprovar un decret que legalitzava l’avortament.

En un altre ordre de coses, cal esmentar l’aprovació de la llei municipal, que ha estat considerada com una peça mestra dels legisladors catalans de la Generalitat republicana, perquè consolidava, per primera vegada, l’autonomia dels municipis catalans, el referèndum popular i el dret d’iniciativa dels ciutadans per fer proposicions. També cal esmentar les normes per crear una nova divisió territorial de Catalunya en comarques i vegueries, que superés la divisió provincial borbònica de 1833.

Diversos decrets de la Generalitat convertiren la Catalunya d’aquells anys trenta en una de les avançades europees en matèria d’urbanisme i ordenació del territori. L’esclat de la revolta militar de 1936 no va permetre que es portés a la pràctica el projecte de la Ciutat del Repòs i de Vacances, que havia de ser una zona de lleure per a les classes populars, ni el Pla Macià, que pretenia establir una remodelació de l’Eixample de Barcelona, el sanejament del barri antic i la divisió de la ciutat en zones. En síntesi, es pot concloure que la República i la Generalitat van ser l’assaig més sòlid de fer d’Espanya un país que superés tants segles de reacció en tots els àmbits de la vida.

Els pensadors i polítics feixistes, com José Antonio Primo de Rivera, fundador, el 1933, de la Falange Española; Ramiro Ledesma Ramos, fundador amb Onésimo Redondo de les Juntas de Ofensiva Nacional Sindicalista (JONS), que demanava «la extirpación de los focos regionales que den a sus aspiraciones un sentido de autonomía política»; l’Església catòlica; els latifundistes andalusos i un ampli sector de l’exèrcit no varen acceptar aquest programa de modernitat que atacava privilegis vells de segles, i s’alçaren en armes contra la República democràtica. Eren els temps del feixisme italià i el nazisme alemany.





CINQUENA PART


Guerra civil i dictadura





LA GUERRA CIVIL


Entre el 17-19 de juliol de 1936 i el primer d’abril de 1939, Espanya va viure tres anys de guerra civil. El triomf del bàndol encapçalat pel general Francisco Franco, seria l’inici d’un llarg període de dictadura, d’ideologia feixista i militarista, que no acabaria fins a la mort d’aquest el 20 de novembre de 1975.

En produir-se la rebel·lió militar de l’exèrcit d’Àfrica, la Península va restar dividida en dues parts, aquella en què l’alçament militar va triomfar i la que va restar fidel a la República i en la qual els rebels varen ser derrotats. Va ser el cas de Catalunya, on després de tres dies de lluita al carrer, els militars que s’havien alçat contra la República varen ser vençuts per les forces d’ordre públic i per les patrulles de les organitzacions polítiques i sindicals d’esquerres.

Durant les primeres setmanes, alguns sectors de la Federació Anarquista Ibèrica (FAI), sense control del govern de la Generalitat, varen cometre nou mil assassinats de persones de dretes i de membres de l’Església catòlica, com a venjança per la revolta militar, de la qual la immensa majoria de les víctimes no solament no era responsable sinó que, a més, s’hi oposava. Molta gent d’ordre va haver d’exiliar-se. Algun historiador ha arribat a donar la xifra de trenta mil expatriats catalans durant la Guerra Civil. Els ports de Gènova i Marsella varen ser el seu punt d’arribada inicial.

D’altra banda, el 24 d’octubre de 1936, el sindicat anarquista de la CNT, que havia donat la cara a primera fila en la defensa de la República, va aconseguir que s’aprovés el Decret de col·lectivitzacions, que expropiava les empreses agrícoles i industrials de més de cent empleats i en lliurava el control als treballadors. Més endavant les col·lectivitzacions es varen estendre a propietats menors. La negativa de petits propietaris agrícoles del poble de la Fatarella (Terra Alta) a acceptar les col·lectivitzacions de les seves terres va donar lloc, el 25 de gener de 1937, a una terrible matança de trenta-sis persones per part de pistolers de la CNT-FAI, en el que ha passat a la història amb el nom dels Fets de la Fatarella. Més enllà de tractar-se d’un episodi puntual, posa de manifest les contradiccions internes que patia la Catalunya republicana, atès que molts dels assassinats eren persones pertanyents a partits republicans i d’esquerres. Els Fets de la Fatarella varen ser l’anunci d’un enfrontament més generalitzat el maig del mateix any, com veurem tot seguit.

A l’esforç militar de Catalunya, centrat sobretot en la lluita al front d’Aragó, on l’alçament feixista havia triomfat, s’hi va sumar la pugna constant entre aquells que, com la CNT, la FAI i el Partit Obrer d’Unificació Marxista (POUM), defensaven la necessitat prioritària d’aprofitar l’avinentesa per fer la revolució social, i aquells que, com el Partit Socialista Unificat de Catalunya (PSUC), que era el partit dels comunistes catalans, o ERC, consideraven prioritari guanyar primer la guerra als militars revoltats. Aquesta pugna interna va esclatar el maig del 1937 (Fets de Maig), en la que ha estat considerada com una autèntica i sagnant guerra civil catalana dins d’una altra guerra civil d’àmbit general espanyol. Durant els Fets de Maig, un enfrontament que es va estendre a molts indrets de Catalunya, es varen produir uns tres-cents morts, i va caldre que el govern de la República enviés a Barcelona cinc mil guàrdies d’assalt per pacificar la situació. Les conseqüències d’aquest enfrontament varen manifestar-se en la pèrdua d’autonomia del govern català, sobretot a partir de l’establiment del govern central a Barcelona l’octubre del 1937. Les relacions polítiques entre els governs català i espanyol varen ser tenses a partir d’aquell moment.

La Guerra Civil va ser des del primer dia, amb excepcions puntuals, desfavorable al bàndol republicà. A la mala gestió política i militar dels governs de la República, s’hi ha de sumar com un factor de primer ordre per entendre el resultat final de la guerra, l’important suport que Franco va rebre de l’Alemanya nazi, que va enviar la Legió Còndor —integrada inicialment per sis mil homes, dos-cents setanta-nou avions, cent vuitanta blindats i trenta bateries d’artilleria antitancs—, i de la Itàlia feixista, a través del Corpo Truppe Volontarie, dotat amb uns setanta-tres mil homes i una potent aviació que sembrà el pànic arreu de Catalunya; a més de setanta mil mercenaris marroquins i dels integrants de la missió portuguesa, composta per vint mil soldats. Aquest suport va ser molt superior al que la República va aconseguir de la Unió Soviètica i de les Brigades Internacionals, constituïdes per voluntaris de cinquanta nacionalitats diferents arribats a Espanya per combatre el feixisme, en un nombre aproximat de quaranta mil homes, que, en acompliment d’un mandat de la Societat de Nacions, s’hagueren de retirar de la lluita l’octubre del 1938, en la fase final i decisiva de la guerra.

En un moment determinat, Barcelona va assumir una triple capitalitat. La de la mateixa Catalunya, la de l’Estat espanyol, a partir de l’esmentat establiment del govern de la República a Barcelona, i la d’Euskadi, perquè el govern del País Basc, davant l’escomesa feixista, el juliol del 1937 s’havia instal·lat també a Catalunya.

A partir de 1938, la guerra es va decantar de manera negativa per a Catalunya. El 3 d’abril, les tropes de Franco varen ocupar Lleida. Era la primera gran ciutat catalana que escapava al control de la Generalitat. El 5 d’aquell mes, com a primera mostra significativa del que seria la repressió contra Catalunya, un decret de Franco, signat a Burgos, liquidava l’Estatut del 1932, «en mala hora concedido por la República». L’ordre parlava de la «unidad de la Patria» i del règim «de igualdad con sus hermanas del resto de España» amb què havia de governar-se Catalunya. L’article 2 era contundent: «Sin perjuicio de la liquidación del régimen establecido por el Estatuto de Cataluña, se consideran revertidos al Estado la competencia de legislación y ejecución que le corresponde en los territorios de derecho común y los servicios que fueron cedidos a la región catalana» per l’Estatut del 1932.

La batalla de l’Ebre, entre el 25 de juliol i el 15 de novembre d’aquell 1938, va acabar amb la desfeta de la República. Franco va tenir, així, obertes les portes per ocupar Catalunya. A l’Ebre varen morir uns tretze mil dos-cents cinquanta homes, entre franquistes i republicans. Els darrers càlculs parlen d’uns sis mil cent franquistes i d’uns set mil cent cinquanta republicans. Uns cent deu mil soldats en varen sortir ferits o mutilats. La batalla de l’Ebre va deixar sense forces l’exèrcit republicà que defensava el Principat. A partir del 23 de desembre de 1938, no sense resistència, l’exèrcit franquista, format per tres-cents mil homes, uns sis-cents avions i mil peces d’artilleria, va anar ocupant tot el territori català. Tarragona i Reus varen caure el 15 de gener de 1939 i Barcelona, d’on els funcionaris i càrrecs públics de la qual havien estat evacuats el dia 23, ho va fer el 26 del mateix mes. El camí de Barcelona a la frontera francesa va ser planer per a l’exèrcit feixista. El dia 5 de febrer queia la ciutat de Girona, no sense abans haver estat salvatgement bombardejada, i, el 9, l’exèrcit sollevat arribava a la frontera francesa. El 13 de febrer cauria Puigcerdà, la capital de la Cerdanya, i l’endemà la guerra acabava de manera definitiva a Catalunya.

La pèrdua de Catalunya va tenir conseqüències negatives per a la República. El 28 de març, les tropes de Franco entraven a Madrid; l’endemà, ho feien a València, i el dia 30 Alacant, darrer bastió republicà, es lliurava a l’exèrcit rebel. Era la fi d’una guerra, o potser és més precís dir que només era la fi d’unes operacions militars de conquesta, perquè la guerra contra els demòcrates, els republicans i els catalanistes va durar fins al 1975.





FRANQUISME I REPRESSIÓ


El primer d’abril de 1939, Franco feia públic a Burgos el comunicat que anunciava la fi de la guerra. Començava una llarga dictadura basada en una repressió d’extrema duresa. Els seus principis els havia establert el general feixista Emilio Mola abans de començar les hostilitats, en afirmar: «La acción ha de ser en extremo violenta para reducir lo antes posible al enemigo, que es fuerte y bien organizado. Desde luego, serán encarcelados todos los directivos de los partidos políticos, sociedades o sindicatos no afectos al Movimiento, aplicándoles castigos ejemplares a dichos individuos».

L’experiència d’allò que havia succeït a les poblacions ocupades per l’exèrcit rebel —en entrar a Badajoz, Franco havia fet assassinar quatre mil persones i, a Huelva, unes sis mil— va impulsar milers de republicans a exiliar-se a França. El març del 1939 hi havia més de quatre-cents quaranta mil espanyols i catalans als camps d’acollida o de refugiats, autèntics camps de concentració, del Migdia francès. Algunes xifres il·lustren la magnitud de la tragèdia d’aquells primers mesos d’exili. A les platges d’Argelers, hi havia, el febrer del 1939, unes cent mil persones, i a la de Sant Cebrià, unes vuitanta mil. Als camps del Vallespir (Prats de Molló, Arles, Banys d’Arles i Sant Llorenç de Cerdans), seixanta-cinc mil, i als de la Cerdanya (Càldegues i la Tor de Querol), trenta mil.

S’ha calculat entre vuitanta i cent mil el nombre de catalans que va travessar la frontera francesa durant els mesos de gener i febrer d’aquell 1939. El camp d’Agde, a l’Herault, va rebre el nom de «camp dels catalans». Les condicions de vida dels camps francesos varen ser dures en tots sentits: el sanitari, el climàtic, l’alimentari i el de la higiene. Bastants refugiats hi varen morir. Malgrat que molts anaren tornant a la Península, el juny del mateix any 1939 encara hi havia en aquests camps 163 672 republicans.

L’exili espanyol es va allargar durant tot el franquisme. Els catalans varen crear nombrosos centres (casals) en diversos països europeus i sobretot americans, on varen mantenir viva la flama de la catalanitat. La diàspora es va estendre, a més de per França, pel nord d’Àfrica, República Dominicana, Xile, Mèxic, Colòmbia, Argentina, Uruguai i Veneçuela, així com per Gran Bretanya i la URSS. A l’exili, els catalans varen arribar a editar unes dues-centes capçaleres de revistes i publicacions periòdiques, i varen editar nombrosos llibres en llengua catalana. A tall d’exemple s’escau esmentar els Quaderns de l’Exili (1943-1947), La Nostra Revista (1946-1954), Pont Blau (1952-1963) i Xaloc (1964-1981), totes a Mèxic; els Quaderns de Perpinyà (1945-1947); i Vida Nova (1954-1979), a Montpeller. Així mateix, donaren continuïtat a revistes creades anys abans, com és el cas de Ressorgiment, fundada a Buenos Aires el 1916 i que va durar fins al 1972, o bé Germanor, fundada a Santiago de Xile el 1912. Entre el 1941 i el 1977, l’exili català va organitzar de manera periòdica els Jocs Florals, que varen contribuir a difondre arreu del món l’existència d’una cultura d’alt nivell que el franquisme va silenciar tant com va poder.

El drama dels exiliats a França es va accentuar en produir-se l’ocupació alemanya. Uns vuit mil set-cents republicans espanyols varen ser deportats des de la França dominada per Hitler fins als camps de concentració nazis. Uns set mil ho varen ser al tristament famós de Mauthausen, on varen morir uns cinc mil espanyols, molts dels quals eren catalans. També hi va haver espanyols i catalans internats als camps de Dachau, Bergen-Belsen, Buchenwald, Dora, Flossenbürg, Auschwitz i al de dones de Ravensbrück. El total de morts i desapareguts espanyols en aquests camps va ser d’uns sis-cents, que s’han de sumar als de Mauthausen.

L’ocupació nazi de França va tenir, per a Catalunya, una conseqüència molt dolorosa. La policia alemanya va detenir el president de la Generalitat, Lluís Companys, i el va lliurar a les autoritats franquistes. En un simulacre de judici militar sense cap garantia jurídica, Companys va ser condemnat a mort i executat al castell de Montjuïc de Barcelona, el 15 d’octubre de 1940. La notícia va ser rebuda com una immensa tragèdia en els ambients catalanistes de l’oposició. El president del Parlament, Josep Irla, assumí la presidència de la Generalitat fins que, el 1954, en dimitir per motius de salut, Josep Tarradellas va ser elegit pels diputats supervivents, a Mèxic, nou president de la Generalitat. D’aquesta manera, Irla i Tarradellas varen mantenir, si bé de manera precària, la continuïtat de les institucions d’autogovern de Catalunya.

La repressió, que va durar fins al 1975, va presentar formes diferents. N’esmentaré algunes. Una llei de febrer del 1939 ordenava depurar les responsabilitats polítiques dels funcionaris. Com a conseqüència d’aquesta llei, el quaranta per cent dels professors de la Universitat de Barcelona, el vint-i-set per cent dels de primària i el vint-i-quatre per cent dels de secundària varen ser expulsats. Cal tenir present, no obstant, que un gran nombre de professors ja havia marxat a l’exili.

A la zona franquista durant el conflicte bèl·lic i a tota la Península, en acabar la guerra, es varen crear, en una primera etapa, uns dos-cents camps de concentració, dels quals es varen consolidar més de cinquanta. Uns quatre-cents mil presoners, segons unes xifres; uns set-cents mil, segons unes altres, varen malviure i morir en aquests camps. Al de San Marcos, a Lleó, morien deu o dotze persones cada dia.

A més dels camps, Franco va habilitar nombroses presons per acollir una àmplia població reclusa. Un exemple: a la presó Model de Barcelona, prevista per a vuit-cents reclusos, se n’hi varen enquibir més de quinze mil. Segons xifres oficials de l’Espanya franquista, el 1940 hi havia 270 719 reclusos a les presons. La xifra real era amb tota evidència més elevada.

Un capítol especial mereixen les presons de dones, on es torturava noies embarassades, algunes de les quals eren executades sense esperar el naixement del fill que portaven. La duresa del sistema penitenciari induïa molts detinguts a suïcidar-se. Com a represàlia, el règim franquista executava familiars del presoner. En algunes presons es feien experiments psiquiàtrics. Va destacar en aquesta activitat el doctor Juan Antonio Vallejo-Nájera, que considerava que el cervell dels republicans i dels adversaris de Franco presentava unes anomalies físiques que explicaven la seva posició política.

Les lleis dictades per donar base legal a la repressió varen ser nombroses. Les més famoses varen ser la Ley de Responsabilidades Políticas (9 de febrer de 1939), que va restar vigent fins al 1966; la Ley de Represión de la Masonería y el Comunismo (1 de març de 1940), derogada el 1963; la Ley de Vigilancia y Seguridad (1941) i la Ley de Orden Público (1959). El 1963 es va constituir el sinistre Tribunal de Orden Público, el famós TOP, que no va ser suprimit fins al 5 de gener de 1977, ja mort el dictador. El TOP va processar 53 500 persones no addictes al règim de Franco i va imposar 11 731 anys de presó.

A les trenta-sis províncies espanyoles de què disposem dades i noms, Franco va afusellar —seria millor parlar d’assassinats legals— 92 462 persones. Un càlcul rigorós de les catorze províncies restants permet elevar a cent trenta mil les execucions amb judici. Una previsió gens exagerada podria portar fins a cinquanta mil dissidents més el nombre d’assassinats sense judici.

Pel que fa a Catalunya, sabem que entre el 1939 i el 1953 varen ser afusellades 3386 persones, i, al País Valencià, del 1939 al 1956, 4714. En una ciutat petita com Girona varen ser afusellades a la postguerra 500 persones. En coneixem el nom i el dia d’execució. En un pou de la província de Terol s’han trobat els cossos de 1005 homes, dones i nens.

Entre les forces d’ordre públic i de la policia destinades a lluitar contra els grups d’oposició, va destacar l’actuació de la Brigada de Investigación Social, que torturava els detinguts fins, en alguns casos, provocar-los la mort. Franco va reprimir sobretot obrers i estudiants, i ho va fer fins als darrers mesos del seu règim. Les vagues, com les dels tramvies dels anys 1951 i 1957, i tantes altres arreu del territori català durant el franquisme, eren objecte d’una repressió especial. També varen ser-ho, el 1966, seixanta-nou professors que foren expulsats de la Universitat de Barcelona per donar suport al sindicat democràtic d’estudiants.

Unes dades il·lustratives: el 1961 varen ser detinguts a Espanya 1335 opositors; el 1962, 2428. El 1961, els tribunals varen condemnar a diversos anys de presó 414 persones; i 376, l’any següent. El 1970, en el famós judici de Burgos, es va condemnar a mort nou detinguts de l’organització armada basca Euskadi Ta Askatasuna (ETA), però la pressió internacional va evitar que es complís la sentència. El 2 de març de 1974 va ser executat a garrot vil Salvador Puig Antich, militant del Movimiento Ibérico de Liberación (MIL) i, el setembre del 1975, varen ser executats diversos membres del Frente Revolucionario Antifascista y Patriótico (FRAP) i ETA. Franco va morir matant.

L’oposició al règim feixista va tenir manifestacions de signe divers. Tenint en compte que Franco va destinar sempre una atenció especial a reprimir qualsevol mostra de catalanitat, tant de la llengua catalana com dels símbols del país, no ha d’estranyar que Catalunya fos un dels llocs on les organitzacions polítiques, sindicals, cíviques i culturals de l’oposició al franquisme arrelessin amb més força.

La fundació del sindicat clandestí Comissions Obreres (CCOO), el 20 de novembre de 1964 a l’església barcelonina de Sant Medir, o la constitució de l’Assemblea de Catalunya (AC), el 7 de novembre de 1971, un organisme que aplegava centenars d’organitzacions de caràcter ben divers i distribuïdes arreu de Catalunya que lluitaren contra la dictadura, varen ser dues fites importants de l’oposició, que va tenir, a través de vagues i manifestacions, una presència constant al llarg de tot el període que va durar el règim.

L’Assemblea de Catalunya va introduir entre els seus punts programàtics aquells que esdevindrien un dels eixos més significatius de l’oposició al règim: amnistia, llibertats, estatut d’autonomia i coordinació amb les altres organitzacions d’oposició de l’Estat espanyol. El 28 d’octubre de 1973 varen ser detinguts cent tretze participants a la reunió que l’Assemblea celebrava a l’església de Santa Maria Mitjancera, de Barcelona, i el setembre de l’any següent varen ser-ho seixanta-set persones més a Sabadell.

Organitzacions com el Front Nacional de Catalunya (FNC), el PSUC, el Moviment Socialista de Catalunya (MSC), Unió Democràtica de Catalunya (UDC) i les entitats catalanistes vinculades a la lluita d’oposició impulsada per Jordi Pujol varen mantenir viva la flama de la lluita clandestina contra el franquisme. S’hi haurien de sumar les accions més individuals de persones com Lluís M. Xirinachs, o les d’organitzacions legals com Òmnium Cultural (1961), destinades a mantenir viva la llengua i la cultura del país. També cal esmentar la Unió de Pagesos, creada el desembre del 1974, a la darreria del franquisme.

La vida del règim dictatorial no va ser fàcil en els primers anys. Vinculat al nazisme alemany i al feixisme italià, es podia pensar que, en caure aquests moviments a la fi de la Segona Guerra Mundial, el règim de Franco desapareixeria. No va ser així, per causa de la conflictivitat existent entre les grans potències democràtiques i, sobretot, per l’inici de la guerra freda entre la URSS i els Estats Units d’Amèrica. Franco era un aliat sòlid contra el comunisme, i Espanya estava situada en un lloc estratègic.

Franco es va declarar neutral durant la Segona Guerra Mundial, bé que va donar suport a Hitler. En fundar-se l’Organització de les Nacions Unides (ONU), el juny del 1945, el govern de Franco en restà fora. El primer de febrer de l’any següent, l’assemblea de l’ONU va condemnar el règim espanyol, i, el primer de maig, el govern francès va tancar la frontera amb Espanya, que es va reobrir el 10 de febrer de 1948. El 13 de novembre de 1946, l’assemblea general de l’ONU va recomanar la retirada d’ambaixadors de Madrid.

Tot plegat només tenia un valor simbòlic, que no va moure el règim dels seus posicionaments dictatorials i repressius. El novembre del 1950, l’ONU va deixar sense efecte les mesures contra el règim de Franco i els Estats Units varen trobar en el dictador espanyol un aliat en l’enfrontament amb la Unió Soviètica. Espanya es va convertir en una base militar dels nord-americans.

El 1953 va ser l’any de la consolidació internacional del règim de Franco. El concordat amb el Vaticà i els acords econòmics i militars amb els Estats Units varen acabar de legitimar un règim que, a poc a poc, aconseguia el ple reconeixement dels països democràtics d’arreu del planeta. El 1955, Espanya va entrar a les Nacions Unides.

Aquesta consolidació política va anar seguida, el 1959, d’una reforma del sistema econòmic, superadora de l’autarquia dels primers anys, coneguda com a Pla d’estabilització, que va comportar una millora notable de les condicions de vida, un creixement demogràfic espectacular, un increment del turisme, un augment dels intercanvis amb l’exterior i, en definitiva, una modernització del país i una liberalització de l’economia. Catalunya va passar, del 1960 al 1970, de 3 925 779 habitants a 5 122 567, xifra que havia augmentat fins a 5 534 770 l’any de la mort del dictador.

La creació de noves indústries va generar una nombrosa immigració de persones provinents de les regions menys desenvolupades de l’Estat espanyol. Les xifres d’immigrants a Catalunya són concloents: entre el 1961 i el 1970 varen arribar al Principat 720 480 immigrants i, entre el 1971 i el 1975, 244 394 més. Aquesta allau immigratòria va donar lloc a l’aparició de barris marginals amb habitatges de poca qualitat i sense els serveis escolars, sanitaris, assistencials o de lleure necessaris. També va accentuar el problema del barraquisme, viu des dels primers anys de la postguerra i que condemnà milers de persones a sobreviure en condicions d’extrema misèria.

Després d’una llarga agonia, que durant molts dies va intentar ser amagada o minimitzada pels mitjans de comunicació còmplices del règim dictatorial, el 20 de novembre de 1975 Franco moria al llit de la seva residència d’El Pardo. La seva mort havia estat precedida, el 20 de desembre de 1973, de l’atemptat mortal contra l’almirall Luis Carrero Blanco, aleshores president del govern, un dels més ferms defensors del manteniment de la dictadura i que els sectors més addictes a Franco presentaven com a successor d’aquest.

Un esment a part mereixen les infraestructures culturals que, a la segona meitat del segle XX, en els darrers anys del franquisme i ja en període democràtic, han acollit l’obra de quatre artistes universals. Així, el 1963 es va inaugurar a Barcelona el Museu Picasso, format inicialment per la donació de Jaume Sabartés, secretari del genial artista, i pel llegat del mateix Picasso. El 1974, Salvador Dalí va promoure la creació, a la seva ciutat natal de Figueres, d’un museu que acull una important mostra de la seva obra artística. Les característiques arquitectòniques i la decoració d’aquest museu li han conferit el nom de Teatre-Museu, on l’artista, mort el 1989, va viure els darrers anys de la seva vida. El Museu Picasso i el Museu Dalí són els dos equipaments museístics més visitats de Catalunya, cadascun amb més d’un milió de persones l’any.

El 1975, el pintor i escultor barceloní Joan Miró, un altre artista català universal, va contribuir a la creació, a Barcelona, de la Fundació Miró, que es va instal·lar en un modern edifici construït per l’arquitecte Josep Lluís Sert. Acull una mostra prou significativa de l’extensa obra creativa d’aquest artista genial. Finalment, cal esmentar la creació, el 1984, per part del pintor barceloní Antoni Tàpies, de la Fundació que porta el seu nom. Instal·lada a Barcelona, a l’edifici modernista de l’editorial Montaner i Simón, obra de Lluís Domènech i Montaner, és, alhora que un museu que acull nombroses obres de l’autor, un centre d’estudis sobre l’art contemporani.





SISENA PART


La transició





LA TRANSICIÓ A LA DEMOCRÀCIA


Malgrat els tímids intents d’alguns sectors de la dreta per fer sobreviure el règim franquista després de la desaparició de Franco, ben aviat es va obrir un període de transició cap a la democràcia. La pressió popular, dels partits polítics clandestins i de les grans centrals sindicals; la voluntat del rei Joan Carles I, que va ser proclamat cap de l’Estat l’endemà de la mort del dictador, de mantenir la corona; el convenciment del que restava del franquisme organitzat, que no era poc, que no seria possible mantenir un sistema totalitari; el desig dels grans industrials i financers de lligar els seus interessos a l’economia mundial i als mercats europeus, i la situació internacional, que no hauria permès la continuïtat de la dictadura, varen fer inviable la pervivència d’un règim autoritari i no democràtic.

El juliol del 1976, el rei va nomenar cap del govern espanyol Adolfo Suárez, un antic franquista disposat, però, a posar en marxa una complicada enginyeria política que portés a la democràcia. Suárez va aconseguir que les Corts franquistes s’autodissolguessin i que les institucions del règim franquista restessin inoperants. La Llei per a la reforma política, aprovada el desembre del 1976, va establir la celebració d’eleccions lliures, que varen tenir lloc el 15 de juny de 1977. En el conjunt de l’Estat, les va guanyar la Unión de Centro Democrático, un partit de centredreta creat pel mateix Suárez. A Catalunya, però, els partits d’esquerres —Partit dels Socialistes de Catalunya (PSC-PSOE) i PSUC— i els nacionalistes —Convergència Democràtica de Catalunya (CDC, el partit creat per Jordi Pujol) col·ligada amb Unió Democràtica de Catalunya (UDC)— varen aconseguir un triomf esclatant. La coalició Entesa dels Catalans, integrada pels representants del PSC (PSC-PSOE), PSUC, ERC, EC i independents de l’Assemblea de Catalunya, va aconseguir que cada un dels seus dotze candidats obtingués un escó a la Cambra Alta o Senat espanyol. L’Entesa dels Catalans del 1977 ha estat fins avui el moviment unitari electoral d’esquerres més important de la història de la Transició i del període democràtic.

Aquests resultats varen contribuir de manera decisiva a fer viable el retorn de l’exili del president Josep Tarradellas i el restabliment provisional (octubre del 1977) de la Generalitat de Catalunya. L’arribada a Barcelona, el 23 d’octubre, de Tarradellas, que va pronunciar la famosa expressió «Ja sóc aquí», es pot considerar com l’únic esdeveniment rupturista de la Transició, atès que enllaçava la nova legalitat sorgida de les urnes amb la republicana que havia sobreviscut a l’exili. El 5 de desembre es constituïa el primer govern de la Generalitat.

Les Corts espanyoles del 1977 varen tenir un caràcter constituent. El desembre del 1978, un referèndum popular va legitimar la primera Constitució democràtica d’ençà que, el 1931, s’hagués promulgat la Constitució republicana. El nou text contenia un llarg capítol destinat a organitzar l’Estat espanyol —constituït per nacionalitats i regions— en comunitats autònomes, la qual cosa obria les portes perquè Catalunya aprovés un estatut d’autonomia.

L’anomenada Comissió dels Vint, integrada per diputats i senadors elegits el 15 de juny, va elaborar un avantprojecte d’estatut que, després de ser aprovat per l’Assemblea de Parlamentaris —organisme no oficial integrat pels diputats i senadors—, va ser tramès a les Corts generals espanyoles per a la seva tramitació com a projecte de llei. L’aprovació va tenir lloc, no sense que es produïssin retallades significatives en el text presentat pels polítics catalans, l’agost del 1979, i va ser sotmès a la ratificació en referèndum del poble català el 25 de desembre d’aquell mateix any.

Per completar la democratització del país, el primer de març de 1979 es varen celebrar a Espanya les primeres eleccions democràtiques als ajuntaments. A les grans ciutats de Catalunya, les van guanyar de manera molt majoritària els partits d’esquerres, sobretot el PSC (PSC-PSOE), però també els comunistes del PSUC. A les ciutats mitjanes i petites, Convergència Democràtica de Catalunya (CDC), partit nacionalista de centre, va aconseguir una àmplia majoria.

L’Estatut d’Autonomia regulava la distribució de competències entre l’Estat espanyol i la Generalitat de Catalunya, i creava les institucions que dirigirien el país en el futur. Aprovat l’Estatut, varen tenir lloc, el 20 de març de 1980, les primeres eleccions democràtiques al Parlament de Catalunya. Varen ser guanyades per la coalició formada per CDC i UDC (CiU). El darrer d’aquests partits, liderat per Josep Antoni Duran Lleida, forma part de la Internacional democratacristiana. Des del 1980 fins al 2003, la coalició de CiU va governar Catalunya. La seva tasca va consistir a dotar el país d’una estructura institucional i dels serveis que són propis d’un estat sobirà, bé que Catalunya és una nació que no en té, d’estat.

A l’esforç per aconseguir la normalització de la llengua catalana, la pròpia i cooficial a Catalunya (Llei de normalització lingüística, del 1983), s’hi va sumar la creació d’una potent xarxa hospitalària i de nombroses universitats, distribuïdes arreu del país. El 1990 es va crear la Universitat Pompeu Fabra, a Barcelona, i l’any següent, les de Girona, Tarragona i Lleida, a més de la Ramon Llull, la primera universitat privada de Catalunya.

Malgrat que CiU és una coalició marcadament nacionalista, la política per integrar en el nou projecte de país els amplis sectors humans provinents de la immigració espanyola va consolidar la idea que Catalunya, tot respectant la diversitat, és un sol poble que avança unit com a tal, malgrat la pluralitat ideològica, cap a una societat moderna i plenament integrat a Europa. El govern de Jordi Pujol, conscient de la importància de tenir uns mitjans de comunicació públics que s’expressessin en català, va impulsar la creació de la Corporació Catalana de Ràdio i Televisió, que va engegar, el 1983, l’emissora Catalunya Ràdio i, l’any següent, TV3, nom que rebé la televisió autonòmica. Ben aviat tots dos mitjans van aconseguir un lideratge indiscutible en la preferència majoritària dels ciutadans de Catalunya.

La creació de nombroses escoles d’ensenyament primari i d’instituts de secundària va aconseguir la plena escolarització, cosa que mai no havia existit en la història del país. En col·laboració amb els ajuntaments, els grans impulsors de la revolució urbana dels anys de règim democràtic, la Generalitat va crear una ben nodrida xarxa d’equipaments culturals arreu del país. Inauguracions significatives van ser la del Museu d’Història de Catalunya el 1996, i la del Teatre Nacional de Catalunya el 1997. El 1995, Barcelona havia inaugurat també el Museu d’Art Contemporani de Barcelona (MACBA), i, el 2004, va tenir lloc la inauguració del nou Museu Nacional d’Art de Catalunya (MNAC).

La celebració dels Jocs Olímpics del 1992 va comportar una autèntica revolució urbana de la capital catalana i la creació de grans infraestructures esportives i culturals, com el Palau Sant Jordi (1990). Per contra, la celebració del Fòrum de Barcelona, el 2004, conegut com «la gran festa de les cultures», no va ser gaire més que una espectacular operació urbanística en una part de la ciutat i una acció brillant de promoció turística, que va tenir continuïtat en els anys successius: el 2006, 7 187 924 turistes varen visitar la capital catalana.

Malgrat l’intent reiterat d’ingerència del govern de l’Estat en la regulació de les competències que l’Estatut d’Autonomia assenyala com a exclusives de Catalunya, la Generalitat ha assolit un important desplegament de l’autogovern que es posa de manifest en el fet que més de cent trenta mil persones treballen en l’administració catalana. El Govern de la Generalitat ha assolit, el 2010, un pressupost de 39 699 milions d’euros. Si fem una comparació amb anys anteriors, el pressupost que tenia la Generalitat provisional el 1978 era de 221 508 369 pessetes (1 331 292 euros); el 1987 ja havia ascendit a 2 931 000 euros i, el 1994, superava els 9 015 000 euros.

En l’aspecte institucional, Catalunya gaudeix d’un ric teixit d’organismes que són propis d’estats amb plena sobirania, com ara, a més del president, el Parlament i el govern, el Consell Consultiu, la Sindicatura de Greuges, la Comissió Jurídica Assessora, la Sindicatura de Comptes, el Tribunal de Defensa de la Competència, el Consell de l’Audiovisual, l’Agència Catalana de Protecció de Dades i el Tribunal Superior de Justícia de Catalunya.

La democràcia ha comportat un esclat de la vida municipal, que s’ha manifestat arreu en les imponents millores urbanístiques i també en la proliferació de nombrosos mitjans de comunicació locals. Així, el 2006, més de vuit-cents municipis del miler que hi ha a Catalunya tenien ja una pàgina web; quatre-cents setanta, una revista o un butlletí municipal; més de dos-cents deu tenen una emissora de ràdio pròpia i gairebé setanta disposen d’un canal de televisió.

Les eleccions al Parlament de Catalunya del 16 de novembre de 2003, malgrat ser guanyades per CiU, varen donar lloc a una coalició de govern integrada pel PSC, Iniciativa per Catalunya-Verds i Esquerra Unida i Alternativa (ICV-EUiA) i ERC, que va elegir president el socialista Pasqual Maragall, antic alcalde de Barcelona i el gran artífex dels Jocs Olímpics del 1992. Aquest govern de la Generalitat va impulsar l’aprovació d’un nou Estatut d’Autonomia, que introduïa millores competencials en relació amb l’anterior. La mateixa coalició va elegir president de la Generalitat, després de les eleccions del 2006, guanyades de nou per CiU, el també socialista José Montilla, antic alcalde de Cornellà de Llobregat i home provinent de la immigració.

Catalunya té davant seu, en aquests inicis del segle XXI, el repte de desplegar el nou Estatut amb l’objectiu de millorar les condicions de vida dels ciutadans i consolidar un país modern plenament incorporat a la Comunitat Europea. Per aconseguir un major desenvolupament econòmic, frenat adés i ara per la descurança del centralisme dels governs de l’Estat, caldrà millorar les infraestructures bàsiques del país (comunicacions, sistemes energètics i de proveïment d’aigua); accedir a una més gran autonomia política i econòmica a través d’un finançament més ajustat a l’esforç fiscal que realitza i que respecti el que estableix el nou Estatut d’Autonomia del 2006; i recuperar el terreny perdut en l’àmbit de les indústries i els equipaments culturals en relació a altres ciutats peninsulars.

Però Catalunya té així mateix un repte encara més difícil d’assolir: integrar en una única comunitat nacional, tot respectant el dret a la diferència, la creixent immigració provinent d’Àfrica, Àsia, l’Est d’Europa i els diversos països sud-americans. En contraposició a la immigració de l’època franquista, la de les darreres èpoques presenta trets racials, religiosos, culturals i lingüístics nítidament diferents dels del país que l’ha acollit. Compaginar els drets individuals dels nouvinguts amb els que té Catalunya com a poble no serà gens fàcil. És una tasca que cal emprendre sense complexes. Amb generositat i sense claudicacions.





CRONOLOGIA BÀSICA DE LA HISTÒRIA DE CATALUNYA





I. ELS TEMPS ANTICS


La prehistòria

1 000 000 - 100 000 aC: Paleolític inferior.

450 000 aC: primeres restes humanes a Talteüll.

5 000 aC: Neolític.

4 000/3 500 - 2 500/2 000 aC: cultura megalítica.

1 800 - 650 aC: Edat del Bronze.

La colonització grega

600/550 aC: fundació d’Emporion (Empúries).

Segle IV aC: fundació de Rhode (Roses).

218 - 202 aC: segona guerra púnica.

La cultura ibèrica

600 aC - 60 dC: cultura ibèrica.

Segle VI aC: fundació d’Ullastret.

206 aC: revolta d’Indíbil i Mandoni.

c. 70 aC: fundació de Gerunda (Girona).

La romanització

218 aC: arribada dels romans a Empúries.

c. 130 aC: primera ciutat de Tarraco.

c. 100 aC: fundació de Baetulo (Badalona), Iluro (Mataró), Iesso (Guissona), Empúries romana.

Final segle I aC: fundació de Dertosa (Tortosa).

25 aC: Tarraco, capital de la província Hispania Tarraconensis.

c. 15-10 aC: fundació de Barcino (Barcelona).

Els visigots

415: Barcelona, capital dels visigots.

472: Tarragona, en poder dels visigots.

540: concili de Barcelona.

641: concili de Terrassa.





II. LA FORMACIÓ D’UN ESTAT SOBIRÀ


Cap a la independència de Catalunya

711: els musulmans envaeixen la Península.

713-720: els musulmans ocupen el territori català.

801: Barcelona, en poder dels francs.

801-820: Bera, comte.

820-826: Rampó, comte.

826-832: Bernat de Septimània, comte.

832-835: Berenguer de Tolosa, comte.

835-844: Bernat de Septimània, comte.

844-848: Sunifred I, comte.

848-852: Aleran, comte.

852-857: Odalric, comte.

857-864: Unifred, comte.

865-878: Bernat de Gòtia, comte.

878-897: Guifré I, dit el Pelós, comte.

897-911: Guifré II, també anomenat Borrell I, comte.

911-950: Sunyer I, comte.

947-966: Borrell II i Miró, comtes.

966-992: Borrell II, comte.

992-1017: Ramon Borrell, comte.

998: Independència del territori català respecte dels francs.

1017-1035: Berenguer Ramon I i Ermessenda, comtes.

1035-1076: Ramon Berenguer I, comte.

1067: Ramon Berenguer I compra els comtats de Carcassona i Rasés.

1076-1082: Ramon Berenguer II, comte.

1076-1097: Berenguer Ramon II, comte.

1097-1131: Ramon Berenguer III, comte.

1131-1162: Ramon Berenguer IV, comte.

1137: compromís matrimonial de Ramon Berenguer IV amb Peronella d’Aragó.

La consolidació de l’Estat-nació. L’expansió mediterrània

1162-1196: Alfons el Cast, rei.

1196-1213: Pere el Catòlic, rei.

1213: desfeta de Muret.

1213-1276: Jaume I, rei.

1229: conquesta de Mallorca.

1232-1245: conquesta del regne de València.

1243: inici de la construcció de les Drassanes.

1276-1285: Pere el Gran, rei.

1282: conquesta de Sicília.

1285-1291: Alfons el Franc, rei.

1291-1327: Jaume II, rei.

1311-1388: els catalans a Grècia.

1323: conquesta de Sardenya.

1327-1336: Alfons el Benigne, rei.

Un llarg període de crisi

1336-1387: Pere el Cerimoniós, rei.

1333: mal any primer.

1348: Pesta Negra.

1359: Diputació del General o Generalitat.

1387-1396: Joan I, rei.

1390: pèrdua dels ducats d’Atenes i Neopàtria.

1391: atacs als barris jueus de Barcelona, Girona i Lleida.

1396-1410: Martí l’Humà, rei.

1410-1412: Compromís de Casp.

1412-1416: Ferran d’Antequera, rei.

1416-1458: Alfons el Magnànim, rei.

1442: conquesta de Nàpols.

1458-1479: Joan II, rei.

1462-1472: guerra civil catalana.

1462-1463: Enric IV de Castella, comte de Barcelona i senyor de Catalunya.

1463-1466: Pere de Portugal, rei «intrús» de Catalunya.

1466-1472: Renat d’Anjou, rei «intrús» de Catalunya.

1472: Pau de Pedralbes.





III. DINS LA CONFEDERACIÓ HISPANA


La no unitat d’Espanya sota els Reis Catòlics

1479-1516: Ferran II, rei.

1486: Sentència de Guadalupe.

1487: la Inquisició a Barcelona.

1492: decret d’expulsió dels jueus.

1492: descobriment d’Amèrica.

1501 i 1506: pesta a Barcelona.

1504: mor Isabel de Castella; Ferran II, regent.

La Catalunya dels Àustries

1517-1556: Carles I, rei.

1556-1598: Felip II, rei.

1569: la Inquisició empresona per heretges oficials de la Diputació i excomunica els diputats.

1574: el virrei empresona dos consellers de Barcelona.

1578: el bandoler Montserrat Poc, executat.

1598-1621: Felip III, rei.

1603: l’exèrcit del virrei contra els bandolers.

1609-1610: expulsió dels moriscos.

1611: el bandoler Perot Rocaguinarda, indultat.

1616-1622: cacera de bruixes.

1621-1665: Felip IV, rei.

1634: el bandoler Joan Sala Ferrer, àlies Serrallonga, executat.

1638: Pau Claris, president de la Diputació del General.

1640, juny, 7: Corpus de Sang.

1641: República catalana.

1641: Lluís XIII de França, rei de Catalunya.

1652: Catalunya perd la guerra amb Castella.

1659: Pau dels Pirineus, pèrdua del Rosselló i part de la Cerdanya.

1665-1700: Carles II, rei.

La Guerra de Successió i l’11 de setembre de 1714

1701-1702: Felip V celebra Corts a Catalunya.

1705, juny, 20: Pacte de Gènova.

1705: Carles d’Àustria, rei dels catalans.

1705-1706: Carles d’Àustria celebra Corts a Catalunya.

1706, març, 13: Felip V és aclamat a Cervera.

1706, juny, 24: Carles és proclamat rei a Madrid.

1707, abril, 25: batalla d’Almansa.

1707, octubre, 14: Lleida en poder de Felip V.

1711, gener, 25: Girona en poder de Felip V.

1711, octubre,12: Carles d’Àustria, rei de l’imperi Germànic.

1713, abril, 11: Tractat d’Utrecht.

1713, juliol, 15: Tarragona en poder de Felip V.

1713, agost, 28: Vic en poder de Felip V.

1714, setembre, 11: Barcelona en poder de Felip V.

1714, setembre, 18: Cardona, la darrera plaça catalana en poder de Felip V.

1714: dissolució de la Diputació del General.

1715, juliol, 3: Mallorca en poder de Felip V. Menorca, dels anglesos.

1716: construcció de la ciutadella militar a Barcelona.

1716, gener, 16: decret de Nova Planta.

1717: creació de la Universitat de Cervera.





IV. LA CONSTRUCCIÓ D’UN PAÍS MODERN


Desenvolupament econòmic al segle XVIII

1760: Memorial de Greuges.

1765: comerç directe amb alguns ports del Carib.

1778: decret de lliure comerç amb Amèrica.

1793-1795: Guerra Gran contra França.

1808-1814: Guerra del Francès o de la Independència.

1808, juny, 6 i 14: batalles del Bruc.

1812, gener, 26: decret de Napoleó annexant Catalunya a França.

La revolució industrial. La llarga lluita per la pervivència nacional

1820-1823: Trienni Liberal.

1823, abril, 14: els Cent Mil Fills de Sant Lluís restauren l’absolutisme.

1828: el comte d’Espanya, capità general, instaura el terror contra els liberals.

1832: creació de la fàbrica El Vapor, símbol de l’inici de la revolució industrial, per part de l’empresa Bonaplata, Vilaragut, Rull i Cia.

1833, gener: Aribau publica l’Oda a la Pàtria.

1833, setembre, 29: mort de Ferran VII i caiguda de l’Antic Règim.

1833, novembre, 29: obertura de la fàbrica El Vapor, símbol de l’inici de la revolució industrial.

1833-1840: Primera Guerra Carlina.

1833: divisió de l’Estat espanyol en províncies.

1841: Joaquim Rubió i Ors publica Lo Gaiter del Llobregat; el pròleg esdevé el símbol de l’inici de la Renaixença.

1846-1849: Segona Guerra Carlina, dita dels Matiners.

1847: creació de La España Industrial.

1851: creació de l’Institut Agrícola Català de Sant Isidre: defensa dels propietaris agrícoles.

1868-1873: Revolució de Setembre.

1868: Congrés Obrer de Barcelona, republicà federal.

1869: fundació del sindicat tèxtil Les Tres Classes del Vapor.

1870: I Congrés Obrer Espanyol. Apoliticisme i adhesió a la Federació Regional Espanyola de la Internacional.

1871: La Renaixença, revista catalanista.

1872-1876: Tercera Guerra Carlina.

1873-1874: I República Espanyola.

1873, juny-juliol: al País Valencià, Múrcia i Andalusia esclata el moviment cantonalista.

1874: Restauració monàrquica. Alfons XII, rei (1875-1885).

1875-1886: expansió econòmica coneguda com La Febre d’Or.

1876: Associació Catalana d’Excursions Científiques.

1879: Diari Català, primer diari en català.

1880: I Congrés Catalanista, promogut per Valentí Almirall.

1880: La Il·lustració Catalana, primera revista gràfica en català.

1881: Federació de Treballadors de la Regió Espanyola, anarquista.

1882: Centre Català, promogut per Valentí Almirall.

1883: II Congrés Catalanista.

1885: Memorial de Greuges adreçat a Alfons XII.

1885-1931: Alfons XIII, rei.

1886, octubre, 21: Centre Escolar Catalanista.

1887: Lliga de Catalunya, escissió conservadora del Centre Català.

1888, maig, 20 - desembre, 8: Exposició Universal de Barcelona.

1888, agost: fundació, a Barcelona, de la UGT i el PSOE.

1889, març: Foment del Treball Nacional, patronal.

1891, març, 15: Unió Catalanista.

1891: Orfeó Català.

1892: Bases de Manresa.

1892: primera festa modernista a Sitges.

1893, novembre, 7: atemptat anarquista. Una bomba esclata al Liceu i produeix vint morts.

1894: Enric Prat de la Riba - Pere Muntanyola, Compendi de la doctrina catalanista.

1896, juny, 7: atemptat anarquista. Una bomba esclata durant la processó de Corpus i produeix dotze morts.

1896: l’Orfeó Català estrena el Cant de la Senyera.

1898, desembre: Pau de París, pèrdua de Cuba, Puerto Rico i les Filipines.

1899: el suís Joan Gamper funda el FC Barcelona.

1901, abril, 25: Lliga Regionalista.

1901, maig, 19: triomf electoral catalanista dels quatre presidents (Ateneu, Societat d’Amics del País, Foment del Treball Nacional i Lliga Industrial).

1903: Centre Autonomista de Dependents del Comerç i de la Indústria (CADCI).

1905, novembre, 25: els militars destrueixen la redacció del Cu-Cut.

1906, febrer: Solidaritat Catalana.

1906: arrencada del Noucentisme.

1907, juny, 18: Institut d’Estudis Catalans.

1907, juliol, 25: Solidaritat Obrera.

1908: Palau de la Música Catalana, de Lluís Domènech i Montaner.

1909, juliol, 26 - agost, 2: Setmana Tràgica.

1910-1911, setembre, 8: Confederació Nacional del Treball (CNT).

1913: Normes ortogràfiques del català modern, de Pompeu Fabra.

1914-1925: Mancomunitat de Catalunya.

1917, agost, 13: vaga general convocada per la UGT i la CNT.

1919, febrer-març: vaga de La Canadenca, companyia hidroelèctrica.

1920-1923: pistolerisme a Barcelona.

1920, novembre: assassinat de l’advocat laboralista Francesc Layret.

1922, juny, 4-5: Acció Catalana, escissió de la Lliga.

1922, juliol, 18: Estat Català, independentista, fundat per Francesc Macià.

1923, gener: congrés de la Unió de Rabassaires.

1923, març: assassinat del dirigent de la CNT, Salvador Seguí, el Noi del Sucre.

1923, juliol: Unió Socialista de Catalunya.

1923-1930: dictadura de Primo de Rivera.

1925, març, 21: dissolució de la Mancomunitat.

1925, maig: fracassa el complot del Garraf contra Alfons XIII.

1926, novembre: Francesc Macià intenta envair Catalunya (Fets de Prats de Molló).

1927, juliol: fundació a València de la Federació Anarquista Ibèrica (FAI).

1929, maig, 19: inauguració Exposició Internacional de Barcelona.

1930, gener: dimissió de Primo de Rivera.

1930, agost: Pacte de Sant Sebastià.

Segona República i autonomia

1931, febrer, 18: fundació d’Esquerra Republicana de Catalunya (ERC).

1931, abril, 14: proclamació de la Segona República.

1931, abril, 14: Macià proclama la República Catalana.

1931, juliol, 14: projecte d’estatut d’autonomia, anomenat de Núria.

1932, setembre, 9: les Corts aproven l’Estatut d’Autonomia de Catalunya.

1933, desembre, 25: mor Francesc Macià, president de la Generalitat.

1933, desembre, 31: Lluís Companys, president de la Generalitat.

1934, octubre, 6: Lluís Companys proclama l’Estat Català.

1936, febrer, 16: el Front d’Esquerres de Catalunya guanya les eleccions generals.





V. GUERRA CIVIL I DICTADURA


La Guerra Civil

1936, juliol, 17-19: rebel·lió militar contra la República.

1936-1939: Guerra Civil.

1936, juliol, 23: es funda el Partit Socialista Unificat de Catalunya (PSUC).

1936, octubre, 24: Decret de col·lectivitzacions.

1937, gener, 25: Fets de la Fatarella: pistolers de la CNT-FAI assassinen 36 agricultors.

1937, maig: Fets de Maig.

1938, febrer, 1: les Corts de la República es reuneixen a Montserrat.

1938, abril, 3: les tropes de Franco ocupen Lleida.

1938, abril, 5: Franco deroga l’Estatut d’Autonomia de Catalunya.

1938, juliol, 25 - novembre, 15: batalla de l’Ebre.

1939, gener, 15: Tarragona, en poder de Franco.

1939, gener, 26: l’exèrcit feixista ocupa Barcelona.

1939, febrer, 1: darreres Corts de la República al castell de Figueres.

1939, febrer, 5: Girona, en poder de Franco. El president Companys s’exilia a França.

1939, març, 28: Franco entra a Madrid.

1939, març, 30: l’exèrcit de Franco ocupa Alacant.

1939, abril, 1: fi de la Guerra Civil.

Franquisme i repressió

1939, febrer, 9: Ley de Responsabilidades Políticas.

1940: es funda a París el Front Nacional de Catalunya.

1940, març, 1: Ley de Represión de la Masonería y el Comunismo.

1940, octubre, 15: el president Companys és afusellat.

1940-1954: Josep Irla, president de la Generalitat a l’exili.

1945, gener, 3: es funda a l’exili el Moviment Socialista de Catalunya (MSC).

1951: vaga de tramvies a Barcelona.

1954: Josep Tarradellas, president de la Generalitat a l’exili.

1955, desembre, 8: Espanya és admesa a l’ONU.

1959: Ley de Orden Público.

1960: Fets del Palau. Detenció de Jordi Pujol.

1963: Tribunal de Orden Público.

1964, novembre, 20: fundació de Comissions Obreres (CC.OO).

1966, març, 9-11: es crea el Sindicat Democràtic d’Estudiants de la Universitat de Barcelona (SDEUB).

1968, juliol, 22: Franco designa Joan Carles de Borbó com a successor.

1971, novembre, 7: Constitució de l’Assemblea de Catalunya (AC).

1973, desembre, 20: Luis Carrero Blanco mor en un atemptat d’ETA.

1974, març, 2: execució de Salvador Puig Antich.

1974, novembre, 15: creació de Convergència Democràtica de Catalunya.

1975, novembre, 20: mor del general Franco.





VI. LA TRANSICIÓ


La transició a la democràcia

1977, juny, 15: primeres eleccions generals.

1977, desembre, 29: reial decret llei de restabliment de la Generalitat Provisional i designació de Josep Tarradellas com a president.

1977, octubre, 23: Josep Tarradellas arriba a Barcelona: «Ja sóc aquí».

1978, juliol, 15: constitució del Partit dels Socialistes de Catalunya (PSC-PSOE).

1978: aprovació de la Constitució espanyola.

1979, abril, 1: primeres eleccions democràtiques als ajuntaments.

1979, octubre, 25: referèndum d’aprovació de l’Estatut d’Autonomia.

1980, març, 20: primeres eleccions al Parlament de Catalunya. Jordi Pujol, president de la Generalitat.

1983, abril, 18: Llei de normalització lingüística.

1983, juny: Catalunya Ràdio inicia les emissions.

1984, gener, 1: Televisió de Catalunya, TV3, inicia les emissions.

1992, juliol, 25: inauguració dels Jocs Olímpics de Barcelona.

2003, novembre, 16: eleccions al Parlament de Catalunya. Pasqual Maragall, president de la Generalitat.

2004: Fòrum de les Cultures de Barcelona.

2006, març, 30: el Parlament de Catalunya aprova el nou Estatut d’Autonomia.

2006, juliol, 19: Joan Carles I sanciona el nou Estatut d’Auto-nomia de Catalunya, publicat l’endemà en el Boletín Oficial del Estado (BOE).

2006, novembre, 1: eleccions al Parlament de Catalunya. José Montilla, president de la Generalitat.





MAPES DE CATALUNYA


Els Comtats Catalans vers l’any 1000

1. Barcelona

2. Besalú

3. Empúries - Peralada

4. Rosselló

5. Cerdanya

6. Urgell

7. Pallars

8. Ribagorça





L’EXPANSIÓ PIRINENCA DEL COMTAT DE BARCELONA (1066-1125)





L’EXPANSIÓ MEDITERRÀNIA (SEGLES XIII-XV)





ELS RIUS





EL RELLEU





LES COMARQUES





GENEALOGIA DELS COMTES I REIS CATALANS





RETRAT DE JAUME I EL CONQUERIDOR





COMTES-REIS DEL CASAL DE BARCELONA (1)





COMTES-REIS DEL CASAL DE BARCELONA (2)





COMTES-REIS DE LA CASA DE TRASTÀMARA





COMTES-REIS DE LA CASA D’ÀUSTRIA





HIMNE NACIONAL DE CATALUNYA


Els Segadors

Els Segadors és l’himne oficial de Catalunya. La lletra la va escriure Emili Guanyavents el 1899; la música, de Francesc Alió, és del 1892 i es basa en una cançó popular que recorda la resistència dels catalans el segle XVII, durant la Guerra dels Segadors.

Catalunya triomfant,

tornarà a ser rica i plena.

Endarrere aquesta gent

tan ufana i tan superba.

Bon cop de falç!

Bon cop de falç,

defensors de la terra!

Bon cop de falç!

Ara és hora, segadors.

Ara és hora d’estar alerta.

Per quan vingui un altre juny

esmolem ben bé les eines.

Bon cop de falç!

Bon cop de falç,

defensors de la terra!

Bon cop de falç!

Que tremoli l’enemic

en veient la nostra ensenya.

Com fem caure espigues d’or,

quan convé seguem cadenes.

Bon cop de falç!

Bon cop de falç,

defensors de la terra!

Bon cop de falç!





JAUME SOBREQUÉS i CALLICÓ (Girona, 26 de juliol de 1943) és un historiador i polític català, fill del també historiador Santiago Sobrequés i Vidal. Com parlamentari fou membre de la Comissió dels Vint que redactà l’avantprojecte d’Estatut d’Autonomia de Catalunya de 1979.

El 1965 es llicencià en història a la Universitat de Barcelona, i des del 1966 hi va ser professor d’història medieval. Més tard guanyà la plaça de catedràtic d’història de Catalunya a la Universitat Autònoma de Barcelona. El 1969 fou nomenat conservador de l’Institut Municipal d’Història de Barcelona, i un cop arribada la democràcia, director i coordinador del pla de museus de l’Ajuntament de Barcelona (1981-1987).

Preocupat per la divulgació de la història de Catalunya, amb aquesta finalitat va fundar les editorials Base (1973) i Undarius (1976), per tal d’editar facsímils d’obres històriques catalanes.

A les eleccions generals espanyoles de 1977 fou escollit senador per la província de Girona per l’Entesa dels Catalans, coalició amb la qual va repetir a les eleccions generals espanyoles de 1979. Això li va permetre ser membre de la Comissió dels Vint que al parador de Sau, Masies de Roda redactà l’avantprojecte de l’Estatut d’Autonomia de Catalunya de 1979. El 1982 ingressà al Partit dels Socialistes de Catalunya, amb el qual fou escollit diputat a les eleccions al Parlament de Catalunya de 1988 i de 1992.

Del 1993 al 2000 fou membre de la junta directiva del Futbol Club Barcelona. També és membre de la junta directiva de l’Institut Català de Cooperació Iberoamericana. El 2000 va substituir Josep Maria Solé i Sabaté com a director del Museu d’Història de Catalunya, càrrec que va ocupar fins al 2008, quan fou substituït per Agustí Alcoberro i Pericay. Entre gener i novembre de 2009 fou rector de la Universitat Catalana d’Estiu.

El 2008 va rebre la Creu de Sant Jordi. Actualment és vicepresident de la Societat Catalana d’Estudis Històrics, filial de l’Institut d’Estudis Catalans, i president de l’Equip Rector de la Universitat Catalana d’Estiu.

Després d’haver donat suport a les consultes sobiranistes, a principis de setembre de 2010 es donà de baixa del PSC, justificant aquest decisió per l’estancament de la via autonomista i la necessitat d’iniciar un procés cap a la independència.

El dia 19 de setembre de 2010, dóna suport a Artur Mas com a candidat a les eleccions del mes de novembre. Al 2012, fou nombrat director del Centre d’Història Contemporània de Catalunya.

Actualment, és tertulià del programa esportiu La porteria, de BTV.





