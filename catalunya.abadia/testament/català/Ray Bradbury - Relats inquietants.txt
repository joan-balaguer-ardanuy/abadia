«La sabana», «El visitant», «La bruixa d’abril» i «La sirena de boira» són quatre inquietants relats situats en quatre ambients molt diferents: una cambra de jocs, Mart, un petit poble d’Illinois i un far.

Ciència-ficció i fantasia d’un dels grans autors de ciència-ficció del segle XX, autor de Farenheit 451 i Les cròniques marcianes.





Ray Bradbury





Relats inquietants




ePUB v2.0

Raticulina 27.11.13





Títol original: The Veldt, The Other Foot, The April Witch, The Fog Horn

Ray Bradbury, 1952

Traducció: Martí Mas, 1996

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





LA SABANA





1


—George, m’agradaria que donessis una ullada a la cambra dels nens.

—Què li passa?

—No ho sé.

—I doncs?

—Només vull que li donis una ullada, això és tot. O fes venir un psicòleg perquè se la miri.

—Què n’ha de fer, un psicòleg, d’una cambra de jugar?

—Saps molt bé què n’ha de fer —la seva dona es va aturar al mig de la cuina i es va mirar el forn, que en aquell moment estava enfeinat fent sopar per a quatre, tot cantussejant.

—Només és que la cambra és diferent de com era abans.

—Molt bé, anem a veure-ho.

Van travessar el vestíbul de la casa insonoritzada i plena de comoditats, que els havia costat trenta mil dòlars d’instal·lar. Una casa que feia la bugada i el menjar, que els bressolava perquè s’adormissin, que tocava música i cantava, i que era tan bona amb ells. Un sensor ocult va notar la proximitat de la parella i va connectar el llum de la cambra de jugar quan hi van ser a uns tres metres. De manera semblant, darrere seu, als passadissos, els llums s’encenien i s’apagaven a mesura que ells els deixaven enrere, de manera suau i automàtica.

—Vejam —va dir en George Hadley.

Eren sobre el terra de palla de la cambra de jugar. La cambra feia dotze metres d’ample per dotze de llargada i nou metres d’alçària. Els havia costat tant com la meitat de la resta de la casa. «Però tot és poc per als nostres fills», havia dit en George.

La cambra estava en silenci. Era buida com una clariana a la selva sota la calor del migdia. Les parets eren llises i bidimensionals. Llavors, mentre en George i la Lydia Hadley s’estaven al mig de la cambra, les parets van començar a vibrar i van fer l’efecte d’allunyar-se en una distància cristal·lina; aviat va aparèixer una sabana africana en tres dimensions, en totes direccions i a tot color, reproduint fins a l’última pedreta i l’últim bri d’herba seca. Damunt seu, el sostre es va convertir en un cel intens, amb un sol daurat i calent.

En George Hadley va començar a notar la suor al front.

—Marxem del sol —va dir—. Això és una mica massa real. Però no hi trobo res d’estrany.

—Espera un moment, ja ho veuràs —va dir la seva dona.

En aquell moment uns odorants ocults començaven a emetre una brisa aromatitzada cap a la parella, que era al mig de la tòrrida sabana: l’olor càlida d’herba seca de la vegetació, l’olor fresca i verda del bassal d’aigua que quedava amagat, la intensa fortor dels animals, l’olor de la pols, com pebre vermell escampat en l’aire càlid. I després, els sons: el retruny del galop llunyà d’un antílop sobre l’herba, el batement d’ales dels voltors. Una ombra va travessar el cel i va vacil·lar uns instants sobre el rostre suat d’en George Hadley, que mirava cap amunt.

—Males bèsties —va sentir que deia la seva dona.

—Voltors.

—Mira, allà baix hi ha els lleons. Van cap al bassal d’aigua. Acaben de menjar —va dir la Lydia—. Vés a saber què.

—Algun animal —en George Hadley va alçar la mà per protegir-se els ulls mig aclucats del sol ardent—. Una zebra, o potser una cria de girafa.

—N’estàs segur? —la veu de la seva dona sonava especialment tensa.

—No; és una mica massa tard per estar-ne segur —va dir ell, divertit—. L’únic que puc distingir són els ossos pelats i els voltors que baixen a aprofitar el que n’ha quedat.

—Has sentit el xiscle?

—No.

—Si ha estat ara mateix!

—Em sap greu, no l’he sentit.

Els lleons s’aproximaven. I, un cop més, en George Hadley es va sentir ple d’admiració pel geni de la mecànica que havia concebut aquella cambra. Un miracle d’eficiència per un preu ridícul. N’hi hauria d’haver una a totes les cases. Bé, de vegades t’espantaven amb la seva precisió tan estricta, et donaven algun esglai, algun sobresalt, però gairebé sempre divertien a tothom, no solament als fills, sinó també a tu mateix, quan et venia de gust una ràpida excursió a una terra estranya, un canvi ràpid de paisatge. Bé, doncs aquí ho tenia!

I aquí tenia també els lleons, a menys de cinc metres, tan reals, tan sorprenentment i colpidorament reals que gairebé notaves el tacte del pèl aspre a la mà, i la boca se t’omplia amb l’olor de tapisseria vella de la pell escalfada pel sol, i aquell groc t’omplia els ulls com el groc d’un exquisit tapís francès; el groc dels lleons i de l’herba a l’estiu, el so enrogallat dels pulmons que respiraven en el silenci del migdia i l’olor de carn que desprenien les boques que respiraven fatigosament, tot degotant.

Els lleons es van quedar mirant en George i la Lydia Hadley amb uns terribles ulls d’un verd grogós.

—Compte! —va cridar la Lydia.

Els lleons van començar a córrer cap a ells.

La Lydia va girar-se d’un bot i es va posar a córrer. Instintivament, en George es va llançar darrere d’ella. Fora, al passadís, després d’haver tancat la porta d’una revolada, ell es va posar a riure mentre ella plorava. Tots dos estaven decebuts per la reacció de l’altre.

—George!

—Lydia! La meva Lydieta!

—De poc que no ens atrapen!

—Parets, Lydia, recorda-ho; no són res més que parets de vidre. És clar que semblen reals, ho he de reconèixer, és com tenir l’Àfrica a la sala d’estar, però tot plegat només és una pel·lícula de color, multidimensional i d’acció especial, i una cinta mental, situades darrere les parets de vidre. Només són elements odorants i sònics, Lydia. Té, el meu mocador.

—Tinc por —la Lydia se li va atansar i va agafar-se-li mentre continuava plorant—. Ho has vist? Ho has notat? És massa real.

—Vinga, Lydia…

—Has de dir a la Wendy i a en Peter que no llegeixin res més sobre l’Àfrica.

—Sí, dona…, sí, sí —la va consolar amb uns copets.

—M’ho promets?

—És clar.

—I has de tancar amb clau la cambra durant uns dies, fins que se’m calmin els nervis.

—Ja saps com és de difícil, en Peter, amb això. Recordes l’enrabiada que va agafar quan el vaig castigar ara fa un mes i li vaig tancar la cambra de jugar només unes hores? I la Wendy també. Gairebé viuen per a la cambra.

—S’ha de tancar, no hi ha res més a discutir.

—D’acord —no gaire convençut, en George va tancar la gran porta—. Has estat treballant massa. Necessites descansar.

—No ho sé… no ho sé —va dir ella, tot mocant-se asseguda en una cadira que immediatament va començar a gronxar-la i consolaria—. Potser no tinc prou coses per fer. Potser és que tinc massa temps lliure i penso massa. Què em dius de desconnectar tota la casa i anar-nos-en de vacances?

—Vols dir que em vols fer els ous ferrats tu mateixa?

—Sí —va assentir ella.

—I cosir-me els mitjons?

—Sí —va fer un moviment de cap enèrgic, amb els ulls plorosos.

—I fregar la casa?

—Sí, sí… oh, sí!

—Però em pensava que havíem comprat aquesta casa precisament per no haver de fer res!

—Per això mateix. Em sento com si jo no fos d’aquí. La casa fa de muller, de mare i de mainadera. Puc competir amb una sabana africana? Puc banyar i rentar els nens tan ràpidament o amb l’eficàcia amb què ho fa el bany automàtic? No, no puc fer-ho. I aquesta sensació no solament la tinc jo. Tu també estàs diferent. Darrerament estàs terriblement nerviós.

—Deu ser perquè fumo massa.

—A més, tu també fas cara de no saber què fer en aquesta casa. Cada matí fumes una mica més, i beus una mica més cada tarda, i necessites una mica més de sedant cada nit. Comences a sentir-te innecessari.

—De veritat? —l’home es va quedar aturat i va intentar notar què sentia interiorment.

—Escolta, George —la Lydia va mirar darrere d’ell, cap a la porta de la cambra de jugar—, els lleons no poden sortir d’allà dins, oi que no?

Ell va mirar cap a la porta i va veure que trontollava com si algú l’envestís des de l’altra banda.

—És clar que no —va dir.





2


A l’hora de sopar van menjar sols, perquè la Wendy i en Peter eren en una fira d’atraccions a la ciutat i havien televisat a casa per dir que tornarien tard i que comencessin a menjar.

En George Hadley, pensarós, s’estava assegut mirant com la taula del menjador treia plats de menjar calent del seu interior mecànic.

—Ens hem oblidat del quètxup —va dir.

—Ho sento —va dir una veueta des de l’interior de la taula, i el quetxup va aparèixer.

«Pel que fa a la cambra de jocs», va pensar en George Hadley, «als nens no els faria cap mal, no poder-hi entrar una temporada. Els excessos mai no són bons». I estava ben clar que els nens havien passat massa temps a l’Àfrica. Aquell sol…, encara se’l notava al coll, com si la calor l’engrapés. I els lleons. I l’olor de sang. Era sorprenent com la cambra copsava les emanacions telepàtiques de la ment dels nens i creava vida per acomplir tots els seus desitjós. Els nens pensaven en lleons, i sortien lleons. Els nens pensaven en zebres, i sortien zebres. Sol…, sol. Girafes…, girafes. Mort…, i mort.

Aquella idea perdurava. Mastegava, sense notar-ne el gust, la carn que la taula els havia preparat. Pensaments de mort. Eren massa joves, la Wendy i en Peter, per pensar en la mort. O potser no, no ets mai massa jove, de fet. Abans de saber què és la mort ja la desitjaves als altres. Quan tenies dos anys, disparaves a la gent amb pistoles de joguina.

Però això, la càlida i ampla sabana africana, la mort horrible als ullals d’un lleó… I repetit una vegada i una altra.

—On vas?

No va respondre a la Lydia. Capficat, deixava que els llums s’anessin encenent suaument davant seu i extingint-se al seu darrere mentre es dirigia amb pas lleuger cap a la porta de la cambra de jugar. Hi va acostar l’orella i va sentir el rugit llunyà d’un lleó.

Va fer girar la clau i va obrir la porta. Just abans d’entrar a la cambra, va sentir un xiscle llunyà, i després un altre rugit dels lleons, que es va extingir ràpidament.

Va entrar a l’Àfrica. Quantes vegades, l’any anterior, havia obert aquella porta i havia trobat el País de les Meravelles, Alícia, la tortuga Mock, o Aladí i la seva llanterna màgica, o Jack Cap de Carbassa, del país d’Oz, o una vaca saltant sobre una lluna d’aspecte tan real… en fi, totes les meravelloses deformacions d’un món de fantasia. Quantes vegades havia vist Pegàs volant en el cel del sostre, o veritables castells de focs multicolors, i quantes vegades havia sentit veus angelicals que cantaven! Però ara, aquella Àfrica càlida i seca, aquell forn amb la mort sota la calor… Potser la Lydia tenia raó. Potser necessitaven descansar uns dies d’aquella fantasia que s’estava tornant una mica massa real per a uns nens de deu anys. Estava molt bé exercitar la ment amb la gimnàstica de la fantasia, però, i quan l’activa ment d’un nen quedava fixada en un únic patró…? Li semblava que, a una certa distància, durant el darrer mes, havia sentit lleons que rugien i n’havia notat la forta olor, que s’escolava fins a la porta del seu despatx. Però, ocupat com estava, no hi havia parat atenció.

En George Hadley estava tot sol sobre el mar d’herba africà. Els lleons van aixecar la vista del seu aliment i el van mirar. L’única cosa que desmereixia la il·lusió era la porta oberta a través de la qual podia veure la seva dona més enllà del passadís a les fosques, com una imatge emmarcada, distreta, sopant.

—Marxeu! —va dir als lleons.

No van marxar.

Coneixia amb exactitud el principi del funcionament de la cambra. Tu emeties un pensament, i apareixia el que pensaves.

—Que aparegui Aladí i la llàntia meravellosa —va dir fent petar els dits.

La sabana no es va bellugar, i els lleons, tampoc.

—Vinga, cambra! Vull l’Aladí! —va exclamar.

No va passar res. Els lleons, en les seves pells torrades, van remugar.

—Aladí!

Se’n va tornar cap a sopar.

—Aquesta estúpida cambra està espatllada —va dir—. No vol respondre.

—O bé…

—O bé, què?

—O bé és que no pot respondre —va dir la Lydia—. Perquè els nens han pensat en l’Àfrica i els lleons i animals morts tants dies que la cambra ha quedat fixada en aquesta rutina.

—Podria ser.

—O potser en Peter l’ha manipulada perquè quedés així.

—Manipular-la?

—Potser ha obert la maquinària i ha tocat alguna cosa.

—En Peter no sap com va la maquinària.

—És un noi llest, per tenir deu anys. Té un coeficient intel·lectual…

—Tot i això…

—Hola, mare. Hola, pare.

Els Hadley es van girar. La Wendy i en Peter eren a la porta principal, amb les galtes com caramels de menta i els ulls com àgates blaves i brillants. La roba els feia olor d’ozó, del viatge amb helicòpter.

—Arribeu just a temps de sopar —van dir els pares.

—Ens hem atipat de gelat de maduixa i d’entrepans de salsitxa —van dir els nens, agafats per la mà—. Però seurem i mirarem.

—Sí, veniu i parleu-nos de la cambra de jugar —va dir en George Hadley.

Els dos germans se’l van mirar perplexos i després es van mirar l’un a l’altre.

—La cambra de jugar?

—Sobre l’Àfrica, i tot plegat —va dir el pare amb falsa jovialitat.

—No t’entenc —va fer en Peter.

—La vostra mare i jo fa un moment anàvem per l’Àfrica, de safari; com en Tom Swift i el seu Lleó Elèctric —va dir en George Hadley.

—A la cambra de jugar no hi ha res de l’Àfrica —va replicar, simplement, en Peter.

—Au, vinga, Peter. Ja ho sabem.

—No recordo res de l’Àfrica —va dir en Peter. Després es va tombar cap a la Wendy—. I tu?

—No.

—Vés corrents a veure-ho i vine a dir-nos-ho.

Ella va obeir.

—Wendy, torna! —va dir en George Hadley, però la nena ja se n’havia anat. Els llums de la casa la van seguir com un eixam de cuques de llum. Massa tard, en George va recordar que s’havia oblidat de tancar la porta de la cambra després de la seva última inspecció.

—La Wendy ho anirà a veure i vindrà a explicar-nos què hi ha —va dir en Peter.

—No cal que m’ho digui, a mi. Ja ho he vist.

—Estic segur que estàs equivocat, pare.

—No, no ho estic, Peter. Vine amb mi.

Però la Wendy ja havia tornat.

—No és l’Àfrica —va dir, sense alè.

—Ja ho veurem, això —va dir en George Hadley, i tots plegats van travessar el vestíbul i van obrir la porta de la cambra.

Hi havia un bosc frondós, un rierol, una muntanya de color porpra, el cant d’unes veus agudes, i la fada Rima, del llibre de William Henry Hudson, encisadora i misteriosa, que s’amagava entre els arbres. El vol multicolor de les papallones, com rams de flors animats, es confonia amb la seva llarga cabellera. La sabana africana havia desaparegut. Els lleons havien desaparegut. Només hi havia la Rima, i cantava una cançó tan bonica que feia venir llàgrimes als ulls.

En George Hadley es va mirar l’escena que havia canviat.

—Aneu a dormir —va dir als nens.

Els dos van obrir la boca per dir alguna cosa.

—Ja m’heu sentit —va dir el pare.

Se’n van anar a la cabina d’aire, on un corrent els va xuclar, com si fossin fulles seques, a través d’un tub fins als seus dormitoris.

En George Hadley va travessar la clariana plena de cants i va recollir un objecte que hi havia en un racó prop d’on havien menjat els lleons. Va tornar a poc a poc cap a la seva dona.

—Què és això? —va preguntar ella.

—Una cartera meva vella —va contestar.

La hi va ensenyar. Feia olor d’herba calenta i de lleó. Hi havia gotes de saliva. L’havien mossegada i hi havia taques de sang a tots dos costats.

En George va tancar la porta de la cambra i va girar la clau.

A mitjanit encara estava despert i es va adonar que la seva dona també ho estava.

—Creus que la Wendy ho ha canviat? —va dir ella, finalment, en la foscor de la cambra.

—Sí.

—Ha convertit la sabana en un bosc, i hi ha posat la Rima en comptes dels lleons?

—Sí.

—I per què?

—No ho sé. Però la cambra quedarà tancada fins que ho esbrini.

—Com hi ha anat a parar, la teva cartera?

—Jo no en sé res —va dir ell—. De l’únic que estic segur és que començo a penedir-me d’haver comprat aquesta cambra per als nens. Si els nens són neuròtics, una cambra com aquesta…

—En teoria, els havia d’ajudar a alliberar-se de les seves neurosis d’una manera sana.

—Doncs jo, ara, no ho veig tan clar, això —George Hadley va dirigir la mirada al sostre—. Hem donat als nens tot el que han volgut. És aquesta la nostra recompensa? Ens amaguen coses, ens desobeeixen…

—Qui va ser qui va dir que els nens són com estores i que de tant en tant se’ls ha de sacsejar? Nosaltres mai no els hem aixecat la mà. Són insuportables, reconeguem-ho. Van i vénen com volen; ens tracten com si els fills fóssim nosaltres. Estan malacostumats, i nosaltres, també.

—Fa un parell de mesos que estan una mica estranys, des que no els vam deixar anar a Nova York amb coet.

—No són prou grans per anar-hi sols, ja els ho vaig explicar.

—De tota manera, he notat que des de llavors s’han tornat descaradament freds amb nosaltres.

—Em sembla que faré venir en David McClean demà al matí perquè es miri l’Àfrica.

—Però ara ja no és l’Àfrica, ara és el País dels Palaus Verds, amb la fada.

—Em fa l’efecte que tornarà a ser l’Àfrica abans de demà.

Un moment després, van sentir els xiscles.

Dos xiscles. Dues persones que xisclaven al pis de baix. I aleshores, rugit de lleons.

—La Wendy i en Peter no són als seus dormitoris —va dir la dona.

—No —va dir ell, ajagut al llit, amb el cor que li bategava fort—. Han entrat a la cambra de jugar.

—Aquests crits em són familiars.

—Ah, sí?

—Sí, molt familiars.

I, malgrat que els llits es van esforçar a gronxar-los, els dos adults no van poder dormir una hora més. Una fortor de felins flotava en l’aire de la nit.





3


—Pare —va dir en Peter.

—Sí?

En Peter es mirava les sabates. Ja no mirava mai el seu pare ni la seva mare.

—No deus voler tancar la cambra per sempre, oi?

—Això depèn.

—De què?

—De tu i de la teva germana. Si alterneu una mica els temes i barregeu l’Àfrica amb altres coses… Suècia, potser, o Dinamarca, o la Xina…

—Em pensava que érem lliures de jugar com volguéssim.

—I ho sou, dins uns límits raonables.

—Què hi ha de dolent, en l’Àfrica, pare?

—Ah, així que ara reconeixes que has fet aparèixer l’Àfrica, oi?

—No m’agradaria que tanquessis la cambra —va dir en Peter fredament—. No gens.

—En realitat, estem pensant de desconnectar tota la casa durant un mes. Podríem passar un mes en qualsevol altre lloc; viure una existència sense preocupacions, ajudant-nos els uns als altres.

—Seria horrorós! M’hauria de cordar les sabates jo, en comptes de deixar que ho faci el cordador de sabates? I rentar-me les dents i pentinar-me i banyar-me jo mateix?

—Seria divertit canviar una mica, no et sembla?

—No, seria terrible. No em va agradar gens que t’enduguessis la màquina de pintar el mes passat.

—Ho vaig fer perquè volia que aprenguessis a dibuixar tot sol, fill.

—Jo no vull fer res més que mirar, escoltar i olorar. Què més es pot fer?

—Molt bé, doncs vés a jugar a l’Àfrica.

—Penseu tancar la casa aviat?

—Ho estem rumiant.

—Em sembla que serà millor que no us ho rumieu més, pare.

—No penso consentir que el meu propi fill m’amenaci!

—Molt bé —en Peter se’n va anar tranquil·lament cap a la cambra de jugar.





4


—Arribo puntual? —va dir en David McClean.

—Vols esmorzar? —va preguntar en George Hadley.

—Gràcies, però ja he menjat. Quin és el problema?

—David, tu ets psicòleg.

—Sí, això sembla.

—Bé, llavors mira’t la cambra de jugar dels nens. Fa un any que la vas veure, un dia que vas venir. Hi vas trobar res d’especial aquella vegada?

—No, francament. Hi vaig veure la violència habitual, una tendència cap a una lleugera paranoia aquí o allà, les coses normals en infants que se senten perseguits constantment pels pares. Però tot plegat, no res.

Van travessar el vestíbul.

—Vaig tancar la porta amb clau —va explicar el pare—, i els nens hi han entrat durant la nit. Els he deixat que s’hi quedessin perquè puguin fer aparèixer els escenaris i tu els puguis veure.

Es va sentir un terrible xiscle provinent de la cambra.

—Aquí ho tenim —va dir en George Hadley—. A veure què hi pots fer.

Els dos homes van entrar sense trucar.

Els xiscles s’havien anat apagant. Els lleons menjaven.

—Sortiu fora un moment, nois —va dir en George Hadley—. No, no canvieu la combinació mental. Deixeu les parets com estan. Vinga!

Amb els nens fora, els dos homes es van mirar els lleons, agrupats a una certa distància, que es menjaven de gust el que fos que havien caçat.

—M’agradaria saber què mengen —va dir en George Hadley—. De vegades gairebé ho puc veure. Et sembla que si portés uns prismàtics ben potents…?

En David McClean va riure.

—Difícilment —va dir, i es va anar girant per estudiar les quatre parets—. Quant de temps fa que passa això?

—Una mica més d’un mes.

—Realment no em fa gaire bona impressió.

—Jo vull fets, no impressions.

—Mira, George, un psicòleg no veu mai un fet en tota la seva vida. Només es fixa en impressions, coses imprecises. I ara et dic que això no fa bona cara. Confia en la meva intuïció i el meu instint. Ensumo les coses dolentes. I aquí passa alguna cosa perillosa. El meu consell és que desconnectis aquesta maleïda cambra i que em duguis els nens cada dia durant un any per fer-los un tractament.

—Tan dolent és?

—Temo que sí. Una de les utilitats que tenien originalment aquestes cambres era poder estudiar els escenaris que deixen les ments dels infants a les parets. Estudiar els escenaris que ells creen per ajudar-los a resoldre els seus problemes. Però en aquest cas la cambra s’ha convertit en un instrument per recrear pensaments destructius, en comptes de servir per alliberar-se’n.

—Havies notat alguna cosa així, abans?

—Només vaig notar que tenies els nens exageradament malacostumats. I ara veig que els has decebut. De quina manera?

—No els vaig deixar anar a Nova York.

—Què més?

—Vaig fer treure algunes màquines de casa i fa un mes que els vaig amenaçar de tancar-los la cambra si no feien els deures. La vaig tancar i tot uns dies per demostrar que anava de debò.

—Ja ho tenim!

—Té alguna importància, això?

—La té tota. En el lloc que abans tenien un Pare Noel, ara hi tenen un avar. I els nens prefereixen el Pare Noel. La teva dona i tu heu deixat que aquesta cambra i aquesta casa us prenguessin el lloc en l’afecte dels nens. Aquesta cambra els fa de pare i de mare, i és molt més important en les seves vides que els seus pares de veritat. I ara véns tu i vols tancar-la. No és estrany que aquí hi hagi odi. Es pot notar com si ens caigués al damunt. Mira quin sol. George, has de canviar de vida. Com molts altres, l’has construïda al voltant del benestar material. Si la cuina no funcionés, demà mateix et moriries de gana! No sabries ni trencar un ou. De tota manera, desconnecta-ho tot. Comença de nou. Costarà un cert temps, però convertirem els nens de dolents a bons en un any, ja ho veuràs.

—Però no serà un cop massa dur per als nens, tancar la cambra tan sobtadament, per sempre?

—Només vull que això no vagi més lluny.

Els lleons havien acabat el seu festí sagnant. S’estaven al límit de la clariana mirant-se els dos homes.

—Ara sóc jo qui em sento perseguit —va dir en McClean—. Sortim d’aquí. No m’han fet mai gràcia, aquest coi de cambres. Em fan posar nerviós.

—Els lleons semblen reals, oi? —va dir en George Hadley—. Suposo que no hi ha cap manera que…

—Que què?

—… que puguin esdevenir reals.

—No, que jo sàpiga.

—Algun defecte en la maquinària, una avaria o alguna cosa així?…

—No.

Van anar cap a la porta.

—M’imagino que a la cambra no li agradarà que la desconnectem —va dir el pare.

—A res no li agrada morir. Ni tan sols a una habitació.

—Em pregunto si em deu odiar perquè la vull desconnectar.

—La paranoia flota en l’ambient, avui —va dir en David McClean—. Gairebé li pots seguir el rastre. Ospa! —es va inclinar i va recollir un mocador de coll brut de sang—. És teu?

—No —en George tenia la cara rígida—. És de la Lydia.

Van anar tots dos a la caixa dels fusibles i van accionar l’interruptor que desconnectava la cambra de jugar.

Els dos nens es van posar histèrics. Xisclaven, picaven de peus i llançaven les coses per terra; cridaven, sanglotaven, deien renecs i botaven per sobre els mobles.

—No pots fer-li això a la cambra de jugar, no pots!

—Vinga, nens.

Els nens es van llançar gemegant sobre un sofà.

—George —va dir la Lydia Hadley—, connecta la cambra de jugar, només un moment. Vinga, no siguis tan brusc.

—No.

—No siguis tan cruel!

—Lydia, està desconnectada i així quedarà. I tota aquesta maleïda casa es mor ara i aquí. Com més m’adono de l’embolic en què ens hem ficat, més malalt em poso. Ens hem estat contemplant els nostres melics automàtics i electrònics durant massa temps. Déu meu, com necessitem una alenada d’aire pur!

I va anar per tota la casa desconnectant els rellotges amb veu, la cuina, l’enllustrador de sabates, el cordador de botons, el bany, les escombres de fregar, les màquines de fer massatges i tots els aparells que va trobar.

La casa semblava que fos plena de cossos morts. Feia l’efecte d’un cementiri mecànic. Tot en silenci. Ja no hi havia cap màquina amb l’energia a punt de funcionar esperant el toc d’un botó.

—No els ho deixeu fer! —gemegava en Peter mirant al sostre, com si parlés a la casa, a la cambra de jugar—. No deixeu que el pare ho mati tot! —Es va girar cap al seu pare—. T’odio!

—Els insults no et serviran de res.

—M’agradaria que fossis mort!

—Tots ho hem estat, durant molt de temps. Però ara començarem a viure de veritat. En comptes de deixar que ens manipulin i ens facin massatges, ara viurem de veritat.

La Wendy encara plorava i en Peter s’hi va afegir.

—Un moment, només un moment, només un altre moment a la cambra! —gemegaven.

—Vinga, George —va dir la dona—, no els pot fer cap mal.

—Molt bé…, molt bé. Però han de callar. Un minut, recordeu-ho, i després s’ha acabat per sempre!

—Pare, pare, pare! —van dir els nens, somrient i amb les galtes plenes de llàgrimes.

—I després ens n’anirem de vacances. En David McClean tornarà d’aquí a mitja hora per ajudar-nos a endur-nos les coses i anar a l’aeroport. Vaig a canviar-me; tu engega la cambra durant un minut, Lydia; només un minut, recorda-ho.

I tots tres se’n van anar fent rebombori mentre ell es va deixar aspirar cap al pis de dalt pel tub d’aire i va començar a canviar-se. Al cap d’un minut va aparèixer la Lydia.

—Estaré contenta quan hàgim marxat —va sospirar.

—Els has deixat a la cambra?

—Jo també em volia canviar. Oh, aquella horrorosa Àfrica! No sé pas què li troben.

—Bé, d’aquí a cinc minuts estarem anant cap a Iowa. Senyor, com ens vam anar a ficar en aquesta casa? Què ens va empènyer a comprar un malson com aquest?

—L’orgull, els diners, l’estupidesa.

—Serà millor que anem a baix abans que els nens tornin a quedar captivats per aquelles maleïdes bèsties.

En aquell moment van sentir que els nens els cridaven.

—Pare, mare, veniu de pressa, de pressa!

Van baixar pel tub d’aire i van travessar corrent el vestíbul. Els nens no es veien per enlloc.

—Wendy? Peter?

Van entrar corrents a la cambra de jugar. La sabana era buida, deixant de banda els lleons, que els esperaven, mirant-los.

—Peter? Wendy?

La porta es va tancar de cop.

—Wendy! Peter!

En George Hadley i la seva dona es van girar ràpidament i van tornar corrents cap a la porta.

—Obriu la porta! —va cridar en George Hadley, provant de fer moure el pom—. L’han tancada des de fora! Peter! —en George Hadley va picar fort amb la mà—. Obriu!

Va sentir la veu d’en Peter a fora, contra la porta.

—No deixeu que desconnectin la cambra de jugar i la casa! —deia.

El senyor i la senyora Hadley donaven cops a la porta.

—Au, no sigueu ridículs, nens. Ens n’hem d’anar. El senyor McClean arribarà d’aquí a un moment i…

I llavors van sentir els sorolls.

Els lleons els envoltaven pels tres costats, sobre l’herbei groguenc de la sabana. Se’ls apropaven caminant silenciosament damunt l’herba seca, remugant i fent rugir les goles.

Els lleons.

En George Hadley va mirar la seva dona i tots dos es van girar cap a les bèsties, que s’atansaven lentament, mig ajupides, amb les cues rígides.

En George Hadley i la seva dona van xisclar.

I tot d’una es van adonar per què aquells altres xiscles els havien sonat familiars.





5


—Molt bé, ja sóc aquí —va dir en David McClean davant la porta de la cambra de jugar—. Ah, hola!

Es va mirar els dos nens, que berenaven asseguts al mig de la clariana. Més enllà hi havia el bassal d’aigua i la sabana seca; damunt, el sol cremant. Va començar a suar.

—On són el pare i la mare?

Els nens van aixecar els ulls i van somriure.

—Vindran de seguida.

—Perfecte, perquè hem de marxar aviat.

En la distància, el senyor McClean va veure els lleons que es barallaven amb fúria. Després es van calmar i van posar-se a menjar, en silenci, sota l’ombra dels arbres.

Va mig aclucar els ulls amb la mà al front per veure’ls millor.

Ara els lleons havien acabat de menjar i anaven cap al bassal.

Una ombra es va projectar sobre el rostre acalorat del senyor McClean. Van passar moltes altres ombres. Els voltors davallaven des del cel ardent.

—Una tassa de te? —va preguntar la Wendy enmig del silenci.





EL VISITANT





1


Quan van saber la notícia, van sortir dels restaurants, dels cafès i dels hotels i es van posar a mirar el cel. Aixecaven les mans fosques per damunt dels ulls blancs mirant enlaire, amb la boca ben oberta.

Enmig de la calor del migdia, al llarg de milers de milles, hi havia pobles on la gent fosca mirava cap amunt, dreta damunt la seva ombra.

A la cuina, la Hattie Johnson va tapar la sopa, que bullia, es va eixugar els dits, prims, amb un drap i se’n va anar caminant a poc a poc cap a l’entrada del darrere.

—Vine, mare! Ei, mare, vine, que t’ho perdràs!

—Ei, mare!

Tres nens negres feien saltirons i cridaven al pati, enmig de la pols. De tant en tant miraven neguitosament cap a la casa.

—Ja vinc —va dir la Hattie, i va obrir la porta de vidre—. On l’heu sentida, aquesta història?

—A casa dels Jones, mare. Diuen que ve un coet, el primer en vint anys, i porta un home blanc!

—Què és un home blanc? No n’he vist mai cap.

—Ja ho descobriràs —va fer la Hattie—. Ho descobriràs, ja ho crec que sí.

—Explica’ns com són, mare!

La Hattie va arrufar les celles.

—Ui, d’això ja fa molt de temps. Jo era molt petita.

—Explica’ns com és un home blanc, mare!

La dona va sortir al pati, mirant el cel blau i clar de Mart, amb els núvols prims i els turons marcians, enllà, que es rostien sota la calor.

—Doncs, per començar, tenen les mans blanques —va dir, finalment.

—Les mans blanques! —els nens feien broma i es donaven manotades els uns als altres.

—I tenen els braços blancs.

—Els braços blancs! —van cridar els nens.

—I la cara blanca.

—La cara blanca! De debò?

—Així de blanca, mare? —el més petit es va empolsar la cara, i va dir, tot esternudant—: Així?

—Més blanca encara —va dir ella, seriosa, i va tornar a mirar cap al cel. Als seus ulls hi havia una certa inquietud, com si busqués al cel una tempesta i la preocupés el fet de no veure-la—. Potser serà millor que entreu a dins.

—Au, mare… —se la van mirar amb incredulitat—. Ho hem d’anar a veure, vinga. No passarà res, oi?

—No ho sé. Tinc un pressentiment, això és tot.

—Només volem veure la nau, i potser baixarem corrents fins a l’aeroport a veure aquell home blanc. Com deu ser, eh, mare?

—No ho sé. No ho sé pas —va dir movent el cap, pensarosa.

—Explica’ns més coses dels blancs!

—Molt bé. La gent blanca viu a la Terra, que és d’on tots nosaltres vam venir fa vint anys. Un dia ens en vam anar i vam venir aquí, a Mart; ens hi vam instal·lar, hi vam construir ciutats i aquí estem. Ara som marcians en comptes de terrícoles. I cap home blanc no ha vingut aquí en tot aquest temps. Aquesta és la història.

—Perquè no van venir ells, mare?

—Doncs, just després que nosaltres vinguéssim aquí, la Terra va entrar en una guerra atòmica. Es van llançar bombes els uns als altres; va ser terrible. Es van oblidar de nosaltres. Quan van acabar de lluitar, anys més tard, no els quedava cap coet. Fins fa poc no n’han pogut construir més. De manera que ara vénen aquí, vint anys després, de visita —es va mirar els nens amb una expressió absent i va començar a caminar.

—Espereu-me aquí. Me’n vaig fins a casa de l’Elizabeth Brown. Em prometeu que no us moureu d’aquí?

—A contra cor, però ho prometem.

—Molt bé, doncs —i la Hattie se’n va anar corrents carrer avall.

Va arribar a casa dels Brown a temps de veure’ls com s’entaforaven dins el cotxe familiar.

—Ei, Hattie! Vine amb nosaltres!

—On aneu? —va preguntar ella, panteixant.

—A veure l’home blanc!

—Això mateix —va dir el senyor Brown seriosament. Va assenyalar amb la mà els ocupants del cotxe—. Aquests nens no n’han vist mai cap, i jo gairebé no recordo com són.

—Què penseu fer amb aquest blanc? —va preguntar la Hattie.

—Fer? —van dir tots—. Caram… mirar-lo, res més.

—Segur?

—Quina altra cosa podríem fer?

—No ho sé —va dir la Hattie—. És que em pensava que hi podria haver algun problema.

—Quina mena de problema?

—Ja ho sabeu —va dir la Hattie, desconcertada—. Doncs… que el volguéssiu linxar…

—Linxar-lo? —Tots es van posar a riure. El senyor Brown es va tustar els genolls—. I ara, filla meva, no! Li donarem la mà. Oi que sí, família?

—I tant, i tant!

Un altre cotxe pujava en direcció contrària i la Hattie el va cridar.

—Willie!

—Què hi fas, aquí? On són els nens? —va exclamar tot enfadat el seu marit. Es va mirar els altres amb cara de pomes agres—. Què, aneu com un grapat d’idiotes a veure arribar aquell home?

—L’has endevinada de ple —va dir el senyor Brown, tot somrient i fent que sí amb el cap.

—Bé, doncs porteu les escopetes —va dir en Willie—. Ara mateix vaig a casa a agafar la meva!

—Willie!

—Tu puja al cotxe, Hattie. —Li va obrir la porta amb fermesa i se la va quedar mirant fins que la dona va obeir. Sense dir res més als altres, se’n va anar a tot gas seguint el carrer polsós.

—Willie, no vagis tan ràpid!

—No tan ràpid, eh? Ja ho veurem, això —es mirava el carrer, que lliscava sota el cotxe—. Quin dret tenen de pujar aquí després de tants anys? Per què no ens deixen en pau? Per què no s’estossinen els uns als altres en el seu vell món i ens deixen estar?

—Willie, no sembles gaire cristià parlant així.

—No me’n sento, de cristià —va dir amb fúria, agafant-se al volant—. Em sento dolent. Després de tants anys de fer el que van fer als nostres… Al meu pare i a la meva mare, i al teu pare i a la teva mare… Te’n recordes? Te’n recordes, de com van penjar el meu pare a Knockwood Hill i van matar d’un tret la meva mare? Te’n recordes? O és que tens mala memòria, com els altres?

—Me’n recordo —va dir ella.

—Recordes el doctor Phillips i el senyor Burton, i les seves grans cases? I la cabana atrotinada on la meva mare rentava? I el pare, que després de treballar fins a fer-se vell va tenir com a única recompensa que el pengessin el doctor Phillips i el senyor Burton? Doncs bé —va dir en Willie—, les coses han canviat. Ara veurem a qui aproven lleis en contra, qui linxen, qui ha d’anar a la part de darrere dels tramvies, i qui s’ha d’asseure en un lloc a part als espectacles. Espera i ho veurem.

—Oh, Willie, parlant així provocaràs problemes.

—Tothom hi parla, així. Tothom ha pensat en aquest dia creient que no arribaria mai. Pensaven: «Què passaria si un dia l’home blanc vingués aquí, a Mart?». Però ara el dia ha arribat, i no podem pas fugir.

—No deixareu que la gent blanca visqui aquí?

—És clar que sí —en Willie va somriure, però era un somriure maligne i als ulls hi tenia una mirada de boig—. Poden venir aquí a viure i treballar; oh, i tant! L’únic que han de fer és ser dignes de viure en el seu racó a la ciutat, als barris pobres, i enllustrar-nos les sabates, i aplegar les nostres deixalles i seure sempre a l’última fila de l’amfiteatre. És tot el que demanem. I un cop per setmana en penjarem un o dos. Així de simple.

—No sembles humà, i això no m’agrada gens.

—T’hi hauràs d’acostumar —va dir ell. Va fer frenar el cotxe davant la casa i en va baixar fent un salt—. Vaig a buscar les escopetes i una corda. Ho farem ben fet.

—Oh, Willie! —va protestar ella, i es va quedar asseguda al cotxe mentre ell pujava corrents els graons i tancava de cop la porta principal.

La Hattie el va seguir amb la mirada, a contra cor. L’home es va posar a regirar les golfes, renegant com un boig, fins que va trobar quatre escopetes. La Hattie entreveia la brutal lluïssor del metall enmig de la foscor de les golfes, però a ell no el veia, només el sentia maleir. Finalment, les llargues cames van baixar de les golfes enmig d’un núvol de pols. En Willie va apilar un munt de cartutxos, va bufar les recambres de les escopetes i les va carregar. A la cara hi tenia una expressió severa i dura, marcada per la rancúnia que l’omplia.

—Que ens deixin en pau —continuava remugant, mentre movia les mans sense cap control—. Per què no ens deixen en pau?

—Willie, Willie!

—Tu també… tu també —va llençar a la seva dona la mateixa mirada dura, i la intensitat del seu odi va colpir la Hattie.

De la finestra estant se sentia la xerrameca dels nens.

—Blanc com la llet, ha dit. Blanc com la llet.

—Blanc com aquesta flor, veus?

—Blanc com aquesta pedra, com el guix de la pissarra.

En Willie va sortir precipitadament de la casa.

—Vosaltres, nens, aneu a dins. Us deixaré tancats. No veureu cap home blanc, ni en parlareu, ni fareu res. Vinga, ara mateix.

—Però pare…

Els va fer entrar a empentes i se’n va anar a buscar un pot de pintura i una plantilla. En acabat, va anar al garatge a buscar una corda gruixuda i aspra i hi va fer un nus escorredor, tot mirant molt atentament el cel mentre les mans feien la feina a les palpentes.

Després, corrien carrer avall amb el cotxe, tot deixant núvols de pols darrere seu.

—No corris tant, Willie.

—Ara no és moment d’anar a poc a poc —va respondre ell—. És hora d’afanyar-se, i jo m’afanyo.

Durant tot el trajecte van veure gent que mirava cap al cel o que es ficava de pressa dins els cotxes. Les armes sortien per les finestres d’alguns dels cotxes, com si fossin telescopis per observar com tots els mals del món arribaven a la seva fi.

La Hattie es va fixar en les armes.

—Has parlat amb ells —va dir tot acusant el seu marit.

—Sí, senyora, hi he parlat. Això és just el que he estat fent —va rondinar ell, afirmant amb el cap i mirant furiosament la carretera—. M’he aturat a cada casa i els he dit el que havien de fer: que prenguessin les escopetes, que agafessin pintura, que portessin cordes i que estiguessin a punt. I aquí ens tens a tots, el comitè de benvinguda, per donar-los la clau de la ciutat. Sí, amo!

La Hattie va ajuntar amb força les seves mans fosques i primes per fer fora el terror que començava a dominar-la; va notar que el cotxe feia bots i sotracs entre els altres cotxes.

Va sentir veus que cridaven:

—Ei, Willie, mira!

I va veure mans que alçaven cordes i pistoles. I boques que els somreien quan ells passaven a tota velocitat.

—Ja hi som —va dir en Willie, i va frenar per fer aturar el cotxe enmig de la pols i del silenci. Va obrir la porta amb una bona puntada de peu i va sortir tot carregat d’armes. Avançava per l’esplanada de l’aeroport traginant-les amb dificultat.

—T’ho has pensat bé, Willie?

—Precisament és el que he fet durant vint anys. Tenia setze anys quan vaig marxar de la Terra, i vaig estar content de marxar-ne —va dir ell—. No hi havia res per a mi, ni per a tu ni per a ningú com nosaltres. No m’ha sabut mai greu haver marxat. Aquí hem trobat la pau; aquí hem pogut respirar tranquils per primera vegada. I ara, som-hi.

Va avançar obrint-se pas a través de la multitud fosca que anava a trobar-lo.

—Willie, Willie, què farem ara? —deien.

—Teniu, una escopeta —deia—. Aquí teniu una escopeta. Aquí en teniu una altra —passava entre ells donant violents cops de colze—. Teniu, una pistola. I una escopeta.

La gent estava tan apinyada que semblava un únic cos fosc amb mil braços allargats per agafar les armes.

—Willie, Willie!

La seva muller era al seu costat, silenciosa i amb el cap alt, els llavis arrodonits premuts amb força, i amb una expressió tràgica als seus grans ulls humits.

—Porta la pintura —li va dir ell.

I la Hattie va arrossegar amb dificultat per l’esplanada un pot de pintura groga. En aquell moment també va arribar un tramvia amb un cartell al davant, acabat de pintar, que deia CAP A L’ARRIBADA DE L’HOME BLANC. Anava ple de gent que xerrava i que va travessar corrent el prat, ensopegant i mirant enlaire. Dones amb cistelles de menjar; homes amb barrets de palla i en mànigues de camisa.

El tramvia va quedar buit, amb el motor engegat. En Willie hi va pujar, va posar els pots de pintura a terra, els va obrir, va remenar la pintura, va provar una brotxa, va treure una plantilla i es va enfilar en un seient.

—Ep, vostè! —el revisor se li va atansar per darrere, amb el xerric de la caixa de les monedes—. Què coi fa? Baixi d’aquí!

—Ja ho veu, el que faig. No es posi nerviós.

I en Willie va col·locar la plantilla i va començar a pintar amb la pintura groga. Va anar passant la brotxa fent una P i una E i una R, molt orgullós de la seva feina. I quan va haver acabat, el revisor ho va mirar forçant els ulls i va llegir les paraules lluents, acabades de pintar: PER ALS BLANCS: SECCIÓ DEL DARRERE. Ho va tornar a llegir. PER ALS BLANCS: Va parpellejar. SECCIÓ DEL DARRERE. El revisor va mirar en Willie i va començar a somriure.

—Li va bé? —va preguntar en Willie, tot baixant del tramvia.

—És perfecte, senyor.

La Hattie es mirava el cartell des de fora, amb les mans agafades damunt el pit.

En Willie va tornar cap a la multitud, que ara creixia, perquè anaven arribant més cotxes que s’aturaven grinyolant i més tramvies que giraven xisclant, procedents de la ciutat.

En Willie es va enfilar en una caixa d’embalatge.

—Farem un grup que pintarà tots els tramvies que arribin durant la pròxima hora. Voluntaris?

Tot de mans es van aixecar.

—Endavant!

Hi van anar.

—Que un altre grup s’encarregui de preparar per als blancs les dues últimes files dels cinemes envoltant-les amb cordes.

Més mans.

—Endavant!

Se’n van anar corrents.

En Willie va mirar al seu voltant, suat, esbufegant per l’esforç, orgullós de la seva energia i amb la mà damunt l’espatlla de la seva dona, que era al seu costat mirant a terra amb ulls abatuts.

—I ara… —va dir ell—, ah, i tant! Aprovarem una llei: prohibits els matrimonis interracials!

—Ben dit! —va dir un munt de gent.

—Tots els enllustradors de sabates deixaran de treballar avui mateix.

—Ara mateix! —Alguns enllustradors, de tan excitats que estaven, van llençar a terra els draps que havien portat des de la ciutat.

—Hem d’aprovar una llei sobre el salari mínim, no us sembla?

—És clar!

—Als blancs els pagarem menys de deu centaus l’hora.

—Perfecte!

L’alcalde de la ciutat es va atansar corrents.

—Un moment, Willie Johnson. Baixa d’aquesta caixa!

—Alcalde, no tinc cap intenció de moure’m.

—Estàs organitzant un avalot, Willie Johnson.

—Ja ho sé.

—Aquesta mena de coses són les que no t’agradaven quan eres petit. No ets pas millor que alguns d’aquells homes blancs de qui et queixes!

—Ara som a l’altra banda, alcalde; els papers s’han invertit —va dir en Willie sense ni tan sols mirar cap a l’alcalde, contemplant només les cares que tenia sota seu; n’hi havia de somrients, amb expressió de dubte, de desconcertades, de malfiades que s’allunyaven, temoroses.

—Te’n penediràs —va dir l’alcalde.

—Farem unes eleccions i triarem un altre alcalde —va dir en Willie. I va mirar cap a la ciutat on, a tots els carrers, s’estaven penjant cartells acabats de pintar, que deien: Reservat el dret d’admissió: en qualsevol moment es pot limitar el dret a servir un client.

Va somriure ensenyant les dents i va picar de mans. Senyor, Senyor! I feien aturar els tramvies i hi pintaven seccions blanques al darrere, per suggerir on havien de seure els futurs ocupants. I les sales d’espectacles eren envaïdes per homes que reien per sota el nas tot separant seccions per a blancs amb cordes, mentre les seves dones s’ho miraven astorades i enviaven els nens a casa a plantofades perquè no veiessin aquell terrible espectacle.

—Estem tots a punt? —va cridar en Willie Johnson sostenint a les mans la corda amb el dogal acuradament llaçat.

—Sí —va cridar la meitat de la gent.

L’altra meitat murmurava i es movia com un munt de figures en un malson en què no volien tenir cap participació.

—Ja arriba! —va cridar un vailet.

Com titelles en un sol cordill, els caps de la multitud es van aixecar.

Al cel, a molta altura, un coet volava i deixava una vistosa cua de foc taronja. Va descriure un cercle i va baixar, entre els sospirs de neguit de tothom. Va aterrar i va fer alçar flamarades aquí i allà. Després el foc es va apagar, el coet va romandre un moment quiet, i aleshores, sota la mirada de la silenciosa multitud, una gran porta en un cantó de la nau va fer una mena de xiuxiueig, com si l’aparell exhalés oxigen; la porta va lliscar enrere i en va sortir un home vell.

—Un blanc, un blanc, un blanc… —les paraules s’estenien en la multitud expectant: els nens parlaven a cau d’orella entre ells, xiuxiuejant, tussant-se, i les paraules es propagaven en ones fins on s’acabava la multitud, fins allà on hi havia els tramvies sota el sol, mentre bufava el vent i una olor de pintura sortia de les finestres obertes. El murmuri es va anar apagant fins que es va acabar.

Ningú no es va moure.





2


L’home blanc era alt i estirat, però la seva cara mostrava un gran cansament. Anava sense afaitar i no tenia color als ulls. Eren uns ulls gairebé blancs, gairebé cecs per les coses que havia vist a través dels anys. Era prim com un arbust a l’hivern. Les mans li tremolaven i es va haver de recolzar a la porta de la nau mentre mirava enfora, cap a la multitud.

Va allargar la mà amb un mig somriure, però de seguida la va enretirar.

Ningú no es va moure.

Es va mirar les cares; potser va veure alguna cosa, però no es va fixar en les escopetes i les cordes, i potser va notar l’olor de pintura.

Ningú no li va preguntar res.

Va començar a parlar.

Al principi ho feia molt a poc a poc i amb tranquil·litat, esperant que no l’interrompessin; i ningú no el va interrompre. Tenia una veu molt cansada, envellida i feble.

—Tant fa qui sóc jo —va dir—. De totes maneres, per a vosaltres només seria un nom. A més jo tampoc no sé els vostres noms. Això ja vindrà després. —Va fer una pausa, va tancar els ulls un moment i després va continuar—: Fa vint anys que vau marxar de la Terra. Ja fa molt, molt de temps. Han passat tantes coses que aquests vint anys més aviat han semblat vint segles. Després que us n’anéssiu, va arribar la Guerra —va fer que sí amb el cap a poc a poc—. Sí, la Gran Guerra. La Tercera. Va durar molt de temps. Fins a l’any passat. Vam bombardejar totes les ciutats del món. Vam destruir Nova York, Londres, Moscou, París, Xangai, Bombai, Alexandria… Ho vam ensorrar tot. I quan vam acabar amb les grans ciutats, vam anar a les ciutats més petites i les vam cremar i destruir amb bombes atòmiques.

Llavors va començar a anomenar ciutats i llocs i carrers. I mentre els anava anomenant, s’alçava un murmuri entre la multitud que l’escoltava.

—Vam destruir Natchez…

Un murmuri.

—I Columbus, Geòrgia…

Un altre murmuri.

—Vam cremar Nova Orleans…

Un sospir.

—I Atlanta…

Encara un altre.

—I no va quedar res de Greenwater, Alabama.

En Willie Johnson va sacsejar el cap i va obrir la boca. La Hattie va adonar-se del gest i del sentiment que començava a omplir els ulls foscos del seu marit.

—No en va quedar res —va dir el vell, recolzat a la porta de la nau, parlant a poc a poc—. Els camps de cotó van cremar tots.

—Oh! —va fer tothom.

—Vam bombardejar els dipòsits de cotó…

—Oh!

—I les fàbriques, radioactives; tot radioactiu. Totes les carreteres i les granges i el menjar, tot radioactiu. Tot. —Va dir més noms de ciutats i de pobles—: Tampa.

—La meva ciutat —algú va dir en veu baixa.

—Fulton.

—La meva —va dir algú altre.

—Memphis.

—Memphis? Van cremar Memphis? —va fer una veu, plena d’astorament.

—Memphis, devastat.

—I el carrer Quatre, de Memphis?

—Tot —va dir el vell.

Allò els inquietava. Després de vint anys, tot tornava de cop. Les ciutats i els llocs, els arbres i els edificis de totxos, els rètols i les botigues conegudes, tot sortia a la superfície entre la multitud aplegada. Cada nom activava un record, i no hi havia ningú dels presents sense un record d’altres èpoques. Tots tenien prou edat per enyorar el passat, tret dels nens.

—Laredo.

—Recordo Laredo.

—Nova York.

—Jo tenia una botiga a Harlem.

—Harlem, destruït.

Paraules sinistres. Llocs recordats, familiars. L’esforç d’imaginar tots aquells llocs en ruïnes.

En Willie Johnson va murmurar unes paraules:

—Greenwater, Alabama. Allà és on vaig néixer. Encara me’n recordo.

Destruït. Tot destruït. Aquell home ho havia dit.

L’home va continuar:

—De manera que ho vam destruir tot i tot ho vam arruïnar, com a ximples que érem i ximples que som. Vam matar milions de persones. No crec que en quedin més de cinc-centes mil al món, de totes classes i menes. I de totes les ruïnes en vam poder salvar prou metall per construir aquest únic coet, i hem vingut aquí, a Mart, buscant la vostra ajuda.

Va dubtar un moment i va mirar entre les cares per veure què hi podia trobar, però encara estava dubtós.

La Hattie Johnson va notar la tensió del braç del seu marit i va veure com els dits de l’home estrenyien la corda.

—Hem estat uns ximples —va dir el vell calmosament—. Hem esfondrat la Terra i la civilització. No es pot aprofitar cap ciutat: seran radioactives durant un segle. La Terra ja ha passat a la història. La seva era s’ha acabat. Vosaltres teniu coets aquí que, durant vint anys, no heu provat de fer servir per tornar a la Terra. Ara jo he vingut a demanar-vos que els feu servir. Que vingueu a la Terra, prengueu els supervivents i els porteu a Mart. Que ens ajudeu a passar aquest tràngol. Hem estat estúpids. Davant Déu admetem la nostra estupidesa i la nostra maldat. Tots, els xinesos, els indis, els russos, els britànics, els americans. Demanem ser admesos. En el vostre sòl marcià hi ha terra en guaret per a moltíssims segles. Hi ha lloc per a tothom. És una bona terra; he vist els vostres camps des de dalt. Vindrem i els conrearem per a vosaltres. Sí, fins i tot això farem. Ens mereixem fer qualsevol cosa que vulgueu que fem, però no ens tanqueu les portes, no ens abandoneu. Ara ja no podem pas forçar-vos a actuar. Si voleu entraré a la nau, me’n tornaré i aquí s’haurà acabat tot. No us tornarem a molestar. Però si venim aquí treballarem per a vosaltres i farem les coses que vosaltres vau fer per a nosaltres: netejar-vos les cases, fer-vos el menjar, enllustrar-vos les sabates i humiliar-nos als ulls de Déu per tot el que, durant segles, ens hem estat fent i us hem estat fent.

Havia acabat.

Hi va haver un silenci profund. Un silenci que es podia agafar amb la mà; un silenci que queia com la pressió d’una tempesta llunyana damunt la multitud. Els llargs braços penjaven com pèndols foscos sota la llum del sol, i els ulls estaven fits en el vell, que esperava sense moure’s.

En Willie Johnson tenia la corda a les mans. Els del seu voltant el miraven per veure què faria. La seva dona, la Hattie, esperava agafant-li el braç.

Ella volia apoderar-se de l’odi de tots ells, regirar-lo i cercar-hi fins que hi trobés una petita esquerda, i llavors treure’n un palet, una pedra o un maó i després una part de la paret, i, un cop començat, tot l’edifici d’odi podria esfondrar-se i acabar per sempre. En aquell moment ja començava a oscil·lar. Però quina era la pedra clau, i com la podia atènyer? Com podia commoure’ls i aconseguir que, en tots ells, hi comencés alguna cosa que fes desaparèixer l’odi que sentien?

Va mirar en Willie, enmig del gran silenci, i tot d’una va adonar-se que ell era la pedra clau; tot d’una va saber que, si aconseguia calmar-lo, allò que els omplia a tots s’esvaniria.

—Senyor… —va fer una passa endavant. Ni tan sols sabia amb quines paraules havia de començar. La multitud que tenia darrere seu va clavar els ulls a l’esquena d’ella, i ella notava que la miraven—. Senyor… —L’home es va girar cap a ella amb un somriure cansat—. Senyor —va dir ella—, coneix Knockwood Hill, a Greenwater, Alabama?

El vell va girar el cap per parlar amb algú que era dins la nau. Un instant després li van donar un plànol fotogràfic. L’home el va agafar i es va quedar esperant.

—Coneix el gran roure que hi ha al cim del turó, senyor?

El gran roure. L’indret on havien mort a trets el pare d’en Willie, i on després l’havien penjat, i així l’havien trobat: balancejant-se amb el vent del matí.

—Sí.

—Encara hi és? —va preguntar la Hattie.

—No. Ja no hi és —va dir el vell—. Bombardejat. Tot el turó ha desaparegut, i el roure també. Ho veu? —va assenyalar la fotografia.

—Deixi-m’ho veure —va dir en Willie, fent un salt endavant i mirant el mapa.

La Hattie va fer l’ullet a l’home blanc, amb el cor que li martellejava.

—Parli’m de Greenwater —va dir a corre-cuita.

—Què vol saber?

—Sap alguna cosa del doctor Phillips? Encara és viu? —va demanar ella.

Una màquina que hi havia dins el coet va carrisquejar, buscant la informació…

—Va morir a la guerra.

—I el seu fill?

—Mort.

—I la casa on vivien?

—Es va cremar. Com totes les altres cases.

—I aquell altre arbre tan gros que hi havia a Knockwood Hill?

—Tots els arbres… van cremar.

—I aquell també, segur? —va dir en Willie.

—Sí.

El cos d’en Willie es va relaxar una mica.

—I què s’ha fet del senyor Burton i la seva casa?

—No ha quedat cap casa, no ha quedat ningú.

—Coneix el safareig del senyor Johnson, on treballava la meva mare?

Era el lloc on l’havien morta a trets.

—També és destruït. Tot ha desaparegut. Aquí en té les fotografies, miri-ho vostè mateix.

Les imatges eren allà perquè les agafessin i les miressin i hi pensessin. El coet era ple de fotografies i de respostes a totes les preguntes. Qualsevol ciutat, qualsevol edifici, qualsevol lloc.

En Willie encara tenia la corda entre les mans.

Recordava la Terra, la verda Terra i la verda ciutat on havia nascut i crescut, i pensava en aquella ciutat, arrasada, reduïda a unes ruïnes disperses. Tots els esdeveniments importants s’havien evaporat amb la desaparició de la ciutat; totes les coses que suposadament eren dolentes, o que ho eren de manera manifesta, s’havien dispersat; tots els homes malvats ja no hi eren; com tampoc els estables, les ferreries, les botigues d’antiguitats, els cafès, les destilleries de ginebra, els ponts sobre els rius, els arbres on es feien els linxaments, els turons plens d’esbarzers, les carreteres, les vaques, les mimoses, i la seva pròpia casa, juntament amb aquelles mansions amb grans columnes de la vora del riu, aquells dipòsits de cadàvers blancs on dones delicades com papallones nocturnes voletejaven en la llum de la tardor, distants, llunyanes. Aquelles cases on homes freds es gronxaven, amb un got a la mà i l’escopeta recolzada a la barana de les escales del porxo, olorant l’aire de la tardor i reflexionant sobre la mort. Desaparegut, tot desaparegut; desaparegut per no tornar mai més. Ara, amb tota seguretat, tota aquella civilització s’havia esmicolat com el confeti i estava escampada als seus peus. Res, res de res no quedava per odiar. Ni un casquet de bala, ni una corda de cànem, ni un arbre, ni tan sols un turó per odiar. Res, tret d’uns desconeguts dins un coet, gent que els podria enllustrar les sabates i pujar a les plataformes dels tramvies o seure dalt de tot, en un lloc apartat, als cinemes…

—No caldrà que ho feu, això —va dir en Willie Johnson.

La seva dona va mirar-li les mans.

Els dits d’aquelles mans grosses s’obrien.

La corda, alliberada, va caure i es va cargolar sola, a terra.

Tots van córrer pels carrers de la ciutat i van tirar a terra els cartells nous que tant s’havien afanyat a fer, i van tapar amb pintura els rètols grocs que havien acabat de pintar als tramvies, i van treure les cordes que separaven les files als cinemes, van descarregar les armes i van amuntegar les cordes en un lloc apartat.

—Tornarem a començar tots de nou —va dir la Hattie mentre anaven cap a casa amb el cotxe.

—Sí —va dir finalment en Willie—. El Senyor ha volgut que ens salvéssim, uns quants aquí i uns quants allà. I el que passi ara depèn de tots nosaltres. S’ha acabat el temps de ser uns ximples. Hem de ser qualsevol cosa menys uns ximples. Ho he vist clar quan aquest home ha parlat. He entès que ara l’home blanc es troba tan sol com nosaltres hem estat sempre. Ara no té casa, igual com nosaltres no en vam tenir durant tant de temps. Ara tots estem en pau. Podem començar-ho tot de nou, i al mateix nivell.

Va aturar el cotxe i s’hi va quedar assegut, sense moure’s, mentre la Hattie va anar a obrir els nens. Els petits van córrer a veure el seu pare.

—Heu vist l’home blanc? L’heu vist? —cridaven.

—Sí senyor —va dir en Willie, assegut darrere el volant, fregant-se la cara lentament amb els dits—. Em sembla que per primera vegada avui he vist de debò l’home blanc. Realment l’he vist amb claredat.





LA BRUIXA D’ABRIL





1


En l’aire, sobre les valls, sota les estrelles, per damunt d’un riu, un estany, un camí, volava la Cecy. Volava invisible com els aires de la nova primavera, fresca com l’alè dels trèvols que emergeixen dels camps al capvespre. Alçava el vol com coloms, suaus com l’ermini blanc; s’aturava en els arbres i vivia en les flors, i es deixava endur en la pluja de pètals que feia caure la brisa. S’enfilava en una granota de color verd grogós, freda com la menta, a la vora d’un bassal d’aigües lluents. Trotava en un gos de pèl aspre i bordava per sentir l’eco provinent de les parets dels graners llunyans. Vivia en l’herba nova d’abril, en els líquids dolços i cristal·lins que emergien de la terra que feia flaire d’almesc.

«És primavera», va pensar la Cecy. «Aquesta nit seré en totes les coses vivents del món».

Ara vivia en els polits grills vora els camins enquitranats, ara en puntets de rosada sobre una tanca de ferro. Tenia una ment ràpida i adaptable que corria sense ser vista entre els vents d’Illinois en aquell vespre únic de la seva vida en què tot just tenia disset anys.

—Em vull enamorar —va dir.

Ho havia dit a l’hora de sopar. I els seus pares havien fet ulls de sorpresa i s’havien quedat rígids a les cadires.

—Paciència —havia estat el seu consell—. Recorda que ets especial. Tota la nostra família és diferent i especial. No podem barrejar-nos ni casar-nos amb gent vulgar. Si ho féssim, perdríem els nostres poders màgics. No t’agradaria perdre la teva capacitat de «viatjar» amb la màgia, oi que no? Doncs vés amb compte. Vés amb compte!

Però en el seu dormitori, la Cecy es va posar perfum al coll i es va estirar, tremolant intranquil·la, al llit alt i voltat de cortines, mentre una lluna de color de llet s’alçava sobre les terres d’Illinois i feia tornar els rius de color crema i els camins de platí.

—Sí —va sospirar—. Pertanyo a una família peculiar. Dormim de dia i volem de nit, com estels negres enduts pel vent. Si volem, podem dormir entre els talps durant l’hivern, en l’escalfor de la terra. Puc viure en qualsevol cosa: un còdol, una planta de safrà o una mantis religiosa. Puc deixar enrere aquest cos lleig i esprimatxat i enviar la ment cap a llunyanes aventures. Som-hi!

El vent se la va endur d’una remolinada per sobre dels camps i dels prats.

Veia les càlides llums primaverals de les cabanes i de les granges titil·lant amb els colors del capvespre.

—Si jo no em puc enamorar perquè sóc lletja i diferent, llavors m’enamoraré a través d’algú altre —va pensar.

Enmig de la nit primaveral, a l’eixida d’una granja, una noia de no més de dinou anys, de cabells foscos, treia aigua d’un profund pou de pedra. Cantava.

La Cecy va caure, en forma de fulla verda, dins del pou. Es va posar sobre el suau verdet, mirant enlaire a través de la foscor fresca. Tot seguit va esdevenir ràpidament una ameba, bellugadissa i invisible. Després, una gota d’aigua! Finalment, dins una copa gebrada, va notar que l’aixecaven fins als llavis càlids de la noia. Els glops van fer un suau brogit nocturn. La Cecy va mirar enfora des dels ulls de la noia.

Li va entrar al cap, on era tot a les fosques, i va contemplar des dels ulls brillants les mans, que estiraven una corda aspra. Va escoltar, a través de les orelles com petxines, el món d’aquella noia. Va ensumar un univers particular per aquells narius delicats, i notava els batecs d’aquell cor especial. També s’adonava que la llengua es movia amb la cançó.

«Ho sap, ella, que sóc aquí?», va pensar la Cecy.

La noia va tenir un sobresalt. Va mirar cap als prats coberts per la nit.

—Qui hi ha?

Cap resposta.

—Només és el vent —va xiuxiuejar la Cecy.

—Només el vent —la noia es va riure d’ella mateixa, però va tenir una esgarrifança.

Era un bon cos, el cos d’aquella noia. Tenia uns ossos prims d’un preciós ivori, amagats sota un embolcall arrodonit de carn. El cervell, suspès enmig de la foscor, era com una rosa de te, i la boca tenia gust de sidra. Els llavis es recolzaven ferms sobre les dents blanquíssimes i les celles descrivien elegantment un arc sobre el món exterior, i els cabells es movien suaument amb el vent sobre el clatell de color de llet. Els porus s’entreteixien, esquifits, l’un arran de l’altre. El nas apuntava cap a la lluna i semblava que les galtes cremaven com brases. El cos es deixava endur d’un moviment a l’altre amb un delicat vaivé, i semblava que sempre estava cantant per dins. Ser dins aquell cos, dins aquell cap, era com escalfar-se a la vora d’una llar, com viure en el ronc d’un gat endormiscat, com agitar-se en les aigües tèbies d’un rierol que s’escola, de nit, cap al mar.

«M’agrada aquest lloc», va pensar la Cecy.

—Què? —va preguntar la noia, com si hagués sentit una veu.

—Com et dius? —va preguntar la Cecy.

—Ann Leary —la noia va fer una ganyota—. I ara per què he hagut de dir això en veu alta?

—Ann, Ann —va xiuxiuejar la Cecy—. Ann, aviat t’enamoraràs.

Com si fos una resposta a això, es va sentir un bram provinent del camí, seguit d’un gran estrèpit i d’un soroll de rodes sobre la grava. Un home alt conduïa un carro; agafava les regnes amb uns braços colossals i tenia un somriure que il·luminava l’eixida.

—Ann!

—Ets tu, Tom?

—Qui, si no? —el noi va saltar del carro i va lligar les regnes a la tanca.

—No parlo amb tu! —l’Ann es va girar i la galleda que duia a les mans se li va abocar.

—No! —va cridar la Cecy.

L’Ann va quedar immòbil. Va mirar cap als turons i cap a les primeres estrelles primaverals. Es va mirar aquell home anomenat Tom. Finalment, la Cecy va fer que acabés de deixar caure la galleda.

—Mira què has fet!

En Tom hi va anar corrents.

—Mira què m’has… fet fer!

Ell li va eixugar les sabates amb un mocador, tot rient.

—Vés-te’n! —la noia li donava puntades de peu a les mans, però ell va continuar rient, i, contemplant-lo des de milles enllà, la Cecy li va veure la corba del cap, la mida del crani, l’eixamplament del nas, la lluïssor dels ulls, la corpulència de les espatlles i la gran força de les mans fent aquell gest delicat amb el mocador. Guaitant avall des de les golfes secretes d’aquell preciós cap, la Cecy va estirar d’un cop sec un cable amagat i, com un ventríloc, va fer obrir de cop aquella boca.

—Gràcies! —va dir la noia, de sobte.

—Ah, així que ara tens educació? —l’olor de cuir que li feien les mans i l’olor que li impregnava la roba s’enlairava fins al delicat nas de la noia. La Cecy, lluny, molt lluny, més enllà dels prats nocturns i els camps florits, s’agitava al llit com si somiés.

—No, no pas per a tu! —va dir l’Ann.

—Xxit! Sigues amable —va dir la Cecy, i va fer que les mans de l’Ann es moguessin cap al cap d’en Tom. Però abans d’arribar-hi, la noia les va enretirar.

—M’he tornat boja!

—Ja ho crec —en Tom va assentir amb el cap, somrient però desconcertat—. Així que m’anaves a tocar?

—No ho sé. Oh, vés-te’n! —les galtes li cremaven com brases de carbó rosades.

—Per què no marxes? Jo no t’ho impedeixo —en Tom es va alçar—. Has canviat d’idea? Vindràs al ball amb mi aquesta nit? És especial. Després et diré per què.

—No —va dir l’Ann.

—Sí! —va cridar la Cecy—. No he ballat mai. Vull ballar. No he dut mai un vestit llarg, dels que fan fru-fru quan et mous. Això, vull. Vull ballar tota la nit. No he sabut mai què se sent dins una dona, ballant; el pare i la mare mai no m’ho permetrien. Gossos, gats, llagostes, fulles, totes les altres coses les he conegudes alguna vegada, però mai una dona a la primavera, mai en una nit com aquesta. Au, si us plau, hi hem d’anar, a aquest ball!

Va estirar aquests pensaments com els dits d’una mà dins un guant nou.

—Sí —va dir l’Ann Leary—. Hi aniré. No sé per què, però aniré al ball amb tu aquesta nit, Tom.

—Ara, cap a dins, de pressa! —va cridar la Cecy—. T’has d’empolainar, dir-ho als teus pares, preparar el vestit, planxar-lo…

—Mare —va dir l’Ann—, he canviat d’idea!





2


El carro se’n va anar amb els cavalls al galop i les cambres de la granja es van omplir de moviment; l’aigua per al bany bullia, l’estufa de carbó escalfava una planxa per planxar el vestit i la mare anava amb presses d’una banda a l’altra amb una filera d’agulles per als cabells a la boca.

—Què t’ha agafat? No t’agrada pas, en Tom!

—És veritat. —L’Ann es va aturar enmig de tot aquell tràfec.

«Però és primavera!», va pensar la Cecy.

—És primavera —va dir l’Ann.

«I fa una nit magnífica per ballar», va pensar la Cecy.

—… per ballar —va murmurar l’Ann Leary.

Després es va posar a la banyera, i l’escuma li va cobrir les espatlles blanques i li va formar petits nius de sabó sota els braços, i movia amb les mans la carn tèbia dels seus pits mentre la Cecy li movia la boca, la feia somriure i mantenia totes les accions en marxa. Calia que no hi hagués cap pausa, cap vacil·lació, o tota la pantomima podia anar-se’n en orris! L’Ann Leary no havia de deixar de fer coses en cap moment: renta aquí, ensabona allí, i ara, fora! Eixuga’t amb una tovallola! Ara, perfum i pólvores!

—Ep! —l’Ann es va veure al mirall, tota blanca i rosada com lliris i clavells, i es va sorprendre—. Qui ets, aquesta nit?

—Sóc una noia de disset anys —la Cecy la va mirar amb els seus ulls violetes—. No em pots veure. Saps que sóc aquí?

L’Ann Leary va fer que no amb el cap.

—He llogat el meu cos a una bruixa d’abril, segur.

—Calent, calent… —va riure la Cecy—. Ara, a vestir-te!

El plaer de sentir una roba delicada damunt la pell. I després, el crit que venia de fora.

—Ann, en Tom és aquí!

—Digueu-li que s’esperi —i tot d’un plegat, l’Ann es va asseure—. Digueu-li que no hi aniré, al ball.

—Què? —va fer la mare, des de la porta.

La Cecy va tornar a concentrar-se immediatament. Hi havia hagut un relaxament fatal, un moment fatal en què havia deixat estar el cos de l’Ann; tan sols un instant. Havia sentit el so llunyà dels cascs del cavall i el pas del carro que travessava les terres il·luminades per la lluna primaveral. Durant un instant va pensar: «Aniré a trobar en Tom i em posaré en el seu cap per veure què se sent en un home de vint-i-dos anys en una nit com aquesta». De manera que havia començat a travessar ràpidament un camp de bruc, però ara, com un ocell que torna a una gàbia, va tornar volant a xiuxiuejar i a donar cops aquí i allà al cap de l’Ann Leary.

«Ann!».

—Digueu-li que se’n vagi!

«Ann!», la Cecy es va instal·lar i va escampar els seus pensaments.

Però ara a l’Ann se li havia deslligat la llengua.

—No, no, l’odio!

«No l’hauria d’haver deixat, ni tan sols un moment».

La Cecy va abocar el seu pensament a les mans de la noia, al cor, al cap, suaument, suaument…

«Aixeca’t», va pensar.

L’Ann es va aixecar.

«Posa’t l’abric!».

L’Ann es va posar l’abric.

«Ara, camina!».

«No!», va pensar l’Ann Leary.

«Camina!».

—Ann —va dir la seva mare—, no facis esperar més en Tom. Surt ara mateix i no facis ximpleries. Què t’ha agafat?

—No res, mare. Bona nit. Tornarem tard.

L’Ann i la Cecy van córrer juntes en la nit primaveral.





3


Una sala plena de colomins que ballaven suaument i estarrufaven les plomes que arrossegaven calmosament, una sala plena de paons, una sala plena d’ulls i de llums amb els colors de l’arc de Sant Martí. I, al mig, fent voltes i més voltes, l’Ann Leary ballava.

—Oh, és una nit meravellosa! —va dir la Cecy.

—És una nit meravellosa! —va dir l’Ann.

—Estàs estranya —va dir en Tom.

La música els feia giravoltar en la penombra, en rius de melodies; flotaven, es gronxaven, s’enfonsaven, emergien a agafar aire, boquejaven, s’agafaven l’un a l’altre com persones a punt d’ofegar-se i tornaven a voltar com un ventilador, parlant en veu baixa i sospirant mentre sonava Beautiful Ohio.

La Cecy cantussejava. L’Ann va separar els llavis i la música va emergir.

—Sí, estic estranya —va dir la Cecy.

—No ets la mateixa —va dir en Tom.

—No, no pas aquesta nit.

—No ets l’Ann Leary que conec.

—No, no ho sóc —va xiuxiuejar la Cecy, milles i milles enllà—. No ho sóc gens —van dir els llavis forçats a moure’s.

—Tinc una sensació d’allò més curiosa —va dir en Tom.

—Sobre què?

—Sobre tu —la va tornar a agafar per continuar ballant i observava la cara encesa de la noia, buscant-hi algun indici—. Són els teus ulls —va dir—. No puc entendre què hi ha.

—Em veus? —va preguntar la Cecy.

—Una part de tu és aquí, Ann, i una altra no hi és. —En Tom la feia girar suaument, amb una expressió d’inquietud a la cara.

—Sí.

—Per què has vingut amb mi?

—Jo no volia venir —va dir l’Ann.

—I doncs, per què?

—Alguna cosa m’ho ha fet fer.

—Quina cosa?

—No ho sé —la veu de l’Ann sonava lleugerament histèrica.

—Au, au, silenci, xxxit! —va xiuxiuejar la Cecy—. Calma, així. Gira, gira.

Parlaven en veu baixa i murmuraven, s’alçaven i es deixaven caure en la foscor de la sala enmig de la música que els feia moure’s i girar.

—Però el cas és que has vingut al ball —va dir en Tom.

—Sí.

—Vine —la va fer seguir tot ballant amb pas lleuger cap a una sortida, la va dur caminant calmosament cap a fora i van deixar enrere la sala, la música i la gent.

Van pujar al carro i hi van seure plegats.

—Ann —va dir ell, agafant-li les mans, tot tremolant—. Ann…

Però la manera com va pronunciar-lo era com si no fos el seu nom. Va continuar mirant-la als ulls, que tornaven a estar oberts, en la seva cara pàl·lida.

—Jo t’estimava, ja ho saps —va dir-li.

—Sí.

—Però tu no has tingut mai gaire clar el que vols i jo no volia patir.

—És que som molt joves —va dir l’Ann.

—No, el que vull dir és que em sap greu —va dir la Cecy.

—Què vol dir, això?

En Tom li va deixar anar les mans i va quedar rígid.

Feia una nit càlida. L’olor de la terra els embolcallava, i els arbres frescos respiraven amb les fulles l’una arran de l’altra, que s’agitaven i feien una remor suau.

—No ho sé —va dir l’Ann.

—Però jo sí que ho sé! —va dir la Cecy—. Ets alt i ets l’home més ben plantat de tot el món. Aquesta és una nit fantàstica; és una nit que recordaré sempre, perquè he estat amb tu —va empènyer la mà de la noia, estranya i freda, cap a la desconfiada mà d’ell i la hi va deixar una estona, prement-la amb força.

—Però aquesta nit —va dir en Tom, parpellejant—, canvies a cada moment. Un minut, d’una manera; el següent, d’una altra. Et volia dur al ball aquesta nit per recordar els vells temps. No pretenia res quan t’ho he demanat per primer cop. I després, quan érem al pou, he notat que alguna cosa havia canviat, canviat de debò, en tu. Eres diferent. En tu hi havia alguna cosa nova i tendra, alguna cosa… —va intentar de trobar una paraula—. No ho sé, no sé com dir-ho. La manera com em miraves. Alguna cosa en la teva veu. Sé que torno a estar enamorat de tu.

—No —va dir la Cecy—. De mi; és de mi.

—I em fa por tornar a estar enamorat de tu —va dir—. Em tornaràs a fer mal.

—Potser sí —va dir l’Ann.

«No, no, jo l’estimaré amb tot el meu cor!», va pensar la Cecy. «Ann, digues-li-ho, digues-li-ho per mi. Digues que l’estimaràs amb tot el cor».

L’Ann no va dir res.

En Tom se li va atansar a poc a poc i va alçar la mà per agafar-li la barbeta.

—Deixo el poble. M’ha sortit una feina a cent milles d’aquí. Em trobaràs a faltar?

—Sí —van dir l’Ann i la Cecy.

—Et puc fer un petó de comiat, doncs?

—Sí —va dir la Cecy abans que ningú més pogués dir res.

En Tom va posar els llavis sobre aquella boca estranya i la va besar, tremolant.

L’Ann continuava asseguda, com una estàtua blanca.

—Ann! —va dir la Cecy—. Mou els braços, abraça’l!

Estava asseguda com una nina de fusta sota la claror de la lluna.

Ell va tornar a besar-la als llavis.

—T’estimo —va murmurar la Cecy—. Sóc aquí, és a mi que vas veure en els seus ulls, sóc jo, i t’estimo, encara que ella no ho faci.

En Tom es va apartar i semblava un home que hagués corregut una llarga distància. Va seure al costat d’ella.

—No sé què passa. Per un moment…

—Sí? —va preguntar la Cecy.

—Per un moment, m’ha semblat… —es va cobrir els ulls amb les mans—. Tant se val. Et porto a casa?

—Sí, si us plau —va dir l’Ann Leary.

En Tom va fer un crit al cavall, va fer espetegar les regnes amb poques ganes i va fer avançar el carro. Van cavalcar acompanyats pels cruiximents, els retrucs i el vaivé del carro il·luminat per la lluna enmig de la nit primaveral encara primerenca. Tot just eren les onze, amb els prats lluents i els dolços camps de trèvols que lliscaven pel seu costat.

I la Cecy, mirant els camps i els prats, va pensar que valia la pena donar qualsevol cosa per ser sempre amb ell a partir d’aquella nit. I va tornar a sentir la veu llunyana dels seus pares: «Vés amb compte. No t’agradaria perdre els teus poders màgics, oi?… No et pots casar amb un simple mortal! Vés amb compte. No ho pots fer».

«Sí, sí», va pensar la Cecy, «fins i tot això deixaria, ara mateix, si ell em prengués. Llavors ja no necessitaria anar a córrer món durant les nits de primavera, ja no necessitaria viure en ocells, gossos, gats i guineus, només necessitaria estar amb ell. Només ell. Només ell».

El camí lliscava sota els seus peus, murmurant.

—Tom —va dir finalment l’Ann.

—Què? —el noi mirava fredament el camí, el cavall, els arbres, el cel, les estrelles.

—Si algun dia, en els pròxims anys, passes per Mellin Town, a poques milles d’aquí, em podries fer un favor?

—Potser.

—Podries anar a veure una amiga meva? —l’Ann Leary va parlar vacil·lant, a batzegades.

—Per què?

—Som molt amigues. Li he parlat de tu. Et donaré la seva adreça. Un moment.

Quan el carro es va aturar davant la granja, la noia va treure un llapis i un paper de la bosseta de mà i hi va escriure sota la claror de la lluna, recolzant el paper sobre el genoll.

—Aquí ho tens. Es llegeix bé?

Ell es va mirar el paper i va fer que sí amb el cap, desconcertat.

—Cecy Elliott, Willow Street, 12, Mellin Town, Illinois —va llegir.

—L’aniràs a veure algun dia? —va preguntar l’Ann.

—Algun dia —va dir ell.

—M’ho promets?

—Què té a veure això amb nosaltres? —va cridar ell, enfurismat—. Què n’he de fer jo, de noms i de papers? —va fer una bola arrugant amb força el paper i se la va entaforar dins l’abric.

—Au, si us plau, promet-m’ho! —va implorar la Cecy.

—… promet-m’ho… —va dir l’Ann.

—Molt bé, molt bé, i ara deixa’m estar! —va cridar ell.

«Estic cansada», va pensar la Cecy. «No em puc quedar més. Em noto dèbil. Només tinc poder per estar-me unes hores voltant i viatjant així, de nit. Però abans de marxar…».

—… abans de marxar —va dir l’Ann.

Va besar en Tom als llavis.

—Sóc jo que et faig un petó —va dir la Cecy.

En Tom es va apartar de la noia i se la va mirar de fit a fit. No va dir res, però la cara se li va començar a relaxar a poc a poc, molt a poc a poc, i les arrugues es van fondre, la boca va deixar la seva rigidesa per tornar-se suau, i va tornar a mirar intensament la cara il·luminada per la lluna que tenia al davant.

Després la va ajudar a baixar del carro i, sense donar-li la bona nit, se’n va anar ràpidament camí enllà.

La Cecy se n’havia d’anar.

L’Ann Leary, cridant, com alliberada del seu presidi, va travessar corrents el camí, il·luminat per la lluna, que duia a casa seva i va tancar la porta de cop darrere seu.

La Cecy es va quedar allà una estona. Amb els ulls d’un grill va veure el món en aquella nit de primavera. Amb els ulls d’una granota va seure un moment, sola, a la vora d’un bassal. Amb els ulls d’un ocell nocturn va veure des de dalt d’un om encisat per la lluna com s’apagaven les llums de dues granges: una, allà mateix; l’altra, a unes quantes milles de distància. Va pensar en ella i en la seva família, i en el seu estrany poder, i en el fet que ningú de la família no podria casar-se mai amb cap de les persones d’aquell vast món que s’estenia més enllà dels turons.

—Tom? —la seva ment debilitada va volar en un ocell nocturn sota els arbres i per damunt de camps atapeïts de mostassa silvestre—. Tens el paper encara, Tom? Vindràs algun dia, algun any, alguna vegada, a veure’m? Em coneixeràs, aleshores? Em miraràs la cara i llavors recordaràs on em vas veure l’última vegada i sabràs que m’estimes com jo t’estimo, amb tot el cor i per sempre?

Es va aturar en l’aire fresc de la nit, un milió de milles lluny dels pobles i de la gent, sobre granges i continents i rius i turons.

—Tom? —va dir suaument.

En Tom estava adormit. La nit era ben entrada; tenia una mica de roba penjada en una cadira i una altra de plegada amb cura als peus del llit. I en una mà, quieta i recolzada sobre el coixí blanc, prop del cap, hi havia un trosset de paper escrit. Molt a poc a poc, una fracció de centímetre cada cop, els dits es van anar tancant i van prémer el paper amb força. I ell no es va moure, ni va notar que, amb molt de compte, una merla picava, molt suaument, els vidres de la finestra per on es veia la lluna, i llavors, després de moure les ales, es va aturar i va marxar volant cap a l’est, sobre la terra adormida.





LA SIRENA DE BOIRA





1


Allà fora, enmig de l’aigua freda, lluny de terra ferma, esperàvem cada nit l’arribada de la boira, fins que arribava; greixàvem la maquinària metàl·lica i enceníem el llum de boira del capdamunt de la torre de pedra. Sentint-nos com dos ocells en el cel gris, en McDunn i jo enviàvem la llum enllà, vermella, després blanca, després vermella una altra vegada, perquè la veiessin els vaixells solitaris. I, per si no veien la llum, sempre ens quedava la veu, el gran gemec profund de la sirena de boira que s’estremia a través dels tels de boirina, que espantava les gavines com baralles de cartes dispersades arreu i feia que les onades s’aixequessin altes i escumoses.

—És una vida solitària, però ara ja hi estàs acostumat, oi? —va preguntar en McDunn.

—Sí —vaig dir—. Ets un bon conversador, gràcies a Déu.

—Bé, demà et toca a tu d’anar a terra —va dir, somrient— a ballar amb les noies i beure ginebra.

—En què penses, McDunn, quan et deixo aquí tot sol?

—En els misteris del mar.

En McDunn va encendre la pipa. Era un quart de vuit d’un fred vespre de novembre; l’estufa era encesa, el llum emetia la seva cua cap a mil direccions i la sirena de boira barbotejava en la gran gargamella de la torre. No hi havia cap poble en els dos-cents quilòmetres de costa que teníem al davant; tan sols una carretera que arribava solitària travessant terra erma fins al mar, per on circulaven pocs cotxes. Aquella extensió de terra estava separada de la nostra roca per tres quilòmetres d’aigua freda, i algun vaixell.

—Els misteris del mar… —va dir en McDunn, tot seriós—. Has sentit parlar de la tempesta de neu més endimoniada de tot l’oceà? El mar giravoltava i s’inflava en mil formes i colors diferents; no n’hi havia dos d’iguals. Tot això del mar és molt estrany. Una nit, fa uns anys, jo era aquí tot sol i tots els peixos del mar van pujar a la superfície. Alguna cosa els va fer nedar fins a la badia i quedar-s’hi, tot tremolant i mirant enlaire cap a la llum de la torre, que es tornava vermella, blanca, vermella, blanca; els il·luminava de tal manera que jo podia veure els seus ulls curiosos. Vaig quedar glaçat. Es van estar allà fora bellugant-se com una gran cua de paó fins a mitjanit. Llavors, sense fer el més petit soroll, se’n van anar, lliscant; tota la munió que hi havia se’n va anar. Vaig pensar que potser havien vingut de tot arreu, travessant milles i milles d’oceà, per adorar alguna cosa. Molt estrany. Però imagina quin efecte els deu fer la torre, que s’alça més de vint metres per damunt de l’aigua, la llum divina que en surt pampalluguejant i la veu de monstre que se sent. Aquells peixos no van tornar més, però no et sembla que per un moment devien creure que eren en presència d’un déu?

Vaig tenir una esgarrifança. Vaig mirar cap al llarg prat gris del mar que s’estenia enllà fins al no-res, cap enlloc.

—El mar és ple —en McDunn fumava la pipa tot inquiet, parpellejant. Havia estat nerviós tot el dia i no havia dit per què—. Amb totes les nostres màquines i allò que anomenen submarins, passaran deu mil segles abans que trepitgem el fons veritable de les terres submergides i els regnes fantàstics d’allà baix, i coneguem realment el terror que s’hi amaga. Pensa-hi, allà al fons encara és l’any 300 000 abans de Crist. Mentre nosaltres hem desfilat arreu amb trompetes, escapçant caps i països, ells han estat vivint al fons gèlid de les aigües, a dotze milles de profunditat, en un temps tan antic com la cua d’un cometa.

—Sí, és un món ben antic.

—Vine. Tinc una cosa especial que m’he estat reservant per explicar-te.

Vam pujar els vuitanta graons tot parlant, amb calma. A dalt de tot, en McDunn va apagar els llums de la cambra perquè no es reflectissin en els vidres. El gran ull de llum brunzia; girava suaument sobre l’eix greixat. La sirena de boira sonava regularment, un cop cada quinze segons.

—Sona com un animal, no et sembla? —en McDunn va fer que sí amb el cap, responent-se a ell mateix—. Un gran animal solitari que brama a la nit. Assegut aquí, al límit de deu mil milions d’anys, cridant a les profunditats: «Sóc aquí, sóc aquí, sóc aquí». I les profunditats responen, ja ho crec que sí. Encara no fa tres mesos que ets aquí, Johnny, així que serà millor que et previngui. Cap aquesta època de l’any —va dir, estudiant les tenebres i la boira—, una cosa ve a visitar el far.

—La multitud de peixos que m’has dit?

—No, no es tracta d’això. Deixava per més endavant explicar-t’ho perquè podries pensar que sóc ximple. Però aquesta nit és l’última que ho puc deixar de banda, perquè, si tinc ben marcat el calendari des de l’últim any, aquesta nit és quan ve. No entraré en detalls, ho hauràs de veure tu mateix. Tu, simplement, seu aquí. Si vols, demà pots recollir les teves coses, agafar la motora fins a terra, pujar al cotxe que tens aparcat al moll, conduir cap algun poble terra endins i instal·lar-te al costat d’una llar de foc. No et culparé ni et demanaré comptes. Ja ha passat tres vegades, una cada any, i aquesta és l’única vegada que hi ha algú aquí amb mi per verificar-ho. Espera i estigues atent.

Va passar mitja hora amb només unes quantes paraules en veu baixa entre nosaltres. Quan ens vam anar cansant d’esperar, en McDunn va començar a explicar-me algunes de les seves idees. Tenia algunes teories sobre la sirena de boira.

—Un dia, fa molts anys, un home es va aturar a escoltar el so de l’oceà tot caminant per una platja freda i sense sol i va dir: «Necessitem una veu que travessi les aigües i alerti els vaixells; en faré una. Faré una veu com tot el temps i tota la boira que hagi existit; faré una veu que sigui com un llit buit al teu costat durant tota la nit, i com una casa buida quan obres la porta, i com els arbres a la tardor, sense cap fulla. Un so com els ocells que volen cap al sud i criden, un so com el vent de novembre i el mar en una costa freda i abrupta. Faré un so que sigui tan singular que no passi per alt a ningú, que remogui l’ànima de qui l’escolti, que faci semblar les llars més calentes, i ser sota cobert semblarà encara millor a tots els qui l’escoltin en els pobles llunyans. Faré un so i un aparell i ho anomenaran sirena de boira, i tothom qui ho escolti coneixerà la tristor de l’eternitat i la brevetat de la vida».

La sirena del far va sonar.

—Em vaig inventar aquesta història —va dir en McDunn pausadament—, per mirar d’explicar per què aquella cosa continua tornant al far cada any. La sirena de boira el crida, em sembla, i ella ve…

—Però… —vaig dir.

—Xit! —va fer en McDunn—. Mira! —va assenyalar les profunditats amb el cap.

Alguna cosa nedava en direcció cap al far. Era una nit freda, com he dit. Al cim de la torre hi feia fred; la llum anava i venia, i la sirena llençava una vegada i una altra el seu crit a través de la boira atapeïda. La vista no era clara i no abastava lluny, però el mar profund hi era i s’endinsava cap a la terra enmig de la nit, pla i calmat, com una massa grisosa. De primer, lluny, hi va haver una ondulació seguida d’una onada, una bombolla i un xic d’escuma. I llavors, de la freda superfície del mar va sortir un cap, un enorme cap de color fosc, amb uns ulls immensos, i després un coll. Tot seguit… no pas un cos, sinó més i més coll! El cap s’alçava ben bé uns dotze metres per sobre de l’aigua damunt un coll fosc, bonic i esvelt. El cos no va aparèixer fins després; va emergir del fons tot degotant, com una illeta de corall negre amb petxines i crancs. Vaig entreveure una cua. Tot plegat, des del cap fins a la punta de la cua vaig calcular que el monstre feia uns vint-i-cinc o trenta metres.

Vaig dir alguna cosa, però no sé què.

—Calma, noi, calma —va dir en veu baixa en McDunn.

—És impossible! —vaig dir.

—No, Johnny, som nosaltres els impossibles. Aquesta criatura és com sempre, com fa deu milions d’anys. No ha canviat. Som nosaltres i la terra els que hem canviat i ens hem fet impossibles. Nosaltres!

Nedava a poc a poc i amb una gran majestuositat damunt les aigües glaçades, mar enllà. La boira anava i venia, i n’esborrava momentàniament la forma fosca. Un dels ulls del monstre copsava, retenia i tornava la nostra llum immensa, vermella, blanca, vermella, blanca, com un disc penjat a gran altura emetent un missatge en un codi primitiu. Era tan silenciós com la boira que travessava nedant.

—És una mena de dinosaure! —em vaig ajupir agafant-me a la barana de les escales.

—Sí, és d’aquesta espècie.

—Però es van extingir!

—No, només es van anar a amagar a les profunditats. Al fons, al fons de tot, en les profunditats més profundes. Fixa’t quina paraula, Johnny, una paraula de veritat, que diu tant: profunditats. Una paraula com aquesta conté tota la fredor i la foscor i la profunditat del món.

—I ara, què farem?

—Fer? Tenim una feina, no podem pas marxar. A més, estem més segurs aquí que en cap vaixell que intenti d’arribar a terra. Aquella cosa és tan gran com un destructor i gairebé igual de ràpida.

—Però, per què ve precisament cap aquí?

Un moment després vaig tenir la resposta.

La sirena de boira va sonar.

El monstre li va contestar.

Un crit va emergir travessant un milió d’anys d’aigua i de boira. Un crit tan solitari i ple d’angoixa que em va fer estremir el cap i tot el cos. El monstre va cridar cap a la torre. La sirena de boira va sonar. El monstre va tornar a rugir. La sirena de boira va sonar. El monstre va obrir la seva enorme boca dentada i el so que en va sortir va ser el mateix so de la sirena de boira. Solitari, vast i llunyà. El so de la isolació, d’un mar sense vista, d’una nit freda, de solitud. Així era el so.

—I ara —va dir en veu baixa en McDunn—, ja saps per què ve aquí?

Vaig fer que sí amb el cap.

—Durant tot l’any, Johnny, aquest pobre monstre és lluny, mil milles mar enllà, i potser a vint milles de profunditat, esperant el moment; potser té un milió d’anys, aquesta criatura. Imagina-t’ho, esperar un milió d’anys; podries esperar tant de temps, tu? Potser és l’últim de la seva espècie. Tinc la impressió que sí. El cas és que arriben els homes i construeixen aquest far, ara fa cinc anys. I instal·len la sirena de boira i la fan sonar una vegada i una altra. I aquesta sirena arriba fins on t’has enterrat, endormiscat, entre records marins d’un món en què n’hi havia a milers com tu; però ara estàs sol, tot sol en un món que no està fet per a tu, un món on t’has d’amagar… Però el so de la sirena de boira va i ve, va i ve, i et remous en el fons fangós de les profunditats, i obres els ulls com els objectius d’una càmera gegant i comences a moure’t a poc a poc, a poc a poc, perquè tens el pes de l’oceà damunt les espatlles. Però aquella sirena de boira arriba travessant mil milles d’aigua, llunyana i familiar, i el forn que tens a la panxa es comença a carregar, i comences a pujar, lentament, lentament. T’alimentes de grans bocades de bacallà i de peixets, de rius de meduses, i puges a poc a poc durant els mesos de tardor; setembre, quan apareixen les boires; octubre, amb més boira i la sirena que encara et crida, i després, al final de novembre, després d’haver-te empès dia rere dia, pujant uns quants metres cada hora, ets finalment prop de la superfície i continues viu. Has d’anar a poc a poc. Si emergissis tot d’un plegat, explotaries. Així doncs, et calen tres mesos sencers per sortir a la superfície, i després uns quants dies per nedar travessant les fredes aigües fins al far. I ja hi ets, fora, enmig de la nit, Johnny, el monstre més enorme de tota la creació. I aquí tens el far que et crida, amb un coll llarg, com el teu coll, que surt de l’aigua cap enlaire, i un cos com el teu cos, i, el més important, una veu com la teva veu. Ho entens, Johnny, ho entens?

La sirena de boira va sonar.

El monstre li va contestar. Ho vaig veure tot, ho vaig entendre tot: el milió d’anys esperant tot sol que vingués algú que mai no va arribar. El milió d’anys d’isolació al fons del mar, la follia del temps allà baix, mentre els cels es buidaven d’ocells rèptils, les maresmes s’assecaven en les terres continentals, els grans peresosos i els tigres amb dents de sabre veien arribar la seva hora i s’enfonsaven en pous de quitrà, i els homes corrien com formigues blanques pels turons.

La sirena de boira va sonar.

—L’any passat —va dir en McDunn—, aquesta criatura va nedar amunt i avall, fent voltes i voltes i més voltes tota la nit. No es va atansar gaire; estava perplexa, diria jo. Espantada, potser. I una mica enfadada després de venir de tan lluny. Però l’endemà, sorprenentment, la boira es va aixecar, el dia va ser assolellat i fresc, i el cel, blau com el d’una pintura. I el monstre se’n va anar nedant, fugint de l’escalfor i del silenci, i no va tornar. Suposo que hi deu haver estat donant voltes tot l’any, mirant-s’ho de totes bandes, pensant què era el que havia vist i sentit.

El monstre només era a cent metres; ell i la sirena de boira es cridaven l’un a l’altre. Quan les llums hi arribaven, els ulls del monstre eren foc i gel, foc i gel.

—La seva vida és així —va dir en McDunn—. La de qui sempre espera algú que mai no ve. La de qui sempre estima a un altre més del que l’altre l’estima a ell. I al cap d’un temps vol destruir-lo, perquè no li pugui fer més mal.

El monstre s’atansava cada cop més de pressa cap al far.

La sirena de boira va sonar.

—A veure què passa —va dir en McDunn.

Va desconnectar la sirena de boira.

El minut de silenci següent va ser tan intens que podíem sentir el martelleig dels nostres cors en els vidres de la torre i el gir del llum en el mecanisme ben greixat.

El monstre va quedar aturat, com glaçat. Els seus grans ulls com llanternes van parpellejar. Va obrir la boca. Va fer una mena de retruny, com un volcà. Feia anar el cap d’una banda a l’altra, com si busqués els sons que ara s’havien fos enmig de la boira. Va clavar la vista en el far. Va tornar a retrunyir. Llavors els ulls li van agafar color de foc. Es va enfadar, va batre l’aigua i es va llançar cap a la torre, amb els ulls plens d’un aïrat turment.

—McDunn! —vaig cridar—. Engega la sirena!

En McDunn va manejar l’interruptor amb poca traça però va aconseguir accionar-lo. Però el monstre va continuar enfadant-se. Vaig entreveure les seves enormes grapes que esgarrapaven la torre; les escates reflectien la llum enmig de les membranes que li unien unes protuberàncies en forma de dits. El grandiós ull que hi havia al cantó dret d’aquell cap angoixat lluïa davant meu com una caldera en què jo podria anar a parar, xisclant. La torre es va estremir. La sirena cridava, el monstre cridava. Havia aferrat la torre i en va trinxar els vidres, que es van esmicolar damunt nostre.

En McDunn em va agafar el braç.

—Baixem!

La torre es balancejava, trontollava i va començar a cedir. La sirena i el monstre rugien. Atabalats, vam ensopegar i de poc que no rodolem escales avall.

—Afanya’t!

Vam arribar a baix quan la torre començava a cedir damunt nostre. Ens vam entaforar, ajupits, al recambró de pedra que hi havia sota les escales. La pluja de rocs ens va fer sentir mil espetecs; la sirena es va aturar bruscament. El monstre va tornar a colpejar la torre. La torre es va esfondrar. En McDunn i jo continuàvem de genolls, agafats fortament, mentre el nostre món explotava.

Després, tot es va acabar, i ja no hi havia res més que la foscor de la nit i els espetecs de les onades que trencaven contra les pedres escampades.

Hi havia aquell so i un altre.

—Escolta —va dir en McDunn sense fer soroll—. Escolta.

Vam esperar un moment. I llavors vaig començar a sentir-ho. Primer una gran aspiració d’aire, i després, el lament, el desconcert, la solitud del gran monstre, inclinat damunt nostre; ens cobria de tal manera que la fortor nauseabunda del seu cos omplia l’aire tot i el gruix de la paret de pedra que ens separava d’ell. El monstre panteixava i cridava. La torre ja havia desaparegut. La llum ja no hi era. Allò que l’havia cridat des d’una distància de milions d’anys ja no hi era. I el monstre obria la boca i llançava uns sons terribles. Els sons d’una sirena de boira, una vegada i una altra. I els vaixells, mar enllà, no trobarien la llum, no veurien res, però sentirien el so de la sirena i pensarien: «Aquí el tenim, el so solitari, la sirena de la Badia Solitària. Tot va bé. Ja hem vorejat el cap».

I d’aquesta manera va continuar la resta d’aquella nit.





2


El sol escalfava, lluent i groc, l’endemà a la tarda, quan ens van venir a treure de sota les pedres.

—S’ha esfondrat, això és tot —va dir en McDunn seriosament—. Vam notar que les ones colpejaven amb fúria i el far es va ensorrar —va dir, pessigant-me el braç.

No es veia res d’estrany. L’oceà estava calmat i el cel era blau. Només hi havia una forta pudor d’algues, que provenia de la matèria verda que cobria les pedres ensorrades de la torre i les roques de l’illa. Pertot brunzien les mosques. L’oceà arribava buit a la platja.

L’any següent van construir un altre far, però llavors jo ja tenia una feina al poble, una muller i una caseta càlida i acollidora que lluïa amb llum groga les nits de tardor, amb la porta tancada i una xemeneia fumejant. Pel que fa a en McDunn, ell era l’encarregat del nou far, que havia estat construït, segons les seves indicacions, de formigó reforçat amb acer. «Per si de cas», havia dit.

El nou far va estar enllestit el novembre.

El vaig anar a veure un vespre, tot sol; vaig aparcar el cotxe i vaig mirar enllà de les aigües grises tot escoltant la nova sirena, que sonava una, dues, tres, quatre vegades per minut.

El monstre?

No va tornar mai.

—Se n’ha anat —va dir en McDunn—. Se n’ha tornat a les profunditats. Ha après que en aquest món res no es pot estimar excessivament. Se n’ha anat a les profunditats més profundes a esperar un altre milió d’anys. Ah, pobra criatura! Esperant i esperant allà baix, mentre l’home va i ve en aquest petit planeta miserable. Esperant i esperant.

Em vaig asseure al cotxe; escoltava. No distingia el far ni la llum de la Badia Solitària. Només sentia la sirena, la sirena, la sirena. Sonava com el crit del monstre.

Jo, era allà, assegut, i desitjava trobar alguna cosa per dir.





RAY BRADBURY (Waukegan, Illinois, 22 d’agost de 1920 - Los Angeles, Califòrnia, 5 de juny de 2012) fou un novel·lista, contista, dramaturg, guionista i poeta estatunidenc.

Bradbury es graduà a la Universitat de Los Angeles el 1938. Tot i que la seva educació formal acabà aquí, es convertí en un «estudiant de la vida», venent diaris a les cantonades dels carrers de Los Angeles del 1938 al 1942, passant les nits a la biblioteca pública i els dies a la impremta. Es convertí en escriptor a temps complet el 1943, i contribuí en nombroses històries curtes per a diaris abans de fer-ne una col·lecció, «Dark Carnival», el 1947.

La seva reputació com a escriptor de coratge i visió s’establí amb la publicació del conjunt de relats Les cròniques marcianes el 1950, que descriu els primers intents de la Terra de conquerir i colonitzar Mart, i les conseqüències inesperades. L’any següent publicà el recull L’home il·lustrat, i el 1953, la novel·la Fahrenheit 451, la que molts consideren l’obra mestra de Bradbury, una mordaç acusació a la censura realitzada en un món futur en què la paraula escrita està prohibida.

En total, Bradbury va publicar més de trenta llibres, prop de sis-centes històries curtes i nombrosos poemes, assaigs, i peces de teatre. Les seves històries curtes van aparèixer en més de mil currículums d’antologies de «lectura recomanada» en escoles.





