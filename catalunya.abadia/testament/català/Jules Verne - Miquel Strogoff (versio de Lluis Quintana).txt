Miquel Strogoff explica les aventures i desventures d’un correu del tsar anomenat Miquel Strogoff, el qual, en plena invasió tàrtara, ha de travessar Sibèria i superar tota mena d’obstacles per acomplir una important missió secreta. Strogoff surt de Moscou per iniciar l’arriscat viatge que l’ha de dur fins a Irkutsk. Té l’ordre d’entregar una carta al governador, que és germà del tsar, i avisar-lo que la ciutat corre perill. Però un traïdor, Ivan Ogareff, intentarà impedir que arribi a la seva destinació.





Jules Verne





Miquel Strogoff


Viatges extraordinaris - 14



ePUB v0.9

Reynus 6.12.21





Títol original: Michel Strogoff

Jules Verne, 1876

Traducció: Lluís Quintana, 2020

Disseny de coberta: Dani Obradó

Adaptació a la Lectura Fàcil: Eugènia Salvador

Il·lustracions: Josep Rodés

Aquesta obra segueix les directrius internacionals de l’IFLA (International Federation of Libraries Associations and Institutions) per a materials de Lectura Fàcil dirigits a alumnes amb dificultats de comprensió lectora. Té l’aprovació de l’Associació Lectura Fàcil (Barcelona).

Edició digital: Reynus (v0.9)

ePUBCat base r1.3





PRESENTACIÓ


Miquel Strogoff és un correu del tsar,

l’emperador de Rússia.

La seva missió consisteix a portar missatges secrets del tsar arreu de l’immens Imperi rus.

En plena invasió tàrtara,

Strogoff ha de travessar Sibèria

per arribar a la ciutat d’Irkutsk,

on s’ha refugiat el Gran Duc, el germà del tsar,

i avisar-lo dels plans d’Ivan Ogareff,

un traïdor rus que lluita al costat dels tàrtars.

És un viatge ple d’obstacles,

que Strogoff aconsegueix superar

gràcies al seu valor i a l’ajuda de Nàdia.

L. Q.





1. Una festa al Palau Nou




L’Imperi rus ocupava tot l’est d’Europa

i el nord d’Àsia, l’anomenada Sibèria.

A Moscou, la capital imperial,

el tsar feia una festa al Palau Nou.

Tothom semblava feliç i despreocupat.

Però, en un racó de la sala de ball,

el tsar i un general del seu exèrcit

parlaven de la invasió dels tàrtars.

—Quines notícies en tenim, general?

—Els tàrtars avancen des de l’Àsia Central

cap a Sibèria, Majestat –va contestar el general Kissoff.

—Han travessat el riu Obi? –va preguntar el tsar.

—No, Majestat.

—I què sabem d’Ivan Ogareff?

—Després que l’expulsessin de l’exèrcit,



es va ajuntar amb els nostres enemics, els tàrtars

–va contestar el general.

—Informeu-me del que passi cada hora.

I no ho digueu a ningú més.

—A les vostres ordres, Majestat.

El general Kissoff se’n va anar,

i el tsar va tornar al ball com si no passés res,

dissimulant la seva preocupació.

Durant molt de temps,

els tàrtars havien viscut en tribus aïllades,

però ara s’havien ajuntat i eren molt poderosos.

El seu exèrcit amenaçava l’Imperi rus.

Semblava que els convidats ignoressin

que aquells guerrers estaven envaint Sibèria.

Però hi havia algú que sabia el que passava…

En un altre racó de la sala de ball,

dos homes miraven la festa amb cara alegre

mentre en veu baixa comentaven les notícies.

L’un era francès i es deia Alcide Jolivet.

L’altre, Harry Blount, era anglès.

Tots dos eren periodistes

i treballaven per a diaris diferents.



Per això, quan un sabia alguna notícia

procurava enviar-la al seu diari abans que l’altre.

—Quin ball més encantador! –va dir Jolivet.

—Esplèndid! Jo ja l’he descrit per al meu diari

–va afegir Blount.

—Jo he informat el meu que el tsar sembla preocupat

–va comentar el francès.

—És clar, perquè li acaben de donar males notícies.

Els tàrtars són a prop de l’Obi –va explicar l’anglès.

—Ah, vostè ja sap que estan a punt de creuar-lo?

—Exactament, i ja n’he informat el meu diari.

Suposo que vostè ja ho ha dit al seu.

—I tant!

—Em sembla –va continuar l’anglès–

que aviat ens tornarem a trobar,

però lluny d’aquí.

—Sí, i potser no serà un lloc tan agradable

com aquest palau –va dir Alcide Jolivet.

—No… potser serà un camp de batalla

–va comentar Harry Blount.



En aquell moment, el general Kissoff es va acostar

al tsar i li va comunicar

que els tàrtars havien tallat la línia de telègraf

a partir de Tomsk,

una ciutat de la Sibèria Occidental.

—Així, ara no puc comunicar-me amb el meu germà,

el Gran Duc? –va preguntar el tsar.

—Exactament, Majestat –va afirmar el general.

—Aneu a buscar un correu immediatament,

i porteu-me el millor que trobeu.

Haig de fer arribar un missatge al meu germà.

És un assumpte de vida o mort!

El general va sortir a buscar-lo.

Mentrestant, el tsar va parlar amb el cap de la policia.

—Què sabeu d’Ivan Ogareff? –li va demanar.

—Era un bon oficial de l’exèrcit –va dir el policia–,

fins que un dia es va rebel·lar.

Aleshores el van expulsar i el van enviar a Sibèria.

Al cap d’algun temps, el vau perdonar i va tornar.

—I no sabeu on és ara? –va preguntar el tsar.

—No, no ho sabem, Majestat.

—Doncs jo sí que ho sé!



S’ha ajuntat amb els tàrtars.

Ha aconseguit unir-ne les diverses tribus

i posar-les a les ordres del terrible emir Feofar.

Ara formen un exèrcit molt nombrós,

que està envaint Sibèria

i està a punt d’ocupar Irkutsk, la capital.

La invasió tàrtara s’havia produït quan el Gran Duc,

el germà del tsar, era a Irkutsk,

i s’hi havia hagut de refugiar.

Ell era el responsable de l’expulsió d’Ivan Ogareff

de l’exèrcit rus. I aquest mai no li ho havia perdonat.

Irkutsk era envoltada d’una muralla alta i sòlida.

Per això, a qualsevol exèrcit

li era molt difícil entrar a la ciutat.

Els espies russos havien informat el tsar

que Ivan Ogareff tenia un pla:

en arribar a Irkutsk, hi entraria sol,

fent veure que era un correu,

i intentaria que el Gran Duc confiés en ell.

Llavors despistaria els vigilants de la muralla

de la ciutat i n’obriria una porta

per deixar-hi entrar les tropes tàrtares.

A continuació mataria el Gran Duc

i després, ell, Ivan Ogareff,

es convertiria en governador d’Irkutsk.

Aquesta seria la seva venjança



per haver estat expulsat de l’exèrcit rus.

El cap de la policia, en sentir això, es va inquietar:

—Només hi ha una solució –va dir–.

Enviar un correu amb una carta per al vostre germà,

perquè l’avisi dels plans d’Ogareff.

—Ja l’he enviat a buscar –va contestar el tsar.

—Molt bé, però ha de ser el millor correu de tots,

perquè ha d’arribar a Irkutsk abans que Ogareff.

Ha de ser un correu llest, valent i ràpid.

—Així ho espero!





2. Miquel Strogoff




El general Kissoff va entrar al despatx del tsar

per anunciar-li que havia trobat el correu que volia.

Era un home nascut a Sibèria

i havia treballat en missions molt perilloses.

—Quants anys té? –va preguntar el tsar.

—Trenta, Majestat.

—És un home fort?

—Pot aguantar la fam, la set i el cansament

–va assegurar el general Kissoff.

—I com es diu?

—Miquel Strogoff –va respondre el general.

—Que entri –va ordenar el tsar.

Miquel Strogoff va entrar.

Era un oficial del grup especial de correus del tsar.



El seu pare havia estat caçador,

i li havia ensenyat aquest ofici des de molt jove.

Miquel havia caçat el seu primer ós als catorze anys.

Havia après a trobar el camí enmig de la boira

i sabia guiar-se pels senyals més petits sobre la neu.

Era alt i fort, i semblava no tenir por de res.

El seu aspecte feia impressió.

L’única preocupació de Miquel

era la seva mare, la vella Marfa, que vivia sola

perquè no havia volgut abandonar casa seva,

a Omsk, a la vora del riu Irtix.

L’home, però, encara no sabia que aquella zona

ara era en mans de l’exèrcit tàrtar.

Després d’observar-lo atentament,

el tsar li va donar una carta i li va dir:

—Aquesta carta només la pot llegir el meu germà,

el Gran Duc, refugiat a Irkutsk.

Però hauràs de travessar les tropes tàrtares,

que envolten la ciutat.

—Les travessaré i entregaré la carta al vostre germà.

—És possible que pel camí et trobis amb Ivan Ogareff.

Sabem que s’ha de reunir amb l’emir Feofar.

Has de desconfiar d’ell –el va avisar el tsar.



—En desconfiaré.

—Passaràs per Omsk, on viu la teva mare?

–va preguntar-li.

—Sí. Omsk està en el camí cap a Irkutsk.

—Doncs no la vagis a veure –va ordenar-li el tsar–.

Si hi vas, et podrien reconèixer –li va explicar.

Miquel Strogoff va dubtar una mica,

però va contestar:

—Molt bé. No l’aniré a veure.

—Ara té aquesta carta.

En depèn la salvació de Sibèria! –li va dir el tsar.

—La faré arribar al Gran Duc.

Dit això, Strogoff va saludar i va sortir.

—Em sembla que és l’home adequat

–va comentar el tsar, satisfet.





3. De Moscou a Niznij Novgorod




Miquel Strogoff havia de fer 5.500 quilòmetres.

Per recórrer aquesta distància,

un correu qualsevol tardava quatre o cinc setmanes,

però els més ràpids només necessitaven 18 dies.

A l’hivern era més fàcil:

si bé feia molt fred i hi havia llops,

gràcies als rius glaçats i el terra cobert de neu

els trineus hi lliscaven fàcilment.

Ara, a l’estiu, el viatge era més difícil.

La primera part del trajecte es feia amb tren,

però després calia anar amb vaixell

i, finalment, amb carruatge, a cavall o a peu.

Strogoff sabia que hi havia molts espies tàrtars

i per això es va canviar de nom:

ara es deia Nicolau Korpanoff

i es feia passar per un comerciant d’Irkutsk.

Ningú no havia de saber que era un correu del tsar;



per tant, no podia exigir

que li donessin els cavalls més ràpids,

com feia sempre que portava cartes de palau.

El viatge, doncs, seria més lent que altres vegades.

El 16 de juliol va agafar el tren

que l’havia de dur fins a la ciutat de Niznij Novgorod.

Al vagó, Strogoff feia veure que dormia

mentre escoltava les converses dels altres passatgers,

que comentaven la invasió dels tàrtars.

Un dels viatgers no parava de fer preguntes a tothom.

Els seus companys de vagó li contestaven

de manera molt vaga,

perquè tenien por que fos un espia.

Al final, l’home va apuntar en una llibreta:

«Viatgers molt discrets».

El viatger era Alcide Jolivet, el periodista francès.

Prenia notes per escriure un article

i enviar-lo al seu diari.

En un altre vagó hi havia un altre estranger.

Aquest no parlava, però escoltava molt,

i va apuntar en la seva llibreta:

«Viatgers molt preocupats».

Era Harry Blount, el periodista anglès.

La policia tenia ordres de buscar el traïdor Ivan Ogareff.



Per això, a cada estació pujaven inspectors

que anaven pels vagons

demanant la documentació a tothom.

Però era gairebé impossible trobar-lo

en un país tan gran,

on vivien més de setanta milions de persones,

de races molt diferents.

A més, cadascú vestia a l’estil del seu poble,

de manera que era molt fàcil disfressar-se

i enganyar la policia.

En una de les estacions on el tren es va aturar,

una noia va pujar al vagó de Miquel Strogoff.

Tenia uns 17 anys i era molt bonica. Anava sola.

Pel seu aspecte, es veia que no era rica.

Portava un vestit semblant al de les noies de Letònia,

una de les províncies russes de la costa del mar Bàltic.

De sobte, poc abans d’arribar a l’estació següent,

es va sentir un sotrac molt fort:

el tren havia sortit de la via.

Els viatgers, espantats, van obrir les portes dels vagons.

Tothom volia fugir.

Strogoff no es va moure, i la noia tampoc.

Mostrava una calma que el va deixar admirat.

Al final, tot es va solucionar i el tren va continuar

el viatge fins a Niznij Novgorod.



Abans que els viatgers poguessin baixar, però,

la policia va pujar al tren

i els va demanar la documentació.

Es va mirar amb atenció la de la noia.

—Ets de Riga i vas a Irkutsk?

–li va preguntar l’inspector.

—Sí –va contestar la jove.

L’inspector la va observar una estona,

com si no cregués el que li deia.

—Bé, ja pots baixar –li va dir, finalment.

A Miquel Strogoff, allò li va estranyar.

Aquella noia havia de fer un viatge molt perillós

i anava sola. Volia parlar amb ella,

però la jove ja havia baixat del tren

i havia desaparegut entre els viatgers.





4. Ordres del tsar




A Niznij Novgorod s’acabava el recorregut del tren.

Des d’allà, Strogoff havia d’embarcar-se en un vaixell

que baixava pel riu Volga fins a Kazan,

on el vaixell omplia els dipòsits de combustible

i després continuava fins a trobar el Kama,

un afluent del Volga, que passava per Perm.

Aquesta ciutat era molt a prop dels monts Urals,

que feien de frontera natural

entre la Rússia europea i Sibèria.

Com que no sortia cap vaixell fins l’endemà,

Strogoff va haver de passar la nit a Niznij Novgorod.

Després de sopar, va sortir a passejar.

El correu del tsar coneixia bé la ciutat,

perquè havia fet el mateix viatge altres vegades.

Va caminar força estona,

i va seure en un banc al costat d’un carro cobert.

A dins, s’hi sentien veus.



Mentre era al banc, un home va sortir del carro

i li va preguntar què hi feia allà.

Strogoff no va voler contestar.

Aleshores es va sentir la veu d’una dona

que, de dins el carro, avisava l’home per sopar.

Parlaven en una barreja de llengües siberianes.

Devien pensar que Strogoff no els entendria,

però ell els entenia molt bé.

La dona va treure el cap,

va mirar Miquel Strogoff i va dir a l’home:

—Deixa’l estar. Potser és un espia.

—Tens raó, Sangarra. A més, demà ja serem fora

–va contestar l’home.

—Ah sí? –va preguntar ella, molt sorpresa.

—Sí –va respondre mentre entrava al carro–,

el pare ens obliga a marxar.

Strogoff va pensar que potser eren zíngars

que viatjaven amb un circ.

No va entendre què volia dir

que el pare els fes marxar.

Però aviat va deixar de pensar en aquella parella

i se’n va anar a dormir.

L’endemà es va llevar



i va anar a reservar lloc al vaixell, que es deia Caucas.

Encara faltaven cinc hores per a la sortida

i Strogoff va aprofitar per passejar una mica més.

S’hi celebrava una fira i hi havia molta animació.

Els carrers eren plens de gent que comprava

i venia de tot. També hi havia molts espectacles:

saltimbanquis i acròbates que feien bots,

zíngars que cantaven i dansaven,

actors que feien teatre en escenaris improvisats.

El soroll era impressionant.

Dos viatgers més esperaven la sortida del Caucas.

Un havia pogut sopar i dormir i estava de bon humor.

Era el periodista francès, Alcide Jolivet.

L’altre, anglès, no havia tingut aquesta sort,

i per això estava malhumorat. Era Harry Blount.

Tots dos periodistes es van trobar enmig de la fira,

es van saludar i cadascú va seguir el seu camí.

Strogoff va notar que la gent estava molt nerviosa.

Parlaven de les últimes notícies de la invasió tàrtara.

També va adonar-se que pel carrer no es veien soldats;

potser s’estaven preparant per a alguna batalla.

Aleshores es van sentir crits.

Arribava el cap de la policia,

acompanyat d’uns cosacs



que li obrien pas entre la gent a cops i empentes.

Es va situar al mig de la plaça i va llegir en veu alta:

—El governador de Niznij Novgorod fa saber a tothom

que, per ordre del tsar:

1. Cap ciutadà rus no pot sortir d’aquesta província.

2. Els estrangers d’origen asiàtic han d’abandonar

la província abans de vint-i-quatre hores.





5. Dos germans baixant el Volga




Amb aquesta ordre, el tsar volia:

1. Evitar que Ivan Ogareff, que era rus,

sortís per reunir-se amb l’exèrcit tàrtar.

2. Expulsar tots els espies tàrtars de la província.

N’hi havia molts, sota les disfresses més variades,

que ho observaven i ho escoltaven tot

i informaven Feofar del que feien les tropes russes.

Strogoff podia continuar el seu viatge,

perquè el tsar li havia signat un document

en què l’autoritzava a recórrer tot el país.

Molt poca gent tenia un document com aquell.

Aleshores va recordar

les paraules del zíngar del carro:

«Sí, el pare ens obliga a marxar.»

El pare havia de ser el tsar,

era el tsar qui els expulsava.



Però, com sabia aquell home

que hi hauria aquesta ordre? I si era un espia?

Després va recordar la noia de Riga.

Com que era russa, no podria passar la frontera.

Segur que no portava els documents necessaris

per poder sortir de la província.

No arribaria mai a Irkutsk.

Miquel va pensar que l’havia de protegir.

Aleshores se li va acudir una idea:

«Si vaig sol, tothom es fixarà en mi –es va dir–.

Potser es pensaran que sóc un espia.

Però si vaig acompanyat no seré sospitós.

Haig de trobar aquella noia.»

Strogoff es va posar a buscar-la pertot arreu.

Va anar a la comissaria de policia,

on es concentrava molta gent

que demanava permisos per viatjar.

Però la policia no deixava sortir gairebé ningú.

Miquel es va posar a la cua.

Llavors, mentre s’esperava, va veure la jove.

Estava desesperada

perquè no li deixaven continuar el viatge.

Quan Strogoff va sortir del despatx de l’inspector,

es va acostar a Nàdia i li va dir:



—Germana, ja podem marxar.

La noia el va entendre de seguida.

Miquel havia explicat a la policia

que era la seva germana,

i, com que en els seus documents s’especificava

que els membres de la seva família

podien viatjar amb ell,

la noia també podria sortir de Niznij Novgorod.

A migdia, el Caucas estava preparat per salpar.

La policia controlava els passatgers

que volien pujar a bord.

Quan va ser l’hora, van tocar la campana del vaixell

per anunciar que es posava en marxa.

El viatge fins a Perm era llarg.

Tardarien dos dies i mig a arribar-hi.

El vaixell va començar a navegar pel Volga.

Es creuava amb moltes embarcacions

que portaven mercaderies a Niznij Novgorod.

Miquel Strogoff i la noia eren a coberta

i miraven el paisatge.

Encara no s’havien dit res.

A les ribes del riu hi havia ànecs.

Més enllà, entre els arbres, es veien vaques i porcs.



Al final, la noia li va preguntar:

—Vas a Irkutsk, germà?

—Sí. Els dos fem la mateixa ruta.

—Demà t’explicaré, germà, per què hi he d’anar.

Avui estic massa cansada –va dir ella.

—No cal que m’expliquis res.

T’acompanyaré a la cabina –va fer Strogoff.

Llavors es va adonar que no sabia el nom de la jove

i va dubtar, com si no s’atrevís a preguntar-li-ho.

—Nàdia –es va avançar ella–. Nàdia Fedor.

—Molt bé, Nàdia. Jo em dic Nicolau Korpanoff.

Després d’acompanyar Nàdia a la cabina,

Miquel Strogoff va tornar a coberta

per escoltar què deia la gent sobre la invasió tàrtara.

Aleshores va sentir aquest diàleg:

—Què fa en aquest vaixell, benvolgut col·lega?

Vostè i jo ens vam conèixer a Moscou,

a la festa del tsar, oi?

—És veritat.

—Que em segueix?



—No, i ara! És vostè qui em segueix a mi!

—Bé, no ens barallem. De moment hem d’anar junts.

Més endavant serem rivals.

—Rivals no, enemics.

—Bé, com vulgui. Que potser va a Perm, com jo?

—Sí! Ah, vostè també hi va?

—I després pensa creuar els monts Urals

i passar la frontera de Sibèria per Ekaterinburg?

—Probablement.

—Bé, li proposo ser amics fins que hi arribem.

Després tornarem a ser rivals.

—Deu voler dir enemics.

—D’acord, enemics.

Tots dos personatges es van donar la mà.

Eren Jolivet i Blount, els dos periodistes.

En sentir-los, Strogoff va pensar

que eren dos xerraires indiscrets

i que se n’havia de malfiar.

Va continuar passejant per coberta

i es va dirigir cap a una escala. Ja era de nit.



De sobte va sentir unes veus conegudes.

Eren les de la parella de zíngars del carro

que havia trobat a Niznij Novgorod.

—Es diu que un correu ha sortit de Moscou

–deia la dona.

—Sí, Sangarra. Però ja et dic jo que no arribarà.

O arribarà massa tard.

Aquesta conversa el va deixar molt intranquil

i aquella nit no va poder dormir.





6. Remuntant el Kama




L’endemà, 18 de juliol, el Caucas va arribar a Kazan.

Al moll del riu s’aplegava molta gent

per tenir notícies de la invasió dels tàrtars,

que continuaven avançant. Tothom ho comentava.

El governador de Kazan també havia fet aplicar

l’ordre del tsar, de manera que els russos

no podien sortir de la província i, en canvi,

els d’origen asiàtic no s’hi podien quedar.

Strogoff no va baixar del vaixell.

Des de coberta va veure al moll els dos periodistes,

que anaven en direcció contrària.

Entre els passatgers que es preparaven par baixar

hi havia un grup de zíngars.

Strogoff en va reconèixer dos:

el zíngar del carro de Niznij Novgorod

i la seva acompanyant,

que era una dona jove i atractiva.



Miquel es va adonar

que Sangarra se’l mirava amb molta atenció.

Va tenir por que el reconeguessin i se’n va allunyar.

Al cap d’una estona,

la campana del Caucas va anunciar que anava a salpar.

Strogoff va veure que el periodista anglès

ja havia tornat, però el francès encara no hi era.

Va arribar corrent, quan ja retiraven l’escala del moll,

i, d’un bot, va saltar dins del vaixell.

—Ha anat de poc! Però és que el telègraf

era molt lluny! –va explicar a Harry Blount.

—Ha anat al telègraf? –va preguntar l’anglès, sorprès.

—És clar! Havia de comunicar la notícia a París!

—Quina notícia? –Blount es va alarmar,

perquè temia que el francès sabés més coses que ell.

—Va, seré bo amb vostè i li ho diré:

els tàrtars han arribat al riu Irtix

–va fer Jolivet, satisfet.

L’anglès es va quedar molt preocupat:

no havia comunicat aquesta notícia al seu diari!

Llavors es va asseure, sol i malhumorat,

en un banc de coberta.



Van arribar al lloc on es troben les aigües del Volga

i les del seu afluent Kama.

Després d’haver navegat pel riu principal

durant gairebé 500 quilòmetres,

el vaixell va començar a pujar pel Kama.

Mentrestant, Nàdia havia sortit de la cabina

i s’havia reunit amb Strogoff.

Tots dos contemplaven el paisatge.

La noia callava. Semblava preocupada.

Després de sopar, Nàdia i Miquel es van dirigir

a un lloc solitari de coberta

per poder parlar sense que ningú els sentís.

—Germà, sóc filla d’un exiliat –va explicar la jove–.

El tsar va obligar el meu pare a anar-se’n a Irkutsk.

La meva mare va morir fa poc, a Riga,

i jo vaig a reunir-me amb ell.

—No tens por de viatjar tota sola?

—És el meu deure, germà.

Haig d’anar amb el meu pare.

—I no sabies res de la invasió tàrtara?

—No. Quan vaig marxar de Riga, no en sabia res.

Després li va dir que el seu pare era metge



i que feia dos anys que vivia a Irkutsk.

La seva mare no havia pogut anar amb ell

perquè estava molt malalta.

Nàdia s’havia quedat amb ella per cuidar-la.

Mentrestant, el vaixell seguia remuntant el Kama.

S’havia fet de nit. L’aire era fresc.

La remor de l’aigua es barrejava

amb els udols llunyans dels llops.





7. Amb troica nit i dia




El 19 de juliol, el Caucas va arribar a Perm,

una ciutat situada molt a prop dels monts Urals,

a la frontera entre Europa i Àsia.

Els viatgers que volien continuar el viatge

cap a Sibèria havien de fer-ho per terra.

Strogoff va comprar una troica.

Era un carruatge tirat per tres cavalls

enganxats l’un al costat de l’altre.

Tenia una capota

per protegir els ocupants del sol i de la pluja.

—Germana, hauria volgut trobar

un vehicle més còmode –va dir Miquel.

—No et preocupis.

Estic disposada a arribar-hi caminant, si cal

–va contestar Nàdia.

Cap dels dos no portava gaires coses.

Era millor així, perquè a la troica



només hi havia lloc per a ells i el cotxer,

que guiava els cavalls.

Però quan el cotxer va veure tan poc equipatge

es va queixar, perquè va pensar que eren pobres

i no li podrien pagar prou ni donar-li propina.

Strogoff el va tranquil·litzar:

li pagarien bé i, a més, hi hauria propina.

La troica es va posar en marxa.

Quan els cavalls corrien,

el conductor els deia tot de coses boniques.

Quan anaven lents, però, els insultava.

—Hem d’arribar a Ekaterinburg, no?

–va preguntar Nàdia, preocupada.

—Sí. A partir d’allà ens endinsarem

ja en l’estepa siberiana –va dir Miquel.

—Ja havies fet aquest viatge altres vegades?

—Unes quantes.

—També l’has fet durant l’hivern?

—Sí, tres cops. L’hivern et permet anar més ràpid,

perquè els llacs i els rius estan glaçats

i els trineus hi llisquen sense cap dificultat.

Però el fred és terrible.



He vist els cavalls coberts d’una capa de glaç,

i l’aiguardent de la meva cantimplora

congelat i dur com una pedra.

Molts han mort pel camí.

—Coneixes algú, allà? –va preguntar Nàdia.

—A Omsk hi viu Marfa, la meva mare.

Durant el viatge, de tant en tant s’aturaven a les postes

per canviar de cavalls.

En una de les parades, Strogoff va saber

que un cotxe amb dues persones

feia la mateixa ruta que ells

i que els portava dues hores d’avantatge.

El temps estava canviant.

L’atmosfera es notava carregada d’electricitat

i semblava que estava a punt d’esclatar una tempesta.

Però la nit va passar sense problemes.

Nàdia va poder dormir una mica;

en canvi, Miquel Strogoff no va aclucar els ulls.

Volia vigilar el cotxer,

perquè tenia por que s’adormís.

L’endemà van veure de lluny els monts Urals.

El cel va estar ennuvolat durant tot el dia

i se sentien alguns trons. S’acostava una tempesta.



El més prudent era

no travessar les muntanyes de nit,

però el correu del tsar tenia pressa.

El cotxer el va mirar per saber què havien de fer.

—Seguim endavant –va dir Strogoff–.

Si demà al matí som a Ekaterinburg,

tindràs triple propina.





8. Una tempesta als monts Urals




La serralada dels Urals és una banda estreta

de muntanyes d’uns 3.200 quilòmetres de llarg

que s’estén des l’oceà Àrtic, al nord,

fins al mar Caspi, al sud.

Generalment es podia travessar en una nit.

Però, si es trobaven enmig d’una tempesta,

segur que tardarien més.

Strogoff va preparar la troica:

va subjectar fort les regnes dels cavalls,

va lligar bé la capota i va penjar un fanal a cada costat.

Així, si es creuaven amb un altre vehicle,

els veuria i evitarien una possible topada.

Eren les vuit del vespre. El sol es ponia,

els núvols tapaven el cel i la boira ho anava envaint tot.

Strogoff coneixia bé aquelles muntanyes.

Una tempesta d’estiu podia ser gairebé pitjor

que una nevada.



De moment tot estava tranquil, en silenci.

A les onze de la nit,

els llampecs van començar a il·luminar el cel.

Els trons eren cada cop més freqüents.

—A quina hora arribarem als Urals?

–va preguntar Miquel al conductor.

—A la una, si és que hi podem arribar!

—Que tens por?

—No, però potser ens hem equivocat

i era millor esperar que passés la tempesta

per creuar la serralada.

—Tu segueix i no et preocupis –li va ordenar Strogoff.

De sobte van veure la resplendor d’un llampec,

i tot seguit van sentir un tro terrible.

El vent va fer caure alguns arbres,

que van rodolar muntanya avall fins al camí.

Els cavalls es van aturar, espantats,

i el cotxer va saltar a terra per calmar-los.

Els animals, nerviosos pels trons, estiraven tan fort,

que les regnes estaven a punt de trencar-se.

Strogoff també va baixar

i, amb la seva gran força, va aconseguir dominar-los.



—No podem seguir, el vent se’ns endurà!

–va dir el cotxer.

—Tampoc no ens hi quedarem.

Agafa el cavall de la dreta, covard!

Jo agafaré el de l’esquerra.

Fem-los anar endavant! –va cridar Strogoff.

—Però els cavalls no es volen moure!

–va respondre el cotxer.

—Fes que obeeixin! –va ordenar Strogoff.

Al cap de dues hores van aconseguir

allunyar la troica del lloc més perillós.

En aquell moment,

un llampec va il·luminar la muntanya

i tots tres van veure que una roca enorme

estava a punt de caure damunt seu.

Per sort, Strogoff va fer retrocedir el vehicle.

La roca li va passar pel costat i li va fregar el pit.

L’home va quedar sense respiració durant un moment.

Passat el perill, Miquel i el cotxer van portar

la troica a un lloc més protegit i segur.

Mentrestant, la tempesta es feia més violenta.

La pluja va començar a caure amb força.

Era impossible avançar.



—Esperar és arriscat, però seguir encara ho és més

–va dir Strogoff a Nàdia.

—Esperem, doncs, germà meu.

I no pateixis per mi.

—No és això, no.

Tinc por de comprometre la meva missió

–va confessar Strogoff.

—Una missió! –va murmurar Nàdia.

Aleshores, un llamp seguit d’un tro

va semblar que s’ho enduia tot.





9. Viatgers en perill




—Se senten crits, germà! Escolta! –va dir Nàdia–.

Són viatgers que demanen ajuda!

—Si s’han de refiar de nosaltres…

–va dir el cotxer, movent el cap.

—Per què no? Ells farien el mateix per nosaltres.

Hi aniré a peu, si cal –va dir Strogoff.

—T’hi acompanyo –va dir Nàdia, decidida.

—No, queda’t aquí.

No vull deixar sol el cotxer –va dir-li Strogoff.

Miquel va començar a caminar.

Volia ajudar aquells viatgers,

i també volia saber qui eren.

La pluja havia parat,

però el vent seguia xiulant amb força.

Els viatgers devien ser a prop:

Strogoff no els veia, però els podia sentir.



—Ei, cotxer! Torna cap aquí!

–deia una veu amb accent estranger.

—Mira com són, en aquest país!

–deia una altra veu també estrangera.

—Tractar-me així, a mi! Un ciutadà anglès!

–es queixava la primera veu.

L’altre es va posar a riure.

—Com pot riure en un moment com aquest?

–va exclamar l’anglès.

—Home, és que això a França no passaria mai!

–va dir el francès.

Un llampec va il·luminar l’escena.

Strogoff va veure, a uns quants metres,

dos homes asseguts en un carruatge.

El vehicle semblava encallat en un clot.

De seguida els va reconèixer:

eren els dos periodistes del Caucas!

—Bona nit, senyor. Encantat de conèixer-lo.

Li presento el meu íntim enemic, el senyor Blount

–va dir Alcide Jolivet.

Harry Blount va voler presentar el francès.

Però Strogoff els va interrompre:



—No cal, ja ens coneixem.

Hem viatjat junts pel Volga.

—Ah, molt bé. Senyor…? –va fer Jolivet.

—Nicolau Korpanoff, comerciant d’Irkutsk.

Però, què els ha passat? –va demanar Strogoff.

—Doncs, imagini’s!

La part del davant del carruatge s’ha desenganxat

i el conductor se n’ha anat amb els cavalls

sense adonar-se de res.

Nosaltres ens hem quedat aquí, aturats

–va explicar el francès–.

N’hi ha per riure, no li sembla, senyor Korpanoff?

—I com ens ho farem, ara? –va dir l’anglès.

—Tinc una idea –va dir Strogoff–.

Aquí darrere tinc el meu carruatge amb tres cavalls.

En lligarem un al seu vehicle

i així podran arribar a la seva destinació.

—Senyor, acceptem de tot cor la seva proposta

–va fer Blount.

—I el nostre cotxer? On deu ser?

–va preguntar Jolivet.

—En aquest moment deu arribar a Ekaterinburg.



Quan sigui allà, s’adonarà

que ha perdut la part del darrere

–va explicar-los Strogoff.

—I vostè, on va? –li va demanar el francès.

—Vaig a Omsk –va respondre el correu.

—Nosaltres anem a veure si trobem els tàrtars

i sentim algun tret –va explicar Jolivet.

—Jo no. Sóc massa pacífic i m’espanten les bales.

—Llàstima, doncs, perquè ens haurem de separar aviat.

Però potser encara podrem fer un tros de camí junts

–va suggerir l’anglès.

—Per anar a Omsk, passaré per Ixim

–va dir Strogoff.

—Nosaltres també hi anem.

Sabem que allà hi ha una estació de telègrafs

i volem enviar notícies als nostres diaris.

Així, doncs, podem anar junts fins a Ixim

–va proposar el francès.

Strogoff preferia anar sol,

però, per no semblar diferent de la resta de viatgers,

que prefereixen anar acompanyats,

va acceptar la seva oferta.



—D’acord. Farem aquest camí junts.

I per cert, què saben de la invasió tàrtara?

—Sabem el que deien a Perm.

Els tàrtars baixen per l’Irtix, un afluent de l’Obi,

i aviat arribaran a Omsk. Sembla que Ogareff

ha passat la frontera disfressat –va dir el francès.

—Ah, vostè ja ho sabia? –va preguntar l’anglès.

—Sí, és clar –va contestar Jolivet.

—I també sabia que el traïdor Ogareff

havia passat disfressat de zíngar? –va dir Blount.

—De zíngar! –va exclamar Strogoff,

recordant-se de la parella de zíngars

que havia conegut a Niznij Novgorod

i que havien baixat del Caucas en arribar a Kazan.

Llavors es va sentir un tret.

Strogoff va córrer cap allà d’on venia el soroll,

seguit per tots dos periodistes.

—Ves per on! Diu que té por dels trets

i bé que hi corre quan els sent! –va dir Jolivet.

Van arribar prop de la troica.

No es veia res.

Però de sobte es va sentir un grunyit i un segon tret.



—Un ós! Nàdia, Nàdia! –va cridar Strogoff.

Miquel es va treure un ganivet del cinturó,

mentre un ós enorme sortia d’entre la foscor.

Dos dels cavalls s’havien escapat,

espantats per la tempesta.

El cotxer havia anat a buscar-los

i havia deixat sola Nàdia.

Quan la noia havia vist l’animal,

li havia disparat dos trets que l’havien ferit.

I ara l’ós estava furiós pel dolor.

Strogoff es va posar enmig de l’ós i de Nàdia

i, amb un sol moviment de dalt a baix,

va obrir la panxa de la bèstia i el va matar.

—No t’ha passat res, germana? –li va preguntar.

—No, no res –va contestar la jove.

Mentrestant, Jolivet va anar a calmar

el cavall que quedava. Després va dir a Strogoff:

—Senyor Korpanoff, per ser un comerciant

trobo que té força traça per matar óssos.

Vaja quin parell de germans!

Llavors va tornar el cotxer

amb els dos cavalls que havien fugit.

Els van lligar a la troica



i es van dirigir al segon carruatge.

Allà van lligar-hi el tercer cavall,

i van anar estirant el vehicle fins a treure’l del clot.

Després van continuar el camí.

Van arribar a Ekaterinburg al cap de sis hores.





10. Per sobre de tot, el deure




Ekaterinburg és una ciutat situada

a la part asiàtica de Rússia, és a dir, a Sibèria,

i un important centre industrial.

Quan Strogoff i els seus acompanyants hi van arribar,

hi havia molta més gent que de costum,

perquè molts siberians s’hi havien refugiat

fugint dels invasors tàrtars.

Els dos periodistes no van tenir problemes

per trobar un nou carruatge, una altra troica,

perquè ningú no volia viatjar.

A migdia, les dues troiques sortien d’Ekaterinburg.

Van anar deixant enrere els monts Urals.

S’endinsaven ja en l’estepa siberiana,

una plana immensa, com un desert però amb herba.

L’únic que sobresortia de terra

eren els pals del telègraf.

Els cavalls podien córrer molt més



per aquells camins tan planers.

A cada posta on s’aturaven per canviar de cavalls,

els viatgers dels dos vehicles es retrobaven.

Les aturades per dinar eren curtes,

perquè Strogoff tenia pressa. Així van passar dos dies.

El temps era bo, i la temperatura, suportable.

Tots els pobles per on passaven es veien abandonats.

Per sort, el correu i el telègraf encara funcionaven,

i a les postes hi havia cavalls de recanvi.

Nàdia estava pensativa i gairebé no mirava el paisatge.

Estava preocupada pel seu pare.

No sabia què li podia passar

si els tàrtars entraven a Irkutsk.

Però també pensava que havia tingut molta sort

de trobar Nicolau Korpanoff, és a dir, Miquel Strogoff.

Un germà de veritat no s’hauria portat millor amb ella.

El 23 de juliol, quan s’apropaven a Ixim,

la propera destinació dels dos periodistes,

Strogoff va veure una berlina que anava davant seu.

Va donar ordre als dos conductors d’avançar-la.

Quan la seva troica passava pel costat de la berlina,

es va sentir una veu des de dins que cridava:

—Atureu-vos!

Ni Strogoff ni els periodistes no en van fer cas



i van continuar endavant.

Aleshores va començar una mena de persecució.

Però les dues troiques eren més ràpides

i van deixar enrere l’altre vehicle.

Al vespre van arribar a Ixim, la ciutat

on Jolivet i Blount es volien quedar alguns dies

per telegrafiar als seus diaris.

Les notícies eren cada cop més dolentes.

Els governants havien abandonat la ciutat,

de manera que, si els tàrtars l’atacaven,

podrien conquerir-la sense trobar-hi resistència.

Van tenir sort d’haver anat més ràpids que la berlina:

a la posta d’Ixim només quedaven cavalls

per a una troica.

Els van enganxar al carruatge de Strogoff

i aquest es va acomiadar dels dos periodistes.

—No es queda ni una hora a Ixim? –va fer Jolivet.

—No. Me’n vull anar abans que arribi la berlina

–va contestar Strogoff.

—Té por que li prengui els cavalls?

—No vull tenir problemes –va explicar Miquel.

—Bon viatge, doncs! Potser ens veurem a Omsk



–va afegir Harry Blount.

En aquell moment va arribar a la posta

el passatger de la berlina.

Era un home alt i fort, amb uniforme militar;

portava un fuet a la mà i un sabre al cinturó.

—Necessito cavalls! –va cridar.

—Impossible.

Se’ls ha quedat aquest senyor

–va dir l’amo de la posta, assenyalant Strogoff.

—Que els hi treguin i me’ls donin a mi!

Tinc pressa! –va ordenar el viatger, de mal humor.

—Jo també tinc pressa! –va dir Strogoff.

—Molt bé! Doncs ho decidirà qui guanyi!

–va exclamar el viatger traient el sabre.

Strogoff no s’hi volia barallar perquè,

si quedava ferit o es moria,

no podria lliurar la carta al Gran Duc.

Per això es va quedar amb els braços encreuats.

Aleshores, el viatger, furiós, li va pegar amb el fuet.

Tots es van quedar quiets i callats,

esperant una reacció violenta de Miquel.

Era un home molt fort,



com ho havia demostrat

quan havia matat l’ós que amenaçava Nàdia,

i el podia vèncer fàcilment.

Però Strogoff no es va moure.

El viatger se’l va mirar amb menyspreu

i va ordenar que li donessin els seus cavalls.

Els periodistes no entenien res.

Nàdia va sospitar que Strogoff s’havia deixat pegar

per algun motiu que ella desconeixia.

—Dona’m la mà –va dir la noia, entendrida.

I va eixugar una llàgrima que estava a punt de sortir

dels ulls del seu nou germà.

Nàdia havia endevinat una cosa:

Miquel havia d’acomplir una missió tan important,

que s’havia de controlar per no posar-la en perill.

Però la jove no li va voler demanar cap explicació.

Com que no hi havia més cavalls,

van haver de passar la nit a Ixim.

A la posta van preparar una habitació per a Nàdia,

que se’n va anar a dormir de seguida.

Miquel es va quedar a la sala d’estar;

estava tan furiós, que no hauria pogut dormir.

Va preguntar a l’amo qui era l’home que l’havia fuetejat,

però l’amo no en sabia res.



L’endemà, 24 de juliol, a les vuit del matí,

la troica ja estava a punt, amb els cavalls descansats.

Nàdia i Strogoff van pujar-hi i van reprendre el viatge.

A cada posta on s’aturaven,

Miquel preguntava pel viatger que li havia pegat,

però ningú no el coneixia.

Semblava que aquell home tenia molta pressa,

perquè no s’entretenia mai.

Strogoff també demanava notícies dels tàrtars.

No eren bones: continuaven avançant,

seguint l’Irtix, i estaven a punt d’entrar a Omsk.

A la tarda, Strogoff i Nàdia

van veure columnes de fum a la llunyania.

Eren incendis provocats per la invasió tàrtara.

Strogoff tenia por de quedar-se sense transport

si l’exèrcit enemic avançava.

Nàdia veia que Miquel patia i estava molt nerviós.

Com que sabia que la seva mare vivia a Omsk,

li va preguntar:

—Saps alguna cosa de la teva mare?

—No, no en sé res.

En vaig rebre l’última carta fa dos mesos.

Però és una dona molt forta –va contestar Strogoff.

—Quan l’aniràs a veure?



—A la tornada!

Nàdia es va estranyar. Strogoff se la va mirar enfadat:

—Vols saber per què? Per la mateixa raó

per què m’he aguantat davant aquell miserable!

—Calma’t –va dir Nàdia–.

Ja sé que tens una missió molt important.

No et preguntaré res més.

Tots dos van continuar el viatge en silenci.

En una de les postes, el cotxer es va queixar.

Deia que seguir era perillós. Strogoff no sabia

si exagerava per cobrar més o si el perill era real.

Al final, va haver d’augmentar la propina.

El 25 de juliol, a les tres de la tarda,

van arribar a la vora de l’Irtix.

Omsk era a poc més de 20 quilòmetres cap al sud.

En aquella època de l’any, el riu anava molt ple

i creuar-lo era difícil. Però res no aturava Strogoff.

Els barquers van fer pujar la troica, els tres cavalls,

el cotxer, Nàdia i Strogoff en una barca.

Al començament va anar bé. Però, a la meitat del riu,

el fort corrent arrossegava la barca aigua avall.

Els barquers es van esforçar per arribar a l’altra riba.

Llavors se’ls va presentar un problema molt més greu:



a la llunyania es veien unes barques

que baixaven molt de pressa.

—Els tàrtars! Els tàrtars! –van cridar els barquers.

Strogoff els va prometre una bona propina

perquè no abandonessin la barca.

Els tàrtars, que s’acostaven ràpidament,

van començar a disparar i van matar els cavalls.

Strogoff es disposava a tirar-se a l’aigua,

però una llança el va tocar i va caure ferit al riu.

Els tàrtars van saltar dins la barca i van agafar Nàdia

abans que es llancés a rescatar-lo.

Després van matar els barquers.





11. Mare i fill




Omsk és la capital de la Sibèria Occidental.

Estava envoltada d’una muralla,

però els tàrtars havien aconseguit travessar-la

per diferents indrets i entrar a la ciutat.

Els seus habitants s’hi van haver de refugiar

a la part alta, on van construir murs

per defensar-se dels atacs enemics.

Però no podrien resistir gaire temps.

A través de l’Irtix,

cada dia hi arribaven més soldats tàrtars,

comandats per un general rus.

Era un traïdor, però un bon general i molt valent.

També era molt cruel i astut.

Es deia Ivan Ogareff… Després de l’emir Feofar,

era qui més manava dins l’exèrcit tàrtar.

Ogareff s’havia apoderat d’Omsk.



Només li faltava la part alta de la ciutat.

Mentrestant, Strogoff jeia en una cabana,

a prop d’Omsk. S’acabava de despertar.

Era a casa d’un pagès que l’havia recollit del riu

quan els tàrtars l’havien ferit.

Miquel va voler demanar on era i què havia passat.

Però el pagès no el va deixar parlar;

li va dir que encara estava massa dèbil.

Strogoff es va palpar la jaqueta.

Encara hi tenia la carta del tsar.

—Nàdia? –va preguntar.

—La noia? No l’han matat.

Només l’han fet presonera. La portaran a Tomsk.

—Quants dies fa que sóc aquí?

–va continuar preguntant.

—Has estat tres dies sense coneixement.

—No m’hi puc quedar més! –va exclamar Strogoff–.

Haig d’anar a Irkutsk! Necessito un cavall!

El pagès va intentar calmar-lo, però va ser inútil.

Miquel es va posar dret,

es va marejar i va estar a punt de caure.

Tot i això, va voler continuar.



Aleshores, el pagès el va acompanyar caminant

fins a Omsk.

Era fàcil entrar a la ciutat,

ja que la muralla estava mig destrossada.

A dins era ple de soldats tàrtars,

que tenien el campament al mig de la plaça.

Strogoff procurava caminar pels carrers més solitaris.

En una ocasió es va haver d’amagar

perquè passava una patrulla

guiada per un home que Miquel va reconèixer.

El pagès li va dir qui era: Ivan Ogareff.

Strogoff es va quedar molt sorprès:

era l’home que l’havia fuetejat a la posta,

i era també el zíngar que s’havia trobat al vaixell!

Aquell era el traïdor!

El pagès va acompanyar Strogoff

a una posta per comprar un cavall per anar a Irkutsk.

Però Miquel no podia sortir fins a la nit,

perquè no volia que el veiessin.

Mentre s’esperava a la posta

escoltava les converses, dissimuladament.

De cop i volta va sentir un crit:

—Fill meu!



Era Marfa, la seva mare!

Strogoff va estar a punt de llançar-se als seus braços,

però aleshores va recordar la seva missió.

Segur que pertot arreu hi havia espies.

Potser sabien que el fill de Marfa era correu del tsar

i anirien a dir-ho a Ogareff.

Fent un gran esforç, Strogoff va preguntar:

—Qui és vostè? Què vol?

—Miquel! –va cridar la mare.

—No sé de qui parla –li va contestar.

Strogoff es va aixecar i se’n va anar.

Aleshores, Marfa va comprendre

que el seu fill estava en una missió secreta.

Per això havia fet veure que no la coneixia.

Al cap d’un moment va arribar un oficial tàrtar.

Va ordenar a Marfa que el seguís

i la va portar davant Ivan Ogareff.

Ogareff li va preguntar si tenia un fill

que era correu del tsar. Marfa va dir que sí.

Després, quan li va demanar si sabia on era,

la dona va contestar que no,

però Ogareff no se la va creure:



—Doncs qui era aquest jove amb qui parlaves?

—M’he pensat que era el meu fill,

però estava equivocada.

—Saps que et puc torturar i fer-te confessar?

–va amenaçar-la Ogareff.

—Tant me fa. No era el meu fill –va dir Marfa.

Ogareff estava furiós.

Estava segur que Marfa mentia.

Per això va ordenar que la fessin presonera

i la portessin a Tomsk.

Allà s’havien de trobar el seu exèrcit i el de Feofar.

Volien fer-hi una gran festa

per celebrar les victòries dels tàrtars.





12. Un últim esforç




Ogareff va ordenar que ningú no sortís de la ciutat,

perquè volia agafar Strogoff.

Però aquest ja se n’havia anat i galopava per l’estepa.

Era el 29 de juliol.

Havia d’arribar a Irkutsk abans que els tàrtars.

Els invasors ho havien destrossat tot,

i no era fàcil trobar relleus per als cavalls.

Per això no podia cansar gaire l’únic cavall que tenia.

Després d’un dia de cavalcar,

va arribar en una zona d’aiguamolls

i es va disposar a travessar-los.

El terra era molt fangós,

ple de rierols i d’estanys,

i feia una calor i una humitat asfixiants.

A més, hi havia milers de mosquits

que atacaven contínuament Miquel i el seu cavall.

Strogoff era molt resistent, però l’animal patia molt.



Quan el cavall ja no podia més,

Strogoff parava i buscava alguna cabana.

Allà s’ocupava de curar-li les picades.

Aquell vespre va arribar a un poblet

que els tàrtars encara no havien envaït,

però no hi va trobar cap mitjà de transport.

Strogoff va haver de passar-hi la nit

perquè el seu cavall descansés.

L’endemà va sortir d’hora.

Després de viatjar durant dos dies seguits,

finalment, el 2 d’agost,

va arribar en un poble una mica més gran.

Allà no se sentien amenaçats per la invasió.

En sabien molt poques coses.

Strogoff hauria pogut canviar de cavall

i comprar un carruatge,

però tenia por de cridar l’atenció.

A més, per fugir i amagar-se, era millor un cavall.

El que havia comprat a Omsk era molt bo

i preferia no canviar-lo.

Llavors, com que tant ell com el cavall

estaven molts cansats,

Miquel va decidir fer nit al poble per descansar.

El matí següent va reprendre el viatge.



Però cada cop era més difícil. Havia plogut,

i els estanys eren molt plens. Tot estava inundat.

Per sort, els tàrtars no havien entrat en aquella regió

i ningú no el perseguia.

El 5 d’agost va sortir dels aiguamolls

i va comprovar que, per allà, sí que hi havien estat:

alguns pobles incendiats encara treien fum.

Strogoff volia preguntar a algú què havia passat,

però tothom havia fugit.

Aleshores va trobar una família

al costat d’una casa incendiada.

L’avi li va explicar

que l’exèrcit tàrtar havia passat per allà

i que l’emir Feofar ja havia entrat a Tomsk,

però encara no havia arribat a Kolyvan.

—Puc fer alguna cosa per vosaltres?

–va preguntar Strogoff.

—No res, tot és inútil –va dir el vell.

Strogoff va donar-li algunes monedes

i va continuar el viatge.

Ara sabia que no havia de passar per Tomsk.

Però havia de creuar un altre gran riu, l’Obi,

que no era gaire lluny d’allà,

i tenia por de no trobar cap barca.



El seu cavall estava al límit i ja s’havia fet de nit;

per això Strogoff anava amb precaució.

De sobte va sentir uns cavalls.

Com que no sabia si eren tàrtars o russos,

es va amagar en un bosquet

que hi havia a prop, on ningú no el podia veure.

Llavors van aparèixer uns soldats

que avançaven amb torxes a la mà.

El destacament va aturar-se al costat del bosquet,

però no hi va entrar.

Eren soldats tàrtars,

armats amb escut, sabre i fusell,

que només pretenien passar-hi la nit.

Dos oficials es van posar a parlar.

Strogoff els entenia perfectament.

—Aquell correu del tsar

no pot haver arribat tan lluny! –deia l’un.

—Potser ni tan sols no ha sortit d’Omsk –deia l’altre.

—Però coneix bé el país –va dir el primer.

—És igual, l’agafarem abans que arribi a Tomsk.

—I la vella bruixa no ha parlat! –va afegir el primer.

En sentir això, el cor de Miquel va fer un bot.

—Sí, s’ha entossudit a dir que no era el seu fill.



Però Ogareff sabrà com fer parlar la presonera!

Cada paraula era com una punyalada per a Strogoff.

L’havien descobert i la seva mare era presonera!

Tothom el buscava. Havia de fugir.

Però el bosquet estava rodejat d’aigua,

excepte la zona ocupada pels tàrtars.

Calia sortir per l’altre extrem

i aconseguir travessar l’Obi.

Per sort, les torxes s’havien apagat.

En la foscor li seria més fàcil escapar-se

sense que el veiessin.

Va ensellar el cavall i es va dirigir silenciosament

cap al límit del bosquet.

Però un dels cavalls tàrtars el va sentir,

va renillar i el va seguir.

Un soldat va anar a buscar l’animal

i va veure Strogoff. Aleshores va cridar.

Tots els homes del destacament es van posar drets,

disposats a perseguir-lo.

El correu del tsar va sortir al galop.

Algú va disparar i la bala va passar-li a tocar.

Es va girar i, veient que un oficial el seguia de prop,

Strogoff li va disparar amb el revòlver.

L’oficial va caure.

Però els altres soldats cada cop s’acostaven més.



Davant seu va veure l’Obi.

El cavall de Strogoff no podia més,

però, quan van arribar al riu,

Miquel va entrar-hi sense dubtar.

El corrent era molt fort

i els seus perseguidors no es van atrevir a seguir-lo.

Aleshores, l’altre oficial va apuntar amb atenció

i va disparar. El cavall de Strogoff,

ferit de mort, es va enfonsar al riu.

Miquel va nedar fins a arribar a l’altra riba.





13. Versets i canç¸ons




Strogoff s’havia salvat,

però, sense cavall, no podia continuar el viatge.

Tampoc no tenia menjar i li seria difícil aconseguir-ne,

perquè el país estava destruït i no hi quedava res.

Per sort, els tàrtars ja no el perseguien.

Potser pensaven que s’havia ofegat…

El primer que havia de fer era trobar un altre cavall.

L’endemà al matí va arribar en una petita ciutat

anomenada Kolyvan, on semblava que els tàrtars

encara no havien arribat.

En acostar-s’hi, va sentir unes detonacions

i va veure el fum blanc de les descàrregues dels canons.

Els tàrtars i els russos s’enfrontaven no gaire lluny.

Strogoff no sabia si els russos atacaven Kolyvan

o bé la defensaven.

Va decidir no entrar a la ciutat

i va començar a córrer.



Però davant seu va veure un destacament tàrtar,

i va anar a refugiar-se en una estació de telègrafs

que hi havia allà prop.

A dins, hi va trobar un empleat

que esperava els clients, com si no passés res.

Strogoff li va preguntar què sabia de la guerra.

—No en sé res –va dir l’empleat.

—Però s’enfronten russos i tàrtars?

–va preguntar Miquel.

—Això sembla.

—I funcionen les comunicacions?

—Sí, si paga –li va dir, convençut, l’empleat.

Strogoff anava a demanar-li pa i aigua

quan, de sobte, es va obrir la porta.

Es va disposar a saltar per la finestra,

pensant que podien ser soldats tàrtars.

Amb gran sorpresa, però,

Strogoff va reconèixer els dos periodistes.

Havien arribat abans que ell a Kolyvan!

Segurament s’havien avançat

perquè ell havia estat inconscient tres dies

quan el van ferir a l’Irtix.



Blount va entrar abans que Jolivet

i va posar sobre el taulell una pila de monedes

perquè l’empleat li permetés enviar un missatge.

Aleshores va començar a transmetre:

«6 d’agost. Kolyvan.

Tropes russes i tàrtares s’han enfrontat.

Les tropes russes han estat rebutjades.

Els tàrtars han entrat a la ciutat de Kolyvan.»

Quan va haver acabat, Jolivet va dir:

—Ara em toca a mi.

Però l’anglès no estava disposat a deixar-li el lloc:

—Encara no he acabat.

I va passar més papers a l’empleat.

Aquest els va llegir en veu alta.

Eren versets de la Bíblia!

L’anglès no volia deixar

que el francès donés les mateixes notícies que ell.

Però mentre Blount mirava per la finestra,

Jolivet es va apropar al taulell

i li va prendre el lloc.

Aleshores va poder transmetre el seu missatge.

Un cop enviada la informació al seu diari,



el francès es va posar a enviar-hi cançons.

Ell tampoc no volia

que l’altre continués la seva transmissió.

Mentrestant, la batalla continuava

i cada vegada se sentia més a prop.

Un obús va esclatar al costat de l’estació

i un núvol de bales va travessar la finestra.

El periodista anglès va caure ferit.

Llavors, el francès va telegrafiar:

«Harry Blount, periodista de The Daily Telegraph,

ha caigut ferit.»

Però l’empleat, amb tota la calma, li va dir:

—La comunicació s’ha interromput.

–I va sortir per la porta del darrere.

De sobte, els tàrtars van entrar a l’estació

i van fer presoners Strogoff i els dos periodistes.





14. Un campament tàrtar




Els tàrtars van portar els presoners al seu campament,

situat en una gran plana,

a un dia de distància de Kolyvan.

Era un campament grandiós,

amb milers de tendes que brillaven al sol.

Tenien el sostre acabat en punta,

on onejaven banderes de diferents colors.

Al campament hi havia, almenys, 150.000 soldats,

de races diferents: uns eren alts i de cabells negres;

d’altres, baixos i pèl-roigs.

També hi havia molta varietat de cavalls

i altres bèsties de càrrega, com camells i ases.

La tenda de l’emir Feofar era la més gran.

Davant seu, sobre una taula luxosa,

hi havia l’Alcorà, el llibre sagrat dels musulmans.

Aquell exemplar tenia les pàgines d’or!

Al voltant de la tenda de l’emir

s’aixecaven les tendes dels seus consellers.



Quan van arribar els presoners, el 7 d’agost,

Feofar no va sortir de la tenda. Potser era millor.

Amb un sol gest hauria pogut ordenar

que els matessin,

com havia fet altres vegades amb alguns presos.

Strogoff estava tranquil.

El portaven on ell volia anar, a Tomsk.

Anar-hi sol hauria estat massa perillós.

Un cop allà, intentaria escapar-se i arribar a Irkutsk

abans que Ivan Ogareff.

Recordava la seva mare, presonera a Omsk,

i també Nàdia, que havien segrestat a l’Irtix;

s’entristia pensant que potser no les veuria més.

Intentava no trobar-se amb els dos periodistes,

perquè feien massa preguntes.

Quan els havien fet presoners, a l’estació de telègrafs,

Harry Blount havia intentat explicar que era anglès,

però els soldats no l’havien volgut escoltar.

Tot i que estava ferit,

havia pogut arribar al campament

gràcies al seu company francès.

Sense ell, potser s’hauria quedat pel camí.

Un cop allà, Jolivet li va examinar la ferida

i va veure que les bales només li havien fregat la pell.

Llavors la hi va rentar bé



i la va cobrir amb trossos de drap.

—Que és metge, vostè?

–va preguntar l’anglès, tot sorprès.

—Tots els francesos ho som una mica

–va contestar Jolivet.

—Creu que les nostres notícies hauran arribat?

–va comentar Blount.

—És clar que sí, però ara descansi i intenti dormir.

—No tinc son. Creu que podrem escapar-nos?

–va insistir l’anglès.

—Sí. I també podem protestar davant Ivan Ogareff

quan arribi –va afirmar el francès–.

No té dret a fer-nos presoners.

Els nostres països no estan en guerra amb els tàrtars.

Ens ha de deixar lliures!

Als periodistes els interessava veure Ogareff.

En canvi, Strogoff no volia trobar-se’l.

Així van passar quatre dies.

Gairebé no tenien menjar i el temps havia empitjorat.

Alguns ferits greus no ho van resistir i van morir.

Els presoners els van haver d’enterrar amb les mans

perquè no els van donar cap eina per cavar.



Finalment, el 12 d’agost va arribar Ivan Ogareff,

seguit de milers d’homes.





15. Cop per cop




Ogareff no havia pogut derrotar els russos

que es resistien a la fortalesa d’Omsk,

a la part alta de la ciutat.

Per això havia deixat allà una part del seu exèrcit

i havia anat a reunir-se amb l’emir Feofar

per no retardar més l’avanç de les tropes cap a Sibèria.

Portava amb ell molts presoners,

que va deixar a l’entrada del campament.

L’emir decidiria què n’havien de fer:

matar-los o concentrar-los tots a Tomsk.

L’èxercit tàrtar destruïa tot el que trobava:

pobles, collites, cases, i s’emportava el que podia.

Darrere l’exèrcit hi anava molta gent:

pobres, mercaders, zíngars…, que aprofitaven

el poc que quedava després del saqueig dels soldats.

Entre aquesta gent hi havia el grup de zíngars

que sempre acompanyaven Ogareff, anés on anés.



I amb ells també anava Sangarra, que feia d’espia.

Sangarra es ficava enmig dels presoners,

escoltava què deien i n’informava Ogareff.

L’obeïa en tot. Ara s’encarregava de vigilar Marfa,

per intentar descobrir el seu fill.

L’emir Feofar era a la seva tenda,

assegut a terra i envoltat dels seus consellers.

Tenia uns quaranta anys, era alt, pàl·lid i ferotge.

El seu vestit de guerra i les seves armes

estaven adornades amb diamants i pedres precioses.

Quan Ogareff hi va entrar,

Feofar es va aixecar i li va fer un petó.

Això significava que, després d’ell,

Ogareff era el qui més manava en l’exèrcit tàrtar.

—Parla, Ivan –li va dir.

—Saps molt bé el que he fet, Feofar.

He baixat amb el meu exèrcit per la vall de l’Irtix,

que neix molt lluny d’aquí, i he ocupat Omsk.

Gràcies a això, la ruta principal cap a Sibèria

et pertany –va explicar Ogareff–.

Ara no podem perdre el temps.

Tu has de decidir si portem els exèrcits cap a l’est,

en direcció a on surt el sol,

o cap a l’oest, cap allà on es pon.



—Què passa si marxem cap a l’oest?

–va preguntar Feofar.

—Arribarem als Urals i podrem conquerir Europa.

—I si anem cap a l’est?

—Aleshores dominaràs les zones més riques

de la Sibèria Central, inclosa la capital, Irkutsk

–va contestar Ogareff.

—I tu, què faries? –li va demanar l’emir.

—Prendre Irkutsk! –va dir Ogareff amb impaciència–.

Així farem presoner el Gran Duc, el germà del tsar.

—Endavant, doncs. Avui ens traslladarem a Tomsk

i després avançarem cap a Irkutsk –va ordenar Feofar.

Ogareff i un oficial tàrtar van sortir de la tenda.

Llavors van sentir sorolls.

Provenien del lloc dels presoners.

Dos homes, perseguits pels soldats,

es van presentar davant seu.

Amb un gest, l’oficial tàrtar va ordenar

que els tallessin el coll.

Però Ogareff ho va aturar,

perquè es va adonar que eren estrangers.

Eren els dos periodistes,



que, en veure’l, van reconèixer el viatger

que havia pegat a Strogoff a la posta d’Ixim.

Ogareff, en canvi, no sabia qui eren.

—Qui sou, vosaltres? –els va preguntar.

—Dos periodistes estrangers.

Aquí té els documents que ho demostren.

Ogareff els va llegir amb atenció i després va dir:

—Si voleu seguir el nostre exèrcit,

us deixaré en llibertat.

Aleshores es va girar i se’n va anar.

Ni Jolivet ni Blount no entenien

per què els havia deixat marxar.

Però van decidir comprar cavalls i seguir l’exèrcit.

Ara ja no eren rivals, sinó socis i amics.

Aquell mateix dia es va donar l’ordre de marxar

cap a Tomsk.

Era el que Strogoff desitjava.

Haurien de viatjar durant tres dies

i caminar uns 150 quilòmetres.

Entre els presoners hi havia una vella molt callada,

que no es queixava mai.

Tenia al costat una noia que la cuidava.

No parlaven mai entre elles,



però la jove l’ajudava sempre que calia.

La noia era Nàdia, i la vella, Marfa, la mare de Miquel.

Sangarra, la zíngara, les vigilava de ben a prop.

El dia que l’havien fet presonera a l’Irtix,

Nàdia s’havia desesperat.

Tenia por de no poder arribar a Irkutsk

i de no veure mai més el seu pare.

A més, creia que Miquel Strogoff havia mort.

Però era una noia forta i valenta,

i va continuar lluitant per sobreviure,

amb l’esperança que un dia o un altre

arribaria fins on era el seu pare.

Conèixer Marfa l’havia ajudat a oblidar

el dolor d’haver perdut Miquel.

Les dues dones cada cop es tenien més confiança.

Un dia, Nàdia li va explicar la seva història.

—Torna’m a parlar d’aquest Korpanoff.

Estàs segura que es deia així?

–va preguntar Marfa, amb molt interès.

—Per què m’hauria hagut de mentir?

—I dius que era valent?

—Ja ho crec! –va contestar Nàdia.

—Aleshores, per què es va deixar pegar



per aquell estranger? –va preguntar la dona.

—No el jutgi, Marfa! Segur que tenia un motiu secret.

—Era gran i fort, aquest Korpanoff?

—Sí, molt! –va contestar la noia.

—Aleshores era el meu fill!

No et va parlar de la seva mare?

—Sí, però no la podia visitar.

Ja li he dit que hi havia un secret.

—Ara ja ho entenc. M’ho has fet entendre tot.

He de guardar el secret del meu fill!

–va exclamar Marfa.

Marfa sabia que Miquel no era mort,

perquè l’havia vist viu a Omsk.

Amb tot, va preferir no dir-ne res a Nàdia.

Strogoff anava en el mateix grup de presoners

que elles dues, però Marfa no ho sabia.

Els presoners eren uns quants milers,

i formaven una cua d’alguns quilòmetres.

Strogoff anava al davant;

la seva mare i Nàdia, al darrere,

en el grup que havia arribat d’Omsk.

Tot el viatge va ser terrible.



Els empenyien i fuetejaven com si fossin bèsties

per fer-los anar de pressa,

i no els deixaven descansar.

Tenien molta set i la calor era insuportable.

Molts van morir. Fugir era impossible.

El 15 d’agost es van aturar prop d’un riu.

Feofar es va avançar fins a Tomsk,

uns 30 quilòmetres més lluny,

on volia preparar la gran festa

per celebrar les victòries dels tàrtars.

Ogareff es va quedar amb els presos.

Marfa i Nàdia van poder anar a la vora del riu,

per beure i descansar.

Mentre bevien, la noia va fer un crit.

Havia vist Miquel Strogoff!

Aquest, per sort, s’havia pogut controlar,

però estava molt emocionat

perquè havia vist juntes Nàdia i la seva mare.

A més, l’actitud de Marfa,

que no s’havia mogut,

li va fer entendre que havia comprès el seu secret.

Quan Nàdia va fer el gest d’anar cap a ell,

la dona li va dir en veu baixa:

—No et moguis!



—Però si és ell! És viu! –va exclamar la jove.

—Sí, i és el meu fill.

Però ja veus que jo no faig res.

Fes el mateix! –va ordenar-li Marfa.

Strogoff tampoc no va fer res perquè era perillós,

si bé durant tota la nit

va tenir la temptació d’anar-les a veure.

Però algú ho havia vist tot…

Sangarra s’havia adonat del gest de Nàdia,

i també havia vist brillar els ulls de Marfa.

En canvi, no havia pogut veure Strogoff.

Ara sabia que el fill de Marfa era allà,

i de seguida va anar a explicar-ho a Ogareff.

—Què vols? –li va demanar ell.

—Strogoff és al campament dels presoners.

—Ah, per fi sabrem qui és!

—De moment, no.

Era massa fosc i no li he vist la cara,

però estic segura que és allà –va dir Sangarra.

—Llavors haurem de fer parlar la seva mare!

–va exclamar Ogareff.



L’endemà, 16 d’agost,

Ogareff es va dirigir al campament.

La seva cara demostrava la ràbia que sentia.

Els soldats van fer posar en cercle els presoners.

Ogareff va fer un gest a Sangarra,

i la falsa zíngara es va dirigir cap a Marfa.

La mare de Strogoff va entendre el que passava

i va dir a Nàdia:

—Passi el que passi, no facis res.

L’important és el meu fill, no jo.

Sangarra va conduir Marfa davant Ogareff

i aquest li va preguntar:

—Recordes el que em vas dir?

Em vas dir que no sabies on era el teu fill.

Encara no ho saps?

—No –va contestar la dona.

—Si el veus aquí, el reconeixeràs?

—No –va dir Marfa amb veu segura.

—Molt bé. Tots els presoners passaran davant teu.

Si no assenyales el teu fill,

rebràs tants cops com presoners hi ha.

Ogareff no esperava que Marfa delatés el seu fill.



Però confiava que aquest no deixaria

que torturessin la mare,

i així el descobriria.

Els presoners van passar un per un.

Quan va ser el torn de Miquel,

Marfa va tancar els ulls i no va dir res.

Ogareff estava furiós.

—Porteu el knut! Que li peguin fins que mori!

Un soldat va arribar amb el knut.

Rebre cent cops amb aquest instrument de tortura

significava la mort.

Quan el soldat va aixecar la mà,

Strogoff no es va poder aguantar

i li va agafar el knut.

Ogareff havia aconseguit que es descobrís.

—Strogoff! Ah, ets l’home de la posta d’Ixim! –va dir.

—Sí! I et tornaré cop per cop

–va contestar Miquel, desafiant.

El fill de Marfa va donar un cop terrible

amb el knut a la cara d’Ogareff.

Al moment, vint soldats li van caure a sobre,

però un crit els va aturar:

—El vull viu! –va ordenar Ogareff.



Els dos periodistes comentaven l’escena:

—Sí, senyor! Tant si es diu Nicolau Korpanoff

com Miquel Strogoff, és un valent! –deia el francès.

—Sí, però està perdut –va contestar Harry Blount.

—No podia deixar morir la seva mare!

—És clar que no! Però ara moriran tots dos.

Ivan Ogareff va prendre a Strogoff

la carta del tsar adreçada al Gran Duc

i la va llegir.

Després va ordenar que el lliguessin

i que el portessin a Tomsk,

juntament amb tots els altres presoners.





16. Mira amb els ulls ben oberts, mira!




A Tomsk, tot estava a punt

per celebrar el triomf de les tropes tàrtares.

La cerimònia s’havia de fer en una gran plana,

dalt d’un turó, vora el riu.

L’espectacle era impressionant.

Hi havia una zona reservada a la cort de l’emir.

Els seus convidats, que estaven acompanyats

de les seves famílies, anaven molt elegants

i portaven moltes joies.

Al voltant de la cort hi havia molta gent,

procedent de l’Àsia Central.

Tothom duia els seus millors vestits.

A les quatre de la tarda va aparèixer Feofar,

dalt del seu cavall preferit,

i els homes més poderosos de la cort.

Es van instal·lar en una tenda molt luxosa.

Ogareff va arribar a les cinc.



La cicatriu que li havia fet Strogoff li creuava la cara.

L’emir el va saludar amb molta dignitat.

Els dos periodistes també eren allà, observant-ho tot.

Tenien ganes de deixar l’exèrcit tàrtar

i unir-se a les tropes russes,

perquè havien vist massa barbaritats.

Però, en aquell moment, volien gaudir de l’espectacle.

Primer van arribar els presoners.

Al davant, Miquel Strogoff, més vigilat que els altres,

i darrere seu, Marfa i Nàdia.

Tothom esperava alguna escena terrible.

Ogareff no havia volgut castigar Strogoff,

i ara l’entregava a Feofar, que era capaç d’aplicar

els càstigs més cruels i dolorosos.

Mare i fill no havien pogut parlar.

Marfa volia demanar-li perdó

perquè l’havien descobert per culpa seva.

Tenia por que el torturessin.

I Strogoff tenia por que torturessin la seva mare.

Els presoners van començar a passar davant de l’emir.

Un per un s’hi havien d’agenollar

i tocar el terra amb el front.

Els periodistes s’ho miraven sorpresos.

De sobte, Alcide Jolivet, el francès, va veure Nàdia:



—Mira, és la germana del nostre company de viatge!

L’hauríem d’alliberar!

—És millor no fer res. La podríem perjudicar

encara més –va dir l’anglès.

Quan Marfa va ser al davant de Feofar,

Ogareff va ordenar que la separessin del grup.

L’últim va ser Strogoff,

que no es va voler agenollar davant l’emir.

—Moriràs! –va cridar Ogareff.

—Potser sí, però no m’inclinaré.

A més, sempre que et miris la cara,

la cicatriu et recordarà el cop que et vaig donar

–va dir Strogoff.

—Qui és aquest presoner? –va preguntar Feofar.

—Un espia rus! –li va contestar Ogareff.

L’acusació era terrible. Podia significar la mort.

Feofar va fer portar l’Alcorà,

el va obrir i va posar l’índex sobre una pàgina.

El que digués la línia que assenyalava el dit

decidiria el destí de Strogoff.

L’emir va llegir en veu alta la línia indicada:

—«I no veurà més les coses de la Terra.»



Aleshores va exclamar:

—Un espia! I has vingut a veure el campament tàrtar!

Mira amb els ulls ben oberts, mira!

Ogareff va entendre aquelles paraules

i va fer un somriure cruel.

Després es va posar al costat de Feofar.

Com que l’espectacle anava a començar,

van deixar el càstig per al final.

Unes trompetes van anunciar l’inici de la festa.

Llavors van sortir moltes ballarines

i van començar a sonar instruments musicals.

Tot d’estels es van enlairar.

Les ballarines duien joies de tota mena:

arracades, penjolls, braçalets.

Algunes portaven llargues cintes de seda vermella,

que movien seguint el ritme de la dansa.

Quan es va acabar aquell número

es va sentir una veu forta que deia:

—Mira amb els ulls ben oberts, mira!

Un home repetia les paraules de l’emir.

Era el botxí, que duia a la mà un sabre corbat.

Prop d’ell hi havia un recipient amb brases enceses

sobre les quals va deixar la fulla del sabre.



Mentrestant va aparèixer un altre grup de ballarines.

Strogoff les va reconèixer de seguida:

eren les zíngares que havia vist a bord del Caucas.

Al mig de totes elles hi havia Sangarra.

Quan la dansa es va acabar,

el botxí va repetir les terribles paraules:

—Mira amb els ulls ben oberts, mira!

Ja s’havia fet fosc. Els criats van portar torxes.

Les ballarines van tornar a sortir,

amb Sangarra al capdavant.

Uns quants soldats es van afegir a la dansa

i, mentre ballaven, disparaven trets a l’aire.

La pólvora era de colors. Era un espectacle magnífic.

Els dos periodistes estaven impressionats.

De sobte es va fer un gran silenci,

i els soldats van portar Strogoff al mig de la plaça.

—Blount, que potser vol mirar-s’ho fins al final?

–va preguntar el francès.

—De cap manera! Als meus lectors no els interessen

els detalls de les execucions –va dir l’anglès.

—Pobre noi! És un soldat valent

que caurà en el camp de batalla –va afegir Jolivet.



Tots dos van decidir anar-se’n del campament.

Al cap d’una hora ja es dirigien cap a Irkutsk.

Strogoff, dret davant de l’emir,

estava disposat a morir.

El públic s’hi anava acostant:

per a aquella gent,

la tortura formava part de l’espectacle.

—Has vingut a veure, espia rus –va cridar Feofar–.

Has vist per darrera vegada.

Els teus ulls ja no veuran mai més la llum!

No condemnava Strogoff a mort,

el condemnava a la ceguesa!

Miquel no va voler demanar perdó.

Sabia que la seva missió s’havia acabat

i que no veuria mai més la seva mare,

però no va demostrar cap emoció

davant els seus enemics.

Llavors, Marfa es va posar dreta davant seu.

—Mare! És a tu a qui vull veure per darrera vegada!

Els meus ulls es tancaran mirant-te…

Va arribar el botxí. Duia a la mà el sabre roent

que acabava de retirar de les brases enceses.

Havia de deixar cec Strogoff

segons el costum dels tàrtars.



Per això li va passar la fulla del sabre

per sobre de les parpelles.

Aleshores es va sentir un crit de desesperació

i Marfa va caure desmaiada.

Ogareff es va posar davant de Miquel

i li va ensenyar la carta del tsar que li havia pres.

—Llegeix-la si pots, Strogoff! –li va dir–.

Ara el correu del tsar serà Ivan Ogareff.

Després va fer mitja volta i se’n va anar.

La gent també va abandonar la plaça,

que va quedar buida.

Strogoff es va arrossegar,

a les palpentes, fins on era la seva mare.

Li va parlar i li va fer un petó,

però Marfa no es movia.

De sobte va arribar Nàdia

i li va tallar les cordes que el lligaven:

—Germà, vine amb mi! Jo et duré a Irkutsk!





17. Un amic en el camí




Quan s’havia fet fosc, Nàdia s’havia escapat,

juntament amb altres presoners.

Però s’havia amagat per estar al costat de Strogoff.

Tot i que havia vist el càstig, no havia cridat;

només havia pensat en la manera d’ajudar-lo:

«Seré com el gos dels cecs! –es va dir–.

L’acompanyaré i el guiaré vagi on vagi.»

Strogoff s’havia quedat sol,

i ara ja no feia por a ningú.

Nàdia s’hi va acostar, el va deslligar

i li va agafar la mà per ajudar-lo a fugir.

Van baixar el turó, van arribar fins a la muralla

i, allà, van sortir per un tram que estava en runes.

Per arribar a Irkutsk, havien d’anar cap a l’est.

El camí era pla, però havien de fer 500 quilòmetres per la ruta principal,

perquè Nàdia no coneixia cap altre camí.

Allí, el perill de trobar els tàrtars era més gran.



Es van posar en marxa la nit del 16 d’agost.

La noia estava molt cansada

després de la dura caminada amb els presoners,

però va resistir. Strogoff anava al seu costat.

El matí següent van arribar a un poblet.

Van trobar-hi una casa buida

i hi van entrar a descansar.

Strogoff va estendre les mans:

—Ets aquí, Nàdia?

—Sí, Miquel, sóc aquí i no t’abandonaré.

En sentir el seu nom, en comptes del fals,

Strogoff va comprendre que Nàdia ja sabia

que ell era el correu del tsar.

—M’has de deixar.

Has d’anar a veure el teu pare –va dir a la noia.

—Tu em necessites més que el meu pare.

Encara vols anar a Irkutsk, si ja no tens la carta?

—Sí. La carta no em fa falta.

Aniré allà i explicaré tot el que he vist

–va contestar Strogoff.

—Doncs anem-hi. Caminarem i, si cal,

demanarem caritat –va dir la jove.



Ja no es deien germà i germana.

Se sentien més units que mai.

Van sortir del poble i van seguir el camí.

Si arribaven a una població gran,

potser hi trobarien un transport cap a Irkutsk.

Nàdia estava exhausta, però no deia res.

No es queixava mai.

De vegades, les cames no l’aguantaven més

i aleshores Miquel l’agafava i l’ajudava a caminar.

Al cap d’una estona, ell es va aturar i va dir:

—No sents un soroll? Deuen ser els tàrtars.

—No, només és un carro.

El condueix un noi –va fer Nàdia.

Strogoff pensava que era millor amagar-se,

però al final van quedar-se allà on eren.

Potser Nàdia podria pujar al vehicle.

El carro avançava molt lentament.

El conduïa un jove rus, que anava amb un gos

i no semblava tenir pressa.

Quan va arribar al seu costat, els va preguntar:

—On aneu, així?

—Volem arribar a Irkutsk –va contestar Strogoff.



—Però si és molt lluny! Penseu anar-hi a peu?

Tu, encara. Però, i la noia?

—És la meva germana.

Els tàrtars ens ho han pres tot. Pots dur-la?

Jo caminaré al costat –va dir Miquel.

—No, no pot caminar sol. És cec.

Els tàrtars li han cremat els ulls! –va exclamar Nàdia.

—Pugeu tots dos. Jo vaig a Krasnojarsk.

Intentarem arribar-hi al més aviat possible.

Em dic Nicolau Pigassof.

—No oblidarem mai el teu nom –va dir Strogoff.

Miquel i Nadia van pujar al carro.

Al cap d’un moment, la jove ja dormia.

—Escolta, Nicolau. He sentit la teva veu abans.

No eres a Kolyvan? –li va preguntar Strogoff.

—Sí. Treballava a l’estació de telègrafs.

—Recordes un francès i un anglès?

Es barallaven per enviar notícies.

—No recordo mai ni els clients ni el que envio.

La meva obligació és enviar-ho i oblidar-me’n.

El carro anava molt a poc a poc.



Avançaven durant tres hores, descansaven una hora

i seguien tres hores més. Així, dia i nit.

De vegades, Nicolau s’adormia.

Aleshores, Strogoff agafava les regnes

i feia córrer una mica més el cavall.

Els camps i els pobles per on passaven

estaven abandonats.

L’estiu s’acabava. Després vindria la tardor,

que a Sibèria és molt curta, i aviat arribaria l’hivern.

—Potser llavors els tàrtars s’aturaran –va dir el jove.

—No ho crec –va comentar Strogoff–.

Deuen voler arribar a Irkutsk.

—Potser sí. Amb ells hi va un home malvat.

Es diu Ivan Ogareff.

N’heu sentit a parlar? –va preguntar Nicolau.

—Sí –va dir Miquel, dissimulant el seu odi.

—No sembles impressionat.

Tots els russos s’indignen quan senten el seu nom.

—No et pensis, jo l’odio més que ningú!

–va exclamar Strogoff.





18. El pas pel riu Ienissei




El 25 d’agost eren prop de Krasnojarsk.

Durant els vuit dies de viatge des de Tomsk

no havien trobat els tàrtars per enlloc,

i això els estranyava. Devia haver passat alguna cosa.

Aviat ho van saber.

Les tropes russes havien atacat Tomsk el 22 d’agost,

però s’havien hagut de retirar

perquè l’exèrcit de Feofar, amb 250.000 soldats,

era massa poderós.

Per això els tàrtars s’havien endarrerit

i Strogoff els havia avançat.

Potser podria arribar a Irkutsk abans que Ivan Ogareff!

Nicolau Pigassof es volia aturar a Krasnojarsk

per buscar-hi feina.

Strogoff va pensar que allà trobaria un altre carruatge

i sortiria immediatament amb Nàdia.

Però, quan s’acostaven a la ciutat,



tot estava en silenci.

—Som a prop de Krasnojarsk? –va preguntar Strogoff.

—Ja en veiem les primeres cases –va dir Nàdia.

—Quin lloc més estrany!

Ningú no fa soroll i tothom se’n va a dormir d’hora!

–va exclamar Nicolau.

Strogoff no estava tranquil;

aquell silenci el preocupava.

Al cap de deu minuts van entrar a la ciutat.

No hi havia ningú.

Les campanes de les esglésies també callaven,

i l’únic soroll que se sentia era el del carro.

El tsar havia ordenat abandonar totes les ciutats

perquè no volia que els tàrtars hi trobessin res.

—Déu meu! No trobaré pas feina, aquí!

–va exclamar Nicolau, desesperat.

—Aleshores, vine amb nosaltres a Irkutsk

–va proposar-li Nàdia.

—Però és millor continuar el viatge demà

–va suggerir Strogoff.

—Tens raó. Hem de creuar el Ienissei,

que és molt ample i profund,



i val més fer-ho de dia,

perquè ens hi veurem millor –va afegir Nicolau.

—Veure-hi! –va exclamar Nàdia, mirant Strogoff.

—Perdona’m –va disculpar-se Nicolau–.

Ja sé que per a tu tant és el dia com la nit.

—No hi fa res. Amb vosaltres com a guies,

encara podré ser útil –va afirmar Strogoff.

Van trobar una casa amb la porta oberta

i van entrar-hi per dormir una mica.

L’endemà, 26 d’agost, van dirigir-se cap al Ienissei.

Strogoff estava preocupat.

Estava segur que els russos, en la seva retirada,

havien destruït els ponts

per obstaculitzar l’avanç dels tàrtars,

i en aquella zona el riu baixava molt ràpid.

Ell el coneixia bé

i sabia que no podien travessar-lo nedant.

Tot just es feia de dia

quan van arribar a la vora del riu.

—Veieu alguna barca? –va preguntar Strogoff.

—No hi ha prou llum i, a més, hi ha molta boira

–va contestar Nàdia–. No es veu res.



—Tingues paciència. Veus?

Ara comença a bufar el vent i desfarà la boira.

Ja es veu l’altra riba –va dir Nicolau–,

però no hi veig cap barca.

El Ienissei, en aquella zona, és molt ample

i es divideix en dos braços.

Entremig hi ha unes quantes illes.

—Recordo que més amunt hi ha un petit moll.

Potser algú hi ha deixat alguna barca –va dir Miquel.

Hi van arribar al cap de vint minuts. No hi havia res.

Llavors, Strogoff va dir que calia buscar més.

Van mirar pertot arreu, van obrir totes les cabanes

i, al cap d’una estona, Strogoff va fer un crit.

Remenant, havia trobat alguna cosa. Eren uns odres.

Strogoff els va fer buidar.

Després els van inflar i els van posar

al voltant del carro i del cavall.

Allò seria la seva barca per creuar el riu.

Nicolau guiava el cavall

seguint les indicacions de Miquel.

Procurava que l’animal no es cansés

lluitant contra el corrent.

Al començament, tot anava prou bé.

Però de cop van entrar dins un remolí



i el carro no avançava, sinó que feia voltes.

Aleshores, Strogoff es va llançar a l’aigua

i va nedar fins al cavall, el va agafar per les regnes

i el va arrossegar fora del remolí.

Dues hores després arribaven a una de les illes

d’enmig del riu i van descansar-hi una estona.

Ara només faltava travessar un altre braç.

Era més estret i no hi havia remolins,

però el corrent també era molt fort.

Al final van arribar a l’altre costat del Ienissei,

molt lluny del lloc per on hi havien entrat.

—Si no hagués estat tan difícil,

no ens hauríem divertit tant –va dir Nicolau.

—El que ha estat difícil per a nosaltres,

potser serà impossible per als tàrtars

–va contestar Strogoff.





19. Una llebre que travessa el camí




Strogoff estava més tranquil

perquè s’havia avançat als tàrtars,

que tardarien molt a creuar el riu.

Per primera vegada, des de la seva topada

amb Ogareff, pensava que podien descansar.

Feia bo, però ja començava a refrescar.

Strogoff i Nàdia anaven recuperant les forces,

i Nicolau es prenia el viatge com unes vacances.

Tot feia pensar que podrien arribar a Irkutsk

sense cap més problema.

Un dia, el gos es va posar a lladrar,

i Nicolau va aturar el carro

perquè havia vist una llebre creuant el camí.

A Rússia, això és senyal de desgràcia.

A Strogoff li va costar convèncer el noi



que no passava res

i que podien continuar el viatge.

Però Nicolau havia perdut el bon humor

i tenia pressa per arribar a Irkutsk,

com si només es pogués sentir segur dins la ciutat.

Aviat van començar a trobar boscos incendiats

i, també, moltes cases abandonades, cremades

o amb marques de bales…

Semblava que els tàrtars ja hi havien passat.

Però Strogoff no ho entenia:

allò no podia ser obra de les tropes tàrtares,

perquè ells les havien avançat.

Potser eren uns altres enemics.

El dia 8 de setembre, el cavall es va aturar:

al mig del camí hi havia un cadàver.

Cada vegada trobaven més morts;

podien comptar-los per desenes.

De lluny van veure la ciutat de Nizneudinsk

que cremava. No sabien qui ho havia fet.

Potser l’havien incendiat els tàrtars,

o bé els russos abans d’abandonar-la.

Strogoff va dubtar, i finalment van passar-hi de llarg.

Però en aquell moment es va sentir un tret

i el cavall va caure mort.



Al cap d’un moment es van veure envoltats

per soldats tàrtars, que els van fer presoners.

Escoltant-los, Strogoff va saber què havia passat.

Eren una avançada de l’exèrcit d’Ogareff,

encarregada de fer un pont

per poder creuar el Ienissei.

Aviat hi arribarien les tropes de Feofar.

Els soldats els van fer muntar a cavall.

Com que Miquel no podia guiar el seu,

el cavall es desviava i els soldats se’n burlaven.

Després, per riure-se’n encara més,

el van fer cavalcar un cavall cec,

que va caure en un barranc i es va matar.

Per sort, Strogoff es va salvar!

Llavors el van lligar a la sella d’un tàrtar

i va haver de fer el camí a peu.

Així van passar tres dies.

La tercera nit, els soldats es van emborratxar

i un d’ells va intentar abusar de Nàdia.

Miquel no va sentir res,

però Nicolau, que ho va veure tot,

va agafar la pistola del soldat i li va disparar un tret.

Els altres soldats volien matar-lo.

I ho haurien fet si no ho hagués impedit

l’oficial que els manava,



que va fer lligar el jove sobre el seu cavall.

Quan van reprendre la marxa,

Nàdia i Strogoff anaven a peu,

lligats al cavall d’un tàrtar amb una corda

que Miquel anava rosegant amb les dents.

Quan el tàrtar, que anava mig borratxo,

va fer galopar l’animal,

la corda, que ja estava molt desgastada,

es va trencar de l’estrebada.

El soldat no se’n va adonar i va seguir galopant.

D’aquesta manera, Miquel i Nàdia van quedar lliures.





20. Un altre cop lliures




Eren les deu del vespre de l’11 de setembre.

Si bé Strogoff i Nàdia tornaven a ser lliures,

ara les condicions eren molt pitjors:

havien perdut el carro i el cavall,

i, a més, s’havien separat de Nicolau, el seu nou amic.

La noia estava preocupada per la sort del jove,

que havia arriscat la seva vida per ella:

—Saps, Miquel, que Nicolau m’ha defensat dels soldats?

Però Strogoff no va contestar.

Amb el cap entre les mans, semblava que no la sentia.

—On vols que et dugui? –va preguntar-li Nàdia.

—A Irkutsk! –va contestar Miquel.

L’endemà van arribar a un poblet abandonat,

on van poder descansar.

Nàdia buscava el cadàver de Nicolau,



però no el va veure per enlloc.

Va pensar que potser no l’havien assassinat.

En una casa van trobar menjar

i van carregar-ne tot el que van poder.

No tenien cap problema amb l’aigua,

perquè tot el país és ple de rierols.

Nàdia intentava dissimular el seu cansament.

Només s’aturaven dos cops al dia.

Si bé algunes vegades aconseguien menjar,

enlloc no trobaven bèsties de càrrega.

Arreu es veien les restes

del que havien destrossat els tàrtars,

però no hi havia cap soldat.

Amb tot, ara el perill no eren els soldats del davant,

sinó els que venien al darrere.

Segurament, l’exèrcit d’Ogareff ja havia aconseguit passar el riu,

gràcies als ponts preparats

per l’avançada tàrtara que els havia fet presoners.

Cada vegada que s’aturaven,

Nàdia pujava a un lloc alt per mirar enrere.

Però no es veia cap senyal.

Un dia, Strogoff li va preguntar

com havia conegut Marfa, la seva mare.

La jove li va explicar tot el que havien passat juntes.



Miquel es va lamentar:

—Vaig incomplir el meu deure com a correu del tsar.

—No podies evitar-ho.

Cap jurament no obliga a deixar que matin una mare!

–va contestar Nàdia.

—És igual. Vaig faltar al meu deure –va dir Strogoff.

La noia va voler canviar de conversa:

—Per què vols arribar a Irkutsk, si no tens la carta?

És perquè em vols ajudar?

—No, no és solament per això.

T’enganyaria si t’ho digués.

A més, ets tu qui m’ajudes a mi.

—Doncs, per què hi vols anar?

—Perquè hi he d’anar!

Nàdia va notar que Miquel

no volia parlar més d’aquell tema i va callar.

Els dies passaven i Strogoff no entenia

per què les tropes tàrtares de Feofar

no els atrapaven.

El 18 de setembre van arribar



a un poblet a la vora del riu Dinka.

Ja era fosc, i van seure per descansar.

Aleshores van sentir lladrar un gos

i, després, un gemec terrible.

—Nicolau! –va exclamar Nàdia.

Va agafar Strogoff per la mà

i van sortir corrents del camí,

en direcció al lloc d’on havia sortit aquell gemec.

Els lladrucs se sentien més a prop.

Llavors van veure el gos de Nicolau,

que lluitava contra un voltor.

Finalment, el voltor li va donar un cop de bec terrible

i el gos va caure, ferit de mort.

—Allà! –va cridar la noia.

Van veure un cap que sobresortia de terra.

Els tàrtars havien abandonat Nicolau,

enterrat fins al coll, feia tres dies.

Com que els voltors l’atacaven,

el gos l’havia defensat des d’aleshores.

El jove va reconèixer els dos caminants:

—Adéu, amics.

Estic content d’haver-vos tornat a veure.



Després de dir aquestes paraules, va morir.

Nàdia i Miquel van treure el cos del clot,

van engrandir el forat i l’hi van enterrar.

Llavors van sentir un soroll.

Eren les tropes tàrtares que els havien avançat,

que creuaven el Dinka.

Ja no podien anar per aquell camí.

Haurien de seguir la riba del riu

fins al llac Baikal i, d’allà, anar a Irkutsk.

Van arribar al llac el 2 d’octubre,

catorze dies després d’enterrar Nicolau.





21. El llac Baikal i el riu Angara




El llac Baikal és immens. Rep les aigües de 300 rius,

però només en dóna al riu Angara,

que passa per Irkutsk.

Quan Miquel i Nàdia hi van arribar,

el fred ja havia començat a glaçar el llac.

Ara només calia travessar-lo,

i baixar per l’Angara fins a Irkutsk.

A la riba hi van trobar un grup de gent.

Primer van pensar que eren tàrtars,

però després van sentir que parlaven en rus

i es van tranquil·litzar.

Eren refugiats russos. Hi havia pagesos, religiosos,

pelegrins, gent de tota mena.

Havien construït un rai

i estaven a punt de creuar el llac.

Ells també volien arribar a Irkutsk

i només ho podien fer per l’Angara,



perquè tota la zona estava ocupada pels tàrtars.

El rai va sortir a les vuit del vespre del 2 d’octubre,

guiat per un vell mariner del Baikal.

Però la travessia no era fàcil,

pels blocs de gel que s’havien format sobre l’aigua.

Al llac encara es podien esquivar,

però si se’ls trobaven a l’Angara serien perillosos

perquè podrien impedir el pas de l’embarcació.

L’endemà van arribar en un poblet

que hi havia vora l’entrada del riu. Estava abandonat.

S’hi van aturar per lligar més fort els troncs

i, de sobte, van aparèixer dos homes.

Nàdia els va reconèixer i va fer un crit:

eren Alcide Jolivet i Harry Blount, els periodistes!

Quan l’anglès i el francès van pujar al rai,

van dir que pagarien el que calgués.

—Aquí no paga ningú. Només ens hi juguem la vida,

res més –va dir el vell mariner.

Els periodistes es van situar a la part del davant del rai.

De sobte, Jolivet va notar que algú li tocava el braç.

Es va girar i va reconèixer Nàdia.

Va estar a punt de fer un crit,

però ella li va fer un gest perquè callés.

Llavors els va acompanyar fins on era Strogoff.



La sorpresa dels dos homes encara va ser més gran,

perquè pensaven que l’havien condemnat a mort.

Strogoff tenia por que aquells estrangers

expliquessin als altres viatgers qui era ell en realitat.

—Senyors, els he de demanar

que no diguin a ningú qui sóc –els va dir.

—Ho prometem –va dir Blount.

—El podem ajudar? –va preguntar-li Jolivet.

—No, gràcies, m’estimo més anar sol.

Amb els ulls de Nàdia en tinc prou.

Els periodistes van explicar a Strogoff

que les tropes de Feofar ja havien travessat el riu.

I que potser ja havien rodejat Irkutsk.

Ells tampoc no entenien

per què Miquel s’entossudia a arribar a la ciutat,

tot i que ja no tenia la carta.

Van passar dos dies. El rai continuava navegant.

De tant en tant es veien les destrosses dels invasors

i restes de les cases cremades.

Però, des de terra, els tàrtars no els podien veure.

Eren les vuit del vespre del 5 d’octubre i ja era fosc.

El capità, al davant, anava apartant els blocs de gel,



que ajudaven a dissimular l’embarcació.

L’estrèpit que feien aquells blocs quan xocaven

també dissimulava els sorolls sospitosos.

El fred era terrible i anaven poc preparats,

però ningú no es queixava. Strogoff estava tranquil.

Només tenia por que algun bloc de gel aturés el rai.

Durant aquests dies, Nàdia s’havia recuperat.

Els dos periodistes pensaven

que, d’aquella situació tan dramàtica,

en farien un bon article per als seus diaris.

Aleshores, nous perills els van posar a prova:

de sobte van veure una taca de petroli

que surava sobre el riu.

Alcide Jolivet, el francès, va sentir-ne l’olor.

Primer va pensar que potser era una cosa normal,

perquè a Sibèria hi ha molts pous de petroli naturals.

El petroli sura sobre l’aigua perquè pesa menys,

i de vegades els habitants en cremen per les festes.

Després, Jolivet va pensar

que potser no era un accident,

sinó obra de l’enemic: quan encenguessin el petroli,

l’incendi seguiria el curs del riu i arribaria a la ciutat.

I el rai estava al mig d’aquella gran taca!

Ho va comunicar de seguida al seu company anglès,



però van decidir no dir-ne res a ningú

per no preocupar els altres refugiats.

Aviat van deixar de pensar en aquell perill,

perquè Blount va veure unes ombres

que baixaven per la riba.

Va suposar que eren tàrtars i va anar a dir-ho al capità.

El vell mariner va mirar amb atenció i va dir:

—Són llops, però també ens n’haurem de defensar.

Els llops havien olorat el rai,

i ara el volien atacar saltant des dels blocs de gel.

Els refugiats no podien fer servir les armes de foc,

per no alertar els tàrtars,

i es defensaven com podien amb bastons i ganivets.

Però, com més llops mataven, més en venien;

alguns ja havien pujat a l’embarcació.

Els homes estaven esgotats.

De cop i volta, la situació va canviar.

Un foc immens va il·luminar el paisatge:

era un poble sencer que cremava.

Com que els llops es mouen molt millor en la foscor,

van saltar del rai i van fugir.

Els tàrtars eren al costat de la riba,

però estaven massa entretinguts cremant el poble

i no s’adonaven que el rai passava pel riu.



Els periodistes pensaven en la taca de petroli.

Qualsevol guspira de l’incendi podria saltar a l’aigua.

Afortunadament, el vent bufava cap a terra

i, a més, s’anaven allunyant del poble incendiat.

Els blocs de gel eren cada vegada més abundants.

Strogoff va anar a la part del davant del rai

per escoltar el que deia el vell mariner:

—D’aquí a una hora ja no podrem passar,

ens quedarem aturats! –exclamava.

Havien d’arribar a Irkutsk

abans de la sortida del sol, a les cinc;

si no, amb la llum del dia els descobririen.

Però, a dos quarts de dues de la matinada,

el rai es va aturar del tot.

Una barrera de gel els tallava el pas.

El riu era més estret en aquella zona

i després es tornava a eixamplar,

de manera que podrien continuar navegant.

Però no tenien eines per serrar el gel.

En aquell moment es van sentir uns trets

que provenien de la riba.

Els tàrtars els havien descobert!

Strogoff va agafar la mà de Nàdia:



—Vine! Travessarem la barrera de gel

sense que ens vegi ningú.

Nàdia va guiar Strogoff a través dels blocs de gel,

mentre darrere seu encara se sentien trets.

Aviat van arribar a l’extrem de la barrera.

Aleshores, la noia va entendre el que Miquel volia fer.

Van pujar a un bloc de gel

i el van impulsar

perquè comencés a baixar pel riu.

A les dues van veure les llums d’Irkutsk a la dreta.

El campament tàrtar era a l’esquerra.

Estaven a punt d’arribar a la ciutat.

Just en aquell moment, Nàdia va fer un crit.





22. La ciutat d’Irkutsk




Irkutsk, capital de la Sibèria Oriental,

està situada sobre la riba dreta del riu Angara

i envoltada d’una gran muralla.

A la riba esquerra també hi ha alguns barris,

que s’uneixen a la ciutat per mitjà de ponts de fusta.

El governador havia fet destruir els ponts

i, com que el riu allà era molt ample i profund,

per aquell costat podien defensar bé la ciutat.

Però era fàcil entrar-hi per altres punts.

Per això s’havia ordenat a tots els habitants

que ajudessin a construir

més muralles de defensa al voltant de la població.

Irkutsk tenia uns 30.000 habitants,

però amb la invasió s’hi havia refugiat molta més gent.

Tot el menjar que havien pogut arreplegar

era als magatzems, i s’havien preparat per a un setge

que havia de durar molts dies.



Havien de resistir fins que arribessin

les tropes que el tsar els enviava per ajudar-los.

Els primers tàrtars havien arribat el 24 de setembre

i ocupaven els barris abandonats de la riba esquerra.

L’endemà van arribar els soldats de l’emir Feofar,

que aviat van rodejar completament la ciutat.

Però Ogareff no comptava que el governador

i el Gran Duc ja estiguessin preparats i esperant-lo.

Va intentar dos atacs frontals;

el primer va ser rebutjat de seguida,

i el segon només va aconseguir

enfonsar una de les portes de la muralla.

Aleshores, Ogareff va decidir posar en pràctica

el seu pla: entrar a la ciutat,

guanyar la confiança del Gran Duc

i, en el moment oportú, obrir una de les portes

perquè hi entressin els tàrtars.

Havia d’actuar de pressa,

perquè les tropes russes estaven a punt d’arribar.

El 2 d’octubre, el germà del tsar, el Gran Duc,

s’havia reunit amb el governador i els seus consellers.

—Senyors, us he de felicitar per la manera

com heu defensat la ciutat fins ara –els va dir.



—Podeu comptar amb tota la població d’Irkutsk

–va contestar el governador.

—Avui m’han informat que 50.000 soldats russos

vénen cap aquí i que arribaran d’aquí a sis dies.

Però tinc por que, mentrestant, el riu es glaci del tot,

perquè llavors els tàrtars podrien creuar-lo

i entrar a la ciutat per la porta que està enfonsada.

—He vist moltes vegades que la temperatura baixava

fins a 40 graus sota zero i el riu no es glaçava del tot,

potser perquè les aigües baixen molt de pressa.

Estic segur que els tàrtars no podran creuar-lo a peu

–va dir un dels consellers.

—Tant de bo tingueu raó! –va exclamar el Gran Duc.

Aleshores, el cap de la policia va comunicar-los

que els exiliats que vivien a la ciutat

es volien organitzar per ajudar a defensar-la.

A més, volien que els manés Wassili Fedor,

que era el pare de Nàdia.

Fedor, un home instruït i valent,

era metge i estimava molt el seu país.

Tenia uns quaranta anys i un aspecte trist i seriós.

Sabia que la seva dona havia mort

i que la seva filla havia sortit per reunir-se amb ell.

Però no en tenia cap notícia i estava molt preocupat.



El Gran Duc el va fer cridar:

—Wassili Fedor, els teus companys d’exili

han demanat d’organitzar la defensa de la ciutat

i volen que tu els manis –li va dir.

—Jo, Altesa? –va contestar Fedor–.

Molt bé, accepto si així ho demana el meu país!

—Comandant Fedor, ja no ets un exiliat.

Ni els teus companys tampoc

–va dir solemnement el Gran Duc–.

A partir d’ara tens els mateixos drets que un rus

i podràs anar a viure on vulguis.

Era la recompensa per haver-se ofert

a defensar Irkutsk.

Ja era fosc, i per les finestres del palau

es veien baixar els blocs de gel pel riu.

Aleshores es van sentir veus que venien de fora.





23. Un correu del tsar




Un oficial va obrir la porta i va anunciar al Gran Duc:

—Altesa, un correu del tsar!

Tothom es va quedar sorprès.

Semblava impossible que un correu del tsar

hagués pogut arribar fins allà.

Quan el Gran Duc va ordenar que el fessin passar,

va entrar un home que semblava molt fatigat.

Anava vestit com un pagès siberià,

però duia la roba tota estripada

i les sabates molt gastades de caminar.

Una cicatriu li creuava la cara.

El Gran Duc li va preguntar:

—Com et dius? Ets correu del tsar?

—Miquel Strogoff. Sí, sóc el correu –va contestar.

—D’on véns?



—De Moscou.

—Quan vas sortir d’allà?

—El 15 de juliol.

Aquell home, però, era Ivan Ogareff,

que havia pres el nom del seu enemic.

Com que ningú no coneixia cap dels dos homes,

no es podria descobrir l’engany.

El Gran Duc va ordenar que tothom es retirés,

i es va quedar sol amb el fals correu.

—Tens una carta del tsar? –li va preguntar.

Ogareff li va ensenyar la carta,

que estava tota estripada.

Aleshores va explicar

que els tàrtars la hi havien pres

i l’havia hagut de recuperar.

—Coneixes el contingut de la carta?

–va preguntar el Gran Duc.

—Sí. Me la vaig aprendre de memòria.

Tenia por que me la robessin un altre cop.

—La carta diu si es preparen tropes

per lluitar contra els tàrtars?

—Sí, però no han pogut fer-hi res.



Les ciutats més importants,

com Ixim, Omsk i Tomsk,

han caigut en mans dels enemics –va dir Ogareff,

que procurava exagerar l’èxit dels tàrtars

per desanimar encara més el Gran Duc.

—I els cosacs? No han lluitat?

–va continuar preguntant el germà del tsar.

—Sí, però no eren prou nombrosos.

—On han tingut lloc els combats?

—A Kolyvan, Tomsk, Krasnojarsk…

—No pot ser! –va exclamar el Gran Duc.

—I tant! A Krasnojarsk em van fer presoner…

—Quants soldats tàrtars hi ha?

—Calculo que són 400.000 –va dir Ogareff, exagerant.

El Gran Duc es passejava nerviós amunt i avall.

Va rellegir la carta i li va dir:

—Saps que hi ha un traïdor de qui he de desconfiar?

—Sí. Es diu Ivan Ogareff –va contestar el fals Strogoff.

—La carta diu que vol entrar secretament a Irkutsk,

captar la meva confiança



i, després, obrir les portes als tàrtars

–va comentar el Gran Duc.

—Sí, ja ho sé. I també sé que va jurar venjar-se

personalment de vós.

—Per què?

—Es diu que Vostra Altesa

el va fer expulsar de l’exèrcit rus.

—Ho recordo, i s’ho mereixia –va afirmar el Gran Duc.

—Sa Majestat, el tsar em va insistir

que aneu amb compte amb aquest home.

Aleshores, Ogareff li va explicar

que ell s’havia trobat amb el traïdor

i com havia pogut escapar-se’n.

El Gran Duc el va felicitar pel seu valor.

Després el va nomenar ajudant seu

i li va oferir una habitació al palau.

Volia que l’ajudés a trobar aquell home.

El pla d’Ogareff funcionava com ho havia previst.

Però ara havia d’anar de pressa,

perquè les tropes russes estaven a punt d’arribar.

El dia següent, Ogareff va visitar la muralla.

Tothom el felicitava.



Ell explicava les seves aventures,

i exagerava la quantitat d’enemics

i la impossibilitat que arribés ajuda de l’exterior,

per intentar desanimar-los.

Els defensors, però, no es desanimaven fàcilment…

Wassili Fedor va voler parlar amb ell

per si podia donar-li notícies de la seva filla,

que havia sortit cap a Sibèria

en les mateixes dates que el correu del tsar.

Ogareff havia vist Nàdia amb Miquel,

però no s’havia fixat en la noia.

Per tant, no va poder-li explicar res a Fedor.

Però, amb gran crueltat, li va dir:

—Si ha creuat els Urals, només queda una esperança:

que no hagi continuat endavant.

Fedor sabia que la seva filla no s’aturaria fàcilment.

Per això va sortir de l’entrevista molt trist.

Els dies següents, 3 i 4 d’octubre,

el Gran Duc va anar demanant notícies del tsar.

Ogareff les hi donava, mentint amb tota tranquil·litat.

El traïdor també inspeccionava la muralla

de la ciutat: havia decidit que obriria la porta Bolxaia.

Els tàrtars estaven tranquils.



Ogareff els havia ordenat que esperessin

fins que no hi hagués tanta vigilància.

El 5 d’octubre va decidir que ja era el moment d’atacar.

Va llançar un paper des de dalt de la muralla

on havia escrit les instruccions de l’atac.

Sangarra era a baix per recollir-lo.

La nota deia que l’havien de dur a terme

aquella mateixa nit.





24. Una nit molt llarga




El pla d’Ivan Ogareff estava molt ben pensat:

havia d’obrir la porta Bolxaia

aprofitant un moment en què ningú no la vigilés.

Però, per aconseguir-ho, primer calia distreure

els defensors de la muralla.

Per això va ordenar que preparessin dos atacs,

un a cada extrem de la ciutat:

els defensors d’Irkutsk anirien cap allà

i s’allunyarien de la porta Bolxaia.

Llavors, ell obriria la porta i els tàrtars hi podrien entrar.

Ogareff estava segur que l’endemà,

6 d’octubre, la ciutat seria dels invasors.

Durant tot el dia, els tàrtars van fer molts moviments

cap als dos punts de distracció.

Ogareff havia recomanat al Gran Duc

que vigilés aquells dos llocs amb molta atenció.

Els soldats van portar allà els pocs canons que tenien,



lluny de la porta Bolxaia,

tal com els aconsellava el traïdor.

Ja feia dies que el fred era intens.

Al començament de l’Angara

hi havia una barrera de gel tan gran,

que ni els blocs glaçats no podien baixar pel riu.

Això era favorable als russos, perquè els tàrtars

no podrien arribar a Irkutsk amb embarcacions.

Aquella tarda, però, els blocs de gel es van desfer

i el pas va quedar lliure per als invasors.

Ara el perill augmentava.

Es va fer de nit, però no va passar res.

Prop de les dues de la matinada,

encara no es veia cap moviment.

El Gran Duc tenia por d’haver-se equivocat

i va fer cridar Ogareff.

El traïdor era a la seva habitació,

esperant el moment de donar el senyal per atacar.

Quan va sentir que el venien a buscar, no va sortir.

Van tocar les dues. Era l’hora de l’atac.

Ogareff va encendre un drap i el va llançar al riu,

on, dies abans, havia fet abocar petroli.

Era la taca que havien vist Jolivet i Blount

quan baixaven l’Angara amb el rai.



Quan el drap va caure al riu, el petroli es va encendre

i el foc es va escampar pertot arreu.

Els blocs de gel es desfeien fent un xiulet agut

i es transformaven en vapor.

El foc va arribar a cremar les cases de la vora.

Aleshores, els tàrtars van començar a disparar

des dels dos extrems de la ciutat.

Mentre la majoria d’homes defensava Irkutsk,

la resta va anar a apagar els focs.

La porta Bolxaia va quedar vigilada només

per uns pocs exiliats, amb Wassili Fedor al capdavant.

Ivan Ogareff va obrir la porta de l’habitació per sortir;

aleshores, una dona amb la roba xopa hi va entrar.

Ogareff va pensar que era Sangarra,

però no era la zíngara, sinó Nàdia.

L’Angara s’havia incendiat mentre Strogoff i Nàdia

baixaven el riu sobre un bloc de gel.

Per això la noia havia cridat:

perquè tot cremava al seu voltant.

Strogoff l’havia agafat i s’havien llançat a l’aigua.

Després de nedar sota les flames, havien arribat al moll,

que era molt a prop.

Aleshores, Strogoff havia demanat a la noia

que el dugués al palau del governador,

on vivia temporalment el Gran Duc.



Allà, ningú no els va preguntar res.

Hi havia molta gent que anava amunt i avall,

oficials que donaven ordres i soldats que les rebien.

De sobte, Nàdia i Miquel es van separar.

La jove va començar a buscar-lo pertot arreu

i va veure una porta davant seu.

Quan la va obrir, hi va trobar el traïdor:

—Ivan Ogareff! –va cridar.

Veient que l’havia reconegut,

Ogareff es va llançar sobre Nàdia.

Però la noia va treure un punyal

i es va posar d’esquena a la paret per protegir-se.

—Ivan Ogareff! –va tornar a cridar.

—Calla! –va ordenar el traïdor.

—Ivan Ogareff! –va cridar Nàdia per tercer cop,

esperant que algú la sentís i entrés a detenir-lo.

Ogareff es va treure un punyal de la cintura

i es va llançar contra ella disposat a matar-la.

En aquell moment, algú el va agafar

i el va llançar a terra. Era Strogoff.

Havia sentit els crits i s’havia guiat per la veu

fins a arribar a l’habitació on era Nàdia.



—No tinguis por –li va dir Miquel.

—Vés amb compte! Va armat! I ell hi veu!

–va exclamar la jove.

Ogareff va desembeinar l’espasa.

Nàdia va córrer cap a la porta per demanar ajuda,

però Strogoff la va aturar:

—Tanca la porta! No em fa por, aquest miserable!

Miquel només duia el seu punyal siberià.

Amb tot, estava tranquil,

i Nàdia semblava haver-se tranquil·litzat, també.

Ogareff el mirava inquiet,

perquè aquella calma el posava nerviós.

Quan va atacar-lo,

Strogoff el va evitar sense problemes.

El segon cop també va fallar. De sobte, Ogareff va dir:

—Hi veu!

—Sí, hi veig, traïdor.

Veig el cop de fuet que et vaig fer,

i, també, el lloc on et feriré.

Defensa’t, si pots! –va exclamar Strogoff.

Nàdia no entenia res del que passava.



Llavors, Ogareff es va llançar sobre Strogoff,

però la seva espasa va sortir volant

amb un cop de punyal.

Després, el punyal es va enfonsar al cor del traïdor.

En aquell moment va entrar el Gran Duc:

—Qui ha matat aquest home? –va preguntar.

—Jo –va contestar Strogoff.

Un oficial li va posar una pistola al cap,

a punt per matar-lo d’un tret.

—Com et dius? –li va demanar el Gran Duc.

—És millor preguntar com es diu ell –va dir Strogoff,

assenyalant l’home estès a terra.

—El conec. És el correu del tsar! –va dir el Gran Duc.

—No, no ho és. És Ivan Ogareff.

—I tu, qui ets?

—Sóc Miquel Strogoff, el correu del tsar.

Aleshores va explicar la seva història.

No estava cec, ni ho havia estat mai.

En el moment de la tortura

havia vist la seva mare



i les llàgrimes li havien pujat als ulls.

Llavors, en contacte amb l’escalfor del sabre,

les llàgrimes havien format una capa de vapor

que els havia protegit de la cremada.

Tot i això, Strogoff havia pensat

que era millor fer-se passar per cec.

Sabia que així ja no el vigilarien.

A més, coneixia el contingut de la carta

perquè Ogareff la hi havia posat davant dels ulls.

Per això sabia el perill que corria la ciutat

i tenia pressa per arribar-hi abans que ell.

Strogoff, després, va dir que sense Nàdia

no ho hauria aconseguit.

—Qui és aquesta noia? –va preguntar el Gran Duc.

—És la filla de l’exiliat Wassili Fedor

–va contestar Strogoff.

—Ara és el comandant Fedor.

Ja no hi ha exiliats a Irkutsk –va dir el Gran Duc.

Al cap d’una hora, Nàdia es va reunir amb el seu pare.

Mentrestant, els russos havien rebutjat els atacs

i els tàrtars no havien pogut arribar a la porta Bolxaia.

Els incendis semblaven controlats.

Abans que es fes de dia,



els tàrtars van tornar al seu campament.





25. Finals i començ¸aments




A més d’Ogareff, entre els morts hi havia Sangarra,

que havia intentat trobar-lo

per saber què havien de fer.

Durant dos dies, els invasors no es van moure.

Estaven desanimats per la mort del seu líder.

El 7 d’octubre es van sentir canonades

que venien de darrere del campament tàrtar.

Era l’exèrcit de reforç rus que arribava.

Els tàrtars no van voler trobar-se entre dos focs.

Van aixecar el campament i van fugir.

Irkutsk ja era lliure.

Amb l’exèrcit rus van arribar dos amics de Strogoff:

Alcide Jolivet i Harry Blount.

Juntament amb els altres passatgers del rai,

havien passat a la riba del riu per sobre la barrera de gel

i, d’aquesta manera, s’havien salvat.



Des d’Irkutsk, tots dos periodistes van enviar

les cròniques als seus diaris.

Les tropes del tsar van reconquerir totes les ciutats

i els tàrtars van haver d’abandonar els territoris.

La invasió tàrtara havia fracassat!

La ruta entre Irkutsk i Moscou estava lliure.

El Gran Duc tenia pressa per tornar a la capital.

Però abans va tenir temps per assistir

a una cerimònia emocionant:

el casament de Miquel i Nàdia.

Quan Strogoff li havia demanat de casar-s’hi,

la noia havia mirat el seu pare:

—Nàdia, seré feliç de considerar-vos tots dos fills meus

–li havia dit Wassili Fedor.

La cerimònia es va celebrar a la catedral d’Irkutsk.

Tothom hi volia assistir,

perquè les aventures de la parella ja eren famoses.

Els dos periodistes tampoc no hi van voler faltar.

Aleshores, l’anglès va dir a Jolivet:

—Per cert, he sentit a dir que les relacions

entre Londres i Pequín no són gaire bones.

No té pas ganes d’anar a la Xina, a veure què hi passa?

—I tant! Jo anava a proposar-li el mateix

–va fer el francès.



Al cap d’alguns dies, Miquel, Nàdia i el seu pare

van tornar a Europa.

De camí es van aturar a la riba del Dinka,

al lloc on havien enterrat Nicolau,

i van posar una creu a la tomba.

Tot seguit van passar per Omsk,

on els esperava la vella Marfa.

Després d’acomiadar-se de la mare de Miquel,

van continuar el camí fins a Sant Petersburg.

Allà, el tsar va condecorar Strogoff

amb la Creu de Sant Jordi,

la medalla de l’honor i la valentia

que es donava als qui millor havien servit el seu país.

Miquel va aconseguir una bona posició al costat del tsar;

però, ja ho heu vist, no és la història dels seus èxits

la que us volia explicar, sinó la dels seus patiments.





I TU, COM HO VEUS?





1 Les guerres

a) Aquesta novel·la se situa en temps de guerra, quan el poble tàrtar, provinent del nord de Mongòlia, envaeix Sibèria.

Recordes algun cas d’invasió d’un país per un altre?

Se sol dir que, en una guerra, no hi ha ni vencedors ni vençuts.

Estàs d’acord amb aquesta afirmació? Per què?

b) Què en penses, de les guerres? Saps què és una guerra civil?

Fa molts anys, Espanya en va viure una.

Demana’n informació a alguna persona gran que l’hagués viscut i digues quines conseqüències va tenir.

c) La venjança és una manera de prendre’s la justícia pel seu compte.

Ogareff es vol venjar del Gran Duc.

Per això aprofita que l’emir Feofar vol envair Rússia i es converteix en el seu millor oficial.

Creus que una venjança personal pot justificar una guerra? Per què?

d) Els tàrtars tenien fama de valents i, a la vegada, de cruels.

La tortura que volien infligir a Marfa, el càstig a Strogoff i la manera com deixen morir Nicolau en són exemples.

Avui dia, encara hi ha llocs on es torturen els presoners?

Què en penses?

Consideres que en temps de guerra es pot fer qualsevol cosa, com ara robar, incendiar pobles sencers o torturar algú?

2 La missió

a) L’acció d’aquesta novel·la té lloc al segle XIX, quan Rússia era un gran imperi governat pel tsar.



La distància que ha de recórrer Strogoff per acomplir la seva missió és similar a cinc vegades la distància entre Barcelona i París, però amb un clima advers, amb neu i temperatures molt baixes.

Tu et veuries amb cor de portar a terme una missió com aquesta?

b) Per garantir l’èxit de la seva missió, Strogoff ha d’anar d’amagat.

Això fa que moltes vegades es quedi sense mitjà de transport i hagi d’anar a peu.

Per la mateixa raó es deixa pegar per Ogareff i queda com un covard davant els altres.

Creus que era tan fonamental el fet que ningú no sabés qui era? Per què?

c) Strogoff no pot anar a veure la seva mare i, quan se la troba per casualitat, ha de dissimular, a pesar que fa molt de temps que no la veu.

També dissimula quan veu Marfa i Nàdia al camp de presoners.

Creus que tu hauries sabut controlar-te tan bé com ell?

3 Companys de viatge

a) Strogoff se sent atret per Nàdia així que la veu i creu que l’ha de protegir i ajudar.

Alhora, el fet d’anar junts el beneficia, perquè així no crida l’atenció dels altres viatgers.

Per això la fa passar per la seva germana.

Tu hauries anat amb ell, si haguessis estat en el lloc de Nàdia?

Hauries fet el mateix que fa Strogoff o hauries preferit viatjar sol?

b) Strogoff tenia motius per confiar en Nàdia?

Potser era una espia com Sangarra…

Trobes que va ser precipitada, la decisió d’anar amb ella? Per què?

Sense la noia, hauria pogut acomplir la seva missió? Per què?



c) Els dos periodistes pensen que cal ajudar Nàdia, però no ho fan perquè consideren que potser la perjudicaran.

Creus que tenen raó, o només és una excusa per no fer res?

Quan Ogareff els allibera i Strogoff està a punt de rebre el càstig, se’n van, en comptes de plantejar-se si el poden ajudar.

Tu, què hauries fet en el seu lloc?

d) Quan Nicolau veu Nàdia i Strogoff no té cap dubte a fer-los pujar al carro, compartir amb ells el que té i fer el camí junts.

Creus que és habitual que una persona ajudi uns estranys?

4 L’amistat i l’amor

a) La mare de Strogoff és capaç d’enfrontar-se a la tortura per no descobrir qui és el seu fill.

Tu series capaç de sacrificar-te per protegir algú?

b) Nàdia ajuda Marfa, tot i que no la coneix ni sap que és la mare de Miquel Strogoff.

Creus que això pot passar en la realitat, o només passa en la ficció?

c) Nicolau mor perquè s’enfronta als tàrtars per defensar els seus amics.

Per a tu és important l’amistat? Com cuides els teus amics?

d) Creus que Strogoff i Nàdia haurien fet tant l’un per l’altre si no s’haguessin enamorat? Raona la resposta.

5 La salut, la malaltia i les discapacitats

a) Strogoff només perd tres dies de viatge, quan està inconscient després de l’atac dels tàrtars a l’Irtix.



Però, en recuperar la consciència, vol marxar tot d’una.

Creus que algú que ha estat a punt de morir, com ell, pot continuar el viatge com si no hagués passat res?

b) Strogoff fa veure que és cec, però en realitat no ho és.

Coneixes algun invident?

Creus que és fàcil anar de viatge tot sol sense veure-hi?

Si veus una persona discapacitada que necessita ajuda, t’hi ofereixes o bé la ignores?

6 Les supersticions

a) Segons Nicolau, una llebre travessant el camí porta mala sort.

Creus que el que li passa després té alguna cosa a veure amb la llebre o bé és per un altre motiu? Quin?

b) En la teva cultura, quines coses porten mala sort?

7 Els mitjans de comunicació

a) Al segle XIX, molts dels mitjans de comunicació actuals encara no s’havien inventat.

Avui dia, creus que hauria fet falta un correu per avisar el Gran Duc?

Quins mitjans tens a l’abast per comunicar-te amb persones que són lluny de tu?

b) Els dos periodistes van seguint els esdeveniments per informar els seus diaris del que passa en la guerra, i diversos cops posen la seva vida en perill (durant la travessia pels Urals, al camp de presoners, etc.).

Ogareff, però, quan sap que són periodistes estrangers, els deixa lliures.

Tu què opines: que els allibera perquè són estrangers o perquè són periodistes?

Creus que els reporters de guerra actuals corren el risc de ser empresonats?



En coneixes cap exemple recent?

c) Què en penses, de la influència dels mitjans de comunicació sobre l’opinió pública?





GLOSSARI





El tsar és el nom que es donava a la màxima autoritat de l’Imperi rus, és a dir, a l’emperador de Rússia.





Els tàrtars eren un poble de l’Àsia Central que va conquerir part d’Europa.





Envair un territori és entrar-hi a la força per ocupar-lo o robar-ne tot el que hi ha de valor.





El telègraf era un aparell que servia per enviar missatges a través d’un fil elèctric.





Un correu era una persona que tenia com a ofici portar cartes, avisos, etc. d’un lloc a un altre.





Un emir és un príncep, un cap militar o un governador en el món islàmic.





Una resposta és vaga si és poc definida, no gaire clara.





Un sotrac és un cop sobtat i fort que rep un vehicle mentre circula.





Els zíngars són els gitanos de l’est d’Europa. Solien viure en carros i viatjaven d’un lloc a l’altre participant en circs i altres espectacles.





Un saltimbanqui és aquell qui es guanya la vida fent jocs i acrobàcies per carrers i places.





Els cosacs eren soldats molt valents que provenien de tribus russes i d’Europa de l’est.





Un vaixell salpa quan fa pujar a bord l’àncora per començar a navegar.





La coberta d’un vaixell és el seu pis superior, el que dóna a l’exterior.





La riba és la vora del mar, d’un riu o d’un llac.





Una cabina és una cambra d’un vaixell destinada a dormitori.





Un rival és un competidor, algú que lluita contra un altre per aconseguir el mateix objectiu.





Un moll és una obra feta a la vora del mar o d’un riu per facilitar tant l’embarcament com el desembarcament de persones i mercaderies.





Un exiliat és algú que està obligat a viure fora de la seva pàtria, generalment per raons polítiques.





Un udol és un crit llarg que fan els llops i altres animals semblants.





La capota és la coberta que porten alguns vehicles i que es pot plegar i desplegar.





L’aiguardent és un tipus de beguda alcohòlica molt forta.





Una posta era una estació on descansaven els viatgers i es canviaven els cavalls dels carruatges.





Una regna és cadascuna de les dues corretges que subjecten un cavall i permeten governar-lo.





Un clot és un tros enfonsat d’un terreny o d’una altra superfície.





Una berlina és un cotxe de cavalls tancat que només té dos seients.





Un fuet és una corretja, fixada a un mànec, que serveix per colpejar els animals de tir (cavall, ase) i fer-los caminar.





Un sabre és una arma semblant a l’espasa, però de fulla corba.





El menyspreu és el que sent algú per una persona o una cosa que considera que no té cap valor ni interès.





Un aiguamoll és un terreny inundat que hi ha vora el mar o un riu.





Un destacament és un grup de soldats que s’han separat del gros de l’exèrcit per acomplir una missió, fer una expedició, etc.





Entossudir-se és mantenir-se en una opinió, actitud, etc., sense canviar-la.





Ensellar un animal és posar-li la sella (seient de cuir) per cavalcar-hi a sobre.





Es diu que un cavall renilla quan crida.





Els versets són les breus divisions dels capítols de la Bíblia.





Una detonació és el soroll, semblant a un tro, que fan les coses que exploten. En aquest cas es refereix al soroll dels canons.





Un obús és un projectil semblant als que disparen els canons.





Els musulmans són els seguidors de la religió anomenada islam.





Un knut és un fuet de tires de cuir entrellaçades amb filferro.





La cort és el conjunt de persones que acompanyen els reis i altres governants.





L’índex és el dit de la mà més pròxim al dit gros.





Un botxí és qui executa els càstigs, sobretot les penes de mort a què són condemnats alguns presos en certs països.





Roent vol dir extremament calent, que crema.





Algú està exhaust si no té forces per moure’s, de cansament.





Un odre és un recipient fet amb pell cosida, que serveix per contenir vi i altres líquids.





Un remolí és una massa d’aire, d’aigua, de pols, etc., que gira ràpidament.





Es diu que un gos lladra quan fa crits.





L’avançada d’un exèrcit són els soldats que hi van al davant, a una certa distància de la resta.





Una estrebada és una estirada forta i sobtada.





Un voltor és un ocell gran, semblant a una àguila, que s’alimenta d’animals morts.





Un rai és una plataforma feta amb troncs lligats que es deixa anar perquè baixi pel riu.





Un estrèpit és un soroll molt fort.





Una ciutat està sotmesa a un setge quan les tropes enemigues l’envolten de manera que els seus habitants no en poden sortir, ni rebre aliments o ajuda de l’exterior. És una tàctica per obligar-los a rendir-se.





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics. És el segon autor més traduït de tots els temps, després d’Agatha Christie, segons Index Translationum. Juntament amb H. G. Wells, és considerat un dels pares de la ciència-ficció. Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





