La princesa jueva Salomé, filla d’Herodies, balla davant els ulls captivats d’Herodes la dansa dels set vels. La guia un propòsit terrible: obtenir al cap de Joan Baptista. La força terrible de la bellesa, la tensió entre el Bé i el Mal, són al rerefons d’aquesta personal recreació de la història de Salomé, un drama breu i intens construït com un objecte d’orfebreria.





Oscar Wilde





Salomé




ePUB v2.0

Tompopal 01.01.16





Títol original: Salomé

Oscar Wilde, 1891

Traducció: Terenci Moix, 1977

Edició digital: Tompopal (v1.0)

Segona edició: Epubqüest (v2.0)

ePUBCat base r1.3





Al meu amic Pierre Louys





PERSONATGES


Herodes Antipas, tetrarca de Judea.

Herodies, esposa del tetrarca.

Salomé, filla d’Herodies.

Iokanaan (Joan), el profeta.

El jove sirià, capità de la guàrdia.

Tigel·lí, jove romà.

Un capadoci.

Un nubi.

Soldat primer.

Soldat segon.

Patge d’Herodies.

Naaman, el botxí.

Natzarè primer.

Natzarè segon.

Un saduceu.

Un fariseu.

Jueu primer.

Jueu segon.

Jueu tercer.

Jueu quart.

Jueu cinquè.

Un esclau.

Esclaves de Salomé.





ACTE ÚNIC


El palau d’Herodes. Una gran terrassa que dóna a la sala del festí. Hi ha uns soldats recolzats en una balustrada. A la dreta, una escalinata monumental. A l’esquerra, al fons, una cisterna antiga, la boca de la qual és envoltada per un mur de bronze verd. Clar de lluna.

El jove sirià

Que n’és, de bella, aquesta nit, la princesa Salomé!

Patge d’Herodies

Mireu la lluna! Que n’és, d’estranya, aquesta nit! Com una dona acabada de sortir de la tomba. Com una dona morta. Com si cerqués morts.

El jove sirià

Estranya. Com una princesa coberta amb un vel groc, i que tingués peus d’argent. Altesa amb coloms blancs als peus! Com si fes una dansa…

Patge d’Herodies

Avança a pas lent, com una morta.

Soroll a la sala de la festa.

Soldat primer

Quin aldarull! Quines feres poden fer tant brams?

Soldat segon

El jueus. Sempre acaben igual. Discuteixen sobre la seva religió.

Soldat primer

Per què discuteixen sobre la seva religió?

Soldat segon

No ho sé. S’hi passen la vida. Els fariseus asseguren l’existència dels àngels i els saduceus la neguen.

Soldat primer

Trobo ridícul de discutir aquestes coses.

El jove sirià

Que n’és, de bella, aquesta nit, la princesa Salomé!

Patge d’Herodies

Sempre la mireu. La mireu massa. No s’ha de mirar la gent d’aquesta manera… Es podria esdevenir alguna desgràcia.

El jove sirià

Aquesta nit, és bellíssima.

Soldat primer

Diríeu que el tetrarca està neguitós.

Soldat segon

Sí, realment neguitós.

Soldat primer

Mira alguna cosa.

Soldat segon

Mira algú.

Soldat primer

A qui deu mirar?

Soldat segon

No ho sé.

El jove sirià

Què pàl·lida està, la princesa! Mai no l’havia vista tan pàl·lida. Sembla el reflex d’una rosa blanca sobre un espill d’argent.

Patge d’Herodies

No l’heu de mirar. La mireu massa.

Soldat primer

Herodies ha servit vi al tetrarca.

El capadoci

Quina és la reina Herodies? Aquella de la mitra negra, guarnida de perles, i els cabells acolorits amb un polsim blau?

Soldat primer

Sí, és Herodies, l’esposa del tetrarca.

Soldat segon

Al tetrarca li agrada molt el vi. En posseeix de tres menes: un que ve de l’illa de Samotràcia i que té el color de la porpra, com el mantell del Cèsar…

El capadoci

No l’he vist mai, el Cèsar.

Soldat segon

L’altre ve de la ciutat de Xipre, i és groc com l’or…

El capadoci

L’or m’agrada molt.

Soldat segon

L’últim arriba de Sicília i té el color vermell de la sang…

El nubi

Als déus de la meva terra els plau molt la sang. Dues vegades cada any, els sacrifiquen un holocaust de cinquanta jovencells i cinquanta donzelles…, però diríeu que els déus no en tenen prou, perquè sempre són d’allò més ferris amb nosaltres.

El capadoci

A la meva terra a no n’hi ha, de déus, perquè els romans els foragitaren… Hi ha qui diu que han cercat refugi a les muntanyes, però jo no m’ho crec. M’hi vaig passar tres nits, buscant-los per tots els racons. No els vaig trobar. Al final, vaig invocar llurs noms, però no em van contestar. Em sembla que són ben morts.

Soldat primer

Els jueus adoren un déu invisible.

El capadoci

No ho puc entendre.

Soldat primer

Només creuen en allò que hom no pot veure.

El capadoci

Ho trobo completament ridícul.

La veu de Iokanaan

Després de mi vindrà un altre que és més poderós que jo. Jo no sóc digne ni de deslligar-li la corretja de les sandàlies… El dia que ell arribarà, la terra deserta s’omplirà de joia, i florirà com el lliri… Els ulls del cec veuran la llum del sol, i la oïda dels sords s’obrirà. L’ésser acabat de néixer posarà la mà sobre el llom dels dracs, i guiarà els lleons, agafant-los de la crinera.

Soldat segon

Feu-lo callar. No para de dir coses absurdes.

Soldat primer

No. És un sant baró. I de mena benigna. Cada dia li porto el menjar, i sempre m’ho agraeix.

El capadoci

Qui és?

Soldat primer

Un profeta.

El capadoci

Quin és el seu nom?

Soldat primer

Iokanaan.

El capadoci

I d’on prové?

Soldat primer

Del desert. Hi vivia, alimentant-se, només, d’insectes i mel borda. Es vestia amb una pell de camell i el seu cenyidor era un tros de cuir. Tenia un aspecte molt salvatge. El seguia una gran gentada. Fins i tot tenia deixebles.

El capadoci

I de què parla?

Soldat primer

No se sap mai. De vegades, diu coses que esfereeixen. Però és impossible d’entendre-les.

El capadoci

Hom el pot veure?

Soldat primer

No. El tetrarca ho ha prohibit.

El jove sirià

La princesa ha amagat el rostre rere el seu ventall. Les seves mans blanques aletegen com dos coloms que volessin cap al colomar. Semblen papallones blanques. Realment, són papallones blanques.

Patge d’Herodies

Però, què n’heu de fer, vós? Per què la mireu? Hom no l’ha de mirar. Es podria esdevenir alguna desgràcia.

El jove sirià

La princesa s’ha aixecat.

El capadoci

(Assenyalant la cisterna). Quina presó tan estranya!

Soldat segon

És una cisterna antiga.

El capadoci

Una cisterna antiga. Deu ser un lloc ben malsà.

Soldat segon

No gens. Sense anar més lluny, el germà gran del tetrarca, el primer marit de la reina Herodies, s’hi va passar dotze anys empresonat. I no en va morir. Encara va caldre que l’estrangulessin.

El capadoci

L’estrangularen? I qui gosà?

Soldat segon

(Assenyalant el botxí, un negre mot corpulent). Aquell. Naaman.

El capadoci

No va tenir por?

Soldat segon

Gens ni mica. El tetrarca li havia enviat l’anell.

El capadoci

Quin anell?

Soldat segon

L’anell de la mort. Per això no va tenir por.

El capadoci

Tanmateix, escanyar un rei és una cosa terrible.

Soldat primer

I per què? Els reis només tenen un coll, com els altres homes.

El capadoci

Em sembla terrible.

El jove sirià

La princesa s’aixeca. Deixa la taula. Diríeu que l’empeny un tedi aclaparador. Ah! S’acosta! Sí, sí…, ve cap a nosaltres! I que n’està, de pàl·lida! Mai no l’havia vista tan pàl·lida!

Patge d’Herodies

No la mireu. Us prego que no la mireu.

El jove sirià

Sembla un colom que ha perdut el camí. Sembla un narcís sacsejat per l’oreig. Sembla una flor d’argent.

Entra Salomé.

Salomé

No he de romandre a la festa. No ho vull. Herodes no para de mirar-me. Per què em mira contínuament, amb els seus ullets de rata sota parpelles tremoloses? És estrany que el marit de la meva mare em miri d’aquesta manera. No sé què pot significar. O sí, que ho sé. Ben segur que ho sé.

El jove sirià

Que heu abandonat el festí, princesa?

Salomé

Quina frescor, aquest aire! És com si, aquí, es comencés a respirar de veres. Només aquí, i no pas a la sala, entre els jueus de Jerusalem, que s’exalten amb les seves cerimònies ridícules; i entre els bàrbars que beuen sense aturador i taquen de vi les lloses de marbre; i els grecs d’Esmirna, amb els ulls pintats, les galtes untades d’olis i els cabells arrissats com cargolins; i els egipcis silents, sempre subtils, amb llurs ungles de jade i els mantells foscos; i els romans, brutals i feixucs, de llenguatge groller. Ah, no els puc suportar, els romans! Són gent de baixa estofa, que es vanen de ser grans senyors.

El jove sirià

No voldríeu seure, princesa?

Patge d’Herodies

Per què li heu de parlar? Per què l’heu de mirar? Oh, s’esdevindrà alguna desgràcia!

Salomé

Com és abellidor, de contemplar la lluna! Diríeu que és una moneda. Diríeu que és una diminuta flor d’argent. És freda i casta, la lluna. La seva bellesa és virginal. Sí, és verge. Ningú no l’ha tacada, la virginitat de la lluna. I ella mai no s’ha donat als homes, com feren les altres deesses.

La veu de Iokanaan

El Senyor és arribat. Ja ha vingut el Fill de l’Home. Els centaures s’han enfonsat en els grans rius, i les sirenes han abandonat les aigües i reposen als boscos, sota les fulles…

Salomé

Qui era, què cridava?

Soldat segon

És el profeta, princesa.

Salomé

Ah, el profeta. Sé que, al tetrarca, li fa basarda.

Soldat segon

D’això no en sabem res, princesa. És el profeta Iokanaan.

El jove sirià

Voleu que demani la vostra llitera, princesa? Al jardí fa una nit molt bella.

Salomé

Oi que diu coses monstruoses de la meva mare?

Soldat segon

Mai no entenem res d’allò que diu, princesa.

Salomé

Sí. Diu coses monstruoses de la meva mare.

Esclau

Princesa: el tetrarca us prega que torneu al banquet.

Salomé

No hi penso pas tornar.

El jove sirià

Perdoneu, princesa, però si no hi torneu es podria esdevenir alguna desgràcia…

Salomé

És un home foll, el profeta?

Soldat primer

No, princesa, és un home molt jove. En la flor de la vida.

Soldat segon

Hi ha qui diu que és Elies.

Salomé

Qui és Elies?

Soldat segon

Un profeta antic d’aquesta terra, princesa.

Esclau

Què he de contestar al tetrarca de part de la princesa?

La veu de Iokanaan

No t’avalotis, terra de Palestina, perquè estigui trencada la vara d’aquell qui et fuetejava! Perquè de la raça de la serp, n’ha de sortir un basilisc que devorarà els ocells!

Salomé

Com és singular, aquesta veu. M’agradaria parlar amb ell.

Soldat primer

Temo que no serà possible, princesa. El tetrarca no vol que ningú parli amb el presoner. Ni tan sols el Summe Sacerdot.

Salomé

Vull parlar amb ell.

Soldat primer

És impossible, princesa.

Salomé

Però jo ho vull.

El jove sirià

Ben mirat, princesa, fóra millor que tornéssiu al festí.

Salomé

Traieu el profeta.

Soldat primer

No gosem, princesa.

Salomé

(Abocant-se a la cisterna). Quina fosca! Ha de ser esglaiador de trobar-se en un forat tan negre! És talment una tomba… (Als soldats). Què no m’heu sentit? Traieu-lo. El vull veure.

Soldat segon

Us ho prego, princesa: no ens demaneu això!

Salomé

Em feu esperar!

Soldat primer

Princesa: les nostres vides us pertanyen, però no podem fer el que ens demaneu… No és a nosaltres, que ho heu de demanar.

Salomé

(Mirant el Jove sirià). Ah!

Patge d’Herodies

Oh! Què passarà? Estic segur que s’esdevindrà alguna desgràcia.

Salomé

(Acostant-se al Jove sirià). Ho fareu per mi, oi Narraboth? Fóreu capaç de negar-me un desig? Sempre us he dispensat un tracte de favor…, em negareu, ara, un desig? Només vull veure aquest profeta tan estrany… Me n’han parlat tant! El tetrarca en parla contínuament. Jo diria que el tetrarca el tem. N’estic segura. Que potser també us fa por, a vós, Narraboth?

El jove sirià

No em fa por, princesa. Ningú no me’n fa. Però el tetrarca ha prohibit severament que el pugem de la cisterna.

Salomé

Em concedireu aquest desig, Narraboth, i demà, quan passaré amb la meva llitera per la porta dels venedors d’ídols, deixaré caure, per a vós tot sol, una flor verda…

El jove sirià

No puc, princesa! No puc!

Salomé

(Somrient). Em concedireu aquest desig, Narraboth, prou que ho sabeu… I demà, quan passaré amb la meva llitera pel pont del venedors d’ídols, us miraré, només a vós, a través dels vels de mussolina. Us miraré, Narraboth, i, qui sap, potser us faré un somriure. Mireu-me, Narraboth, mireu-me. Fareu això per mi, i vós ho sabeu…, oi que ho sabeu? Perquè jo sí, que ho sé.

El jove sirià

(Fent un senyal al Soldat tercer). Pugeu el profeta. La princesa Salomé el vol veure.

Salomé

Ah!

Patge d’Herodies

Oh! Quin aspecte tan estrany té la lluna aquesta nit! És com la mà d’una dona morta, que es vol cobrir amb un sudari.

El jove sirià

Té un aspecte molt estrany. Sembla una princesa amb ulls d’ivori. Somriu com una princesa a través dels núvols de mussolina.

El profeta surt de la cisterna. Salomé el mira i recula.

Iokanaan

On és el qui ha fet vessar la copa de les abominacions? On és el qui, abillat d’argent, morirà un dia davant tot el poble? Digueu-li que vingui a sentir la veu del qui clama al desert i als palaus dels reis.

Salomé

De qui parla?

El jove sirià

Això no se sap mai, princesa.

Iokanaan

On és la qui, després de veure uns homes pintats a la muralla, unes imatges de caldeus pintats en colors, s’ha deixat arrossegar a la concupiscència dels seus ulls i ha enviat ambaixadors a Caldea?

Salomé

Parla de la meva mare.

El jove sirià

No, princesa.

Salomé

Sí. Parla de la meva mare.

Iokanaan

On és la qui s’ha donat als capitans assirians, que porten baldrics a la cintura i cintes de colors llampants al cap? On és la qui s’ha donat als efebus d’Egipte, vestits amb lli i jacints, als qui porten escuts d’or i elms d’argent i són d’alçària imposant? Digueu a aquesta dona que abandoni el seu llit impúdic, que abandoni el seu llit incestuós i que escolti la paraula del qui prepara el camí del Senyor. Digueu-li que es penedeixi dels seus pecats, tot i que no se’n penedirà mai, ans perseverarà en les seves abominacions, digueu-li que temi, perquè el Senyor ja té el flagell a la mà.

Salomé

Aquest home és terrible, terrible!

El jove sirià

No resteu aquí, princesa, us ho prego.

Salomé

Més terribles que res són els seus ulls. Són forats negres, oberts per torxes roents, en un tapís de Tir. Són grutes negres, habitades pels dracs; grutes negres d’Egipte, poblades d’aquests monstres. Són llacs negres, sobrevolats per llunes fantàstiques. Creieu que continuarà parlant?

El jove sirià

No resteu aquí, princesa! Us ho suplico!

Salomé

Que n’és de flac, el seu cos! Sembla una fina imatge d’ivori i d’argent. De segur que és cast com la lluna. Sembla un raig d’argent. La seva carn deu ser molt freda, com l’ivori. El vull veure de prop.

El jove sirià

No, princesa, no!

Salomé

L’he de veure de prop.

El jove sirià

Princesa! Princesa!

Iokanaan

Qui és aquesta dona que em mira? No vull que em miri! Per què em mira, amb ulls d’or sota parpelles de porpra? No sé qui és. No ho vull saber. Digueu-li que s’allunyi de mi. No és amb ella, que he de parlar.

Salomé

Jo sóc Salomé, filla d’Herodies, princesa de Judea.

Iokanaan

Fora, filla de Sodoma! No t’acostis a l’escollit del Senyor! La teva mare ha tacat tota la terra amb el vi de les seves iniquitats…, i el clam dels seus pecats ha arribat a oïdes del Senyor.

Salomé

Parla, Iokanaan, parla… La teva veu m’endinsa en una embriaguesa molt dolça.

El jove sirià

Princesa! Princesa! Princesa!

Salomé

Parla, Iokanaan, parla. Digues-me què he de fer.

Iokanaan

No t’acostis, filla de Babilònia! Amaga el teu rostre rere un vel fosc, amaga el teu cap sota la cendra i ves al desert, a cercar el Fill de l’Home!

Salomé

Qui és el Fill de l’Home? És tan bell com tu, Iokanaan?

Iokanaan

Fora! Fora! Sento com s’estenen sobre el palau les ales de l’Àngel de la Mort!

El jove sirià

Princesa! Us suplico que torneu al festí!

Iokanaan

Àngel del Senyor, tu, el de la gran espasa…, qui cerques, en aquest palau putrefacte? Encara no és arribada l’hora del qui ha de morir vestit d’argent.

Salomé

Iokanaan!

Iokanaan

Qui és que em parla?

Salomé

Iokanaan! Estic enamorada del teu cos. El teu cos és blanc, com els lliris d’un camp que mai fou trepitjat pels passos de l’home. El teu cos és blanc com la neu que corona les muntanyes, com la neu que reposa a les muntanyes de Judea i s’esllavissa cap a la vall. Les roses del jardí de la reina d’Aràbia no són pas tan blanques com el teu cos. Ni les roses del jardí de la reina d’Aràbia, del jardí perfumat de la reina d’Aràbia, ni els peus de l’aurora quan llisquen sobre les fulles, ni el pit de la lluna quan reposa sobre el pit del mar…, res del món no és tan blanc com el teu cos… Deixa’m tocar el teu cos!

Iokanaan

Enrere, filla de Babilònia! El mal entrà al món amb la dona! No em parlis! No et vull escoltar. Només he d’escoltar la paraula del Senyor!

Salomé

El teu cos és horrible. És com el cos d’un leprós. És com una paret de calç solcada pels escurçons. És com un mur de calç on fan niu els escorpins. És un sepulcre emblanquinat, curull de coses repugnants… És horrible, el teu cos! Horrible!… Allò que m’enamora són els teus cabells, Iokanaan. Els teus cabells semblen carrolls de raïm, carrolls de raïm negre de la vinya d’Edom, a les terres dels edomites. Els teus cabells són com els cedres del Líban, com els enormes cedres del Líban, que fan ombra als lleons i als lladres que es volen amagar de la llum del dia… Les nits llargues i negres, les nits sense cap lluna, les nits durant les quals els estels s’amaguen, porucs, aquestes nits no són pas tan negres com els teus cabells… No hi ha res en tot el món que sigui tan negre com els teus cabells… Deixa’m tocar els teus cabells!

Iokanaan

Enrere, filla de Sodoma! No em toquis! No s’ha de profanar el temple del Senyor!

Salomé

Els teus cabells són horribles. Són bruts de pols i de fang. Com una corona d’espines que et cenyeix el front. Com un nus de serpent negres que cargolen pel teu coll. Els teus cabells no m’agraden. La causa del meu amor és la teva boca, Iokanaan. La teva boca és com una cinta escarlata que lliga una torre d’ivori. És com una magrana tallada amb un ganivet d’argent. Les flors dels magraners que floreixen als jardins de Tir i que són més vermelles que les roses, no són pas tan vermelles com la teva boca. El clamor vermell de les trompetes que anuncien l’arribada dels grans reis i esporugueixen l’enemic no és tan vermell com la teva boca. La teva boca és més vermella que els peus dels qui trepitgen el raïm als cups i els converteixen en vi. És més vermella que les potes dels coloms que viuen als temples i que són nodrits pels grans sacerdots. És més vermella que els peus del qui arriba d’un bosc remot en el qual ha mort un lleó i ha vist tigres daurats. La teva boca és com una branca de coral que van trobar uns pescadors allà al fons del crepuscle marí; la branca de coral que hom reserva per als grans reis. La teva boca és com les pedres vermelles que els moabites arrenquen de les mines de Moab, les pedres que els roben els grans reis. La teva boca és com l’arc del rei dels perses, tot pintat de vermell i amb banyes de coral a cada punta. Res del món no és tan vermell com la teva boca. Deixa’m besar la teva boca!

Iokanaan

Mai, filla de Babilònia! Filla de Sodoma, mai!

Salomé

Jo besaré la teva boca, Iokanaan. Jo besaré la teva boca.

El jove sirià

Princesa, princesa, tu, que ets com un grapat de mirra; tu que ets el colom entre els coloms, no miris aquest home, no el miris! No li parlis d’aquesta manera! No ho puc suportar! Princesa, princesa, no diguis aquestes paraules!

Salomé

Jo besaré la teva boca, Iokanaan!

El jove sirià

Ah!

Es mata i cau entre Salomé i Iokanaan.

Patge d’Herodies

El jove sirià s’ha matat! El capità de la guàrdia s’ha matat! És mort el meu únic amic! Jo li havia regalat una capseta de perfums i unes arracades d’argent i, ara, s’ha matat! Ah! Que potser no vaticinava una desgràcia, ell? Jo també ho havia vaticinat, i així ha succeït. Jo sabia que la lluna cercava un mort, però no sabia què era ell, el qui la lluna cercava. Ah! Per què no l’he amagat de la lluna? Si l’hagués amagat en una caverna, ella no l’hauria vist!

Soldat primer

Princesa, el jove capità s’ha matat.

Salomé

Deixa’m besar la teva boca, Iokanaan.

Iokanaan

Que no tens temença, filla d’Herodies? No he dit que sentia sobre el palau les ales de l’Àngel de la Mort? No ho veus, que ja és aquí?

Salomé

Deixa que et besi la boca.

Iokanaan

Filla de l’adulteri! Només hi ha un home, que et podria salvar. Ja te n’he parlat. Navega pel mar de Galilea i parla als seus deixebles. Agenolla’t a la ribera d’aquell mar i pronuncia el seu nom. Quan se t’apropi, com fa amb tots els que el criden, agenolla-t’hi als peus i demana perdó pels teus pecats.

Salomé

Deixa que et besi la boca!

Iokanaan

No et vull veure. No et veuré. Ets maleïda, Salomé; ets maleïda!

Baixa a la cisterna.

Salomé

Jo et besaré la boca, Iokanaan. Jo et besaré la boca

Soldat primer

Caldrà que portem el cadàver a un altre lloc. Al tetrarca no li agrada de veure altres cadàvers que els que ell ha fet matar.

Patge d’Herodies

Era per a mi un germà, i encara més que un germà. Jo li havia donat una capseta que contenia perfums, i un anell d’àgata que sempre duia posat al dit. De nit, passejàvem plegats per la ribera del riu entre els ametllers, i ell m’explicava coses del seu país. Sempre parlava molt baixet. El so de la seva veu s’assemblava al d’una flauta. Li agradava molt de mirar-se al riu, i per això jo el renyava.

Soldat segon

Teniu raó: caldria amagar el cadàver, no fos que el veiés el tetrarca.

Soldat primer

El tetrarca no vindrà. No hi surt mai, en aquesta terrassa. El profeta li fa massa por.

Entren Herodes, Herodies i tota la seva cort.

Herodes

On és Salomé? On és la princesa? Per què no ha tornat al festí, com jo li havia manat? Ah, heus-la aquí!

Herodies

No l’heu de mirar. Sempre l’esteu mirant!

Herodes

Quina lluna tan estranya, aquesta nit! Oi que té un aspecte molt estrany? Com una dona histèrica, que va en cerca d’amants. També va nua, completament nua. Els núvols la voldrien vestir, però ella els refusa. Trontolla, entre els núvols, com una dona embriaga. Ben segur que cerca amants. Oi que trontolla com una dona embriaga? Oi que sembla una dona histèrica?

Herodies

No. La lluna sembla la lluna, i prou. Tornem a dintre. Aquí no hi teniu res a fer.

Herodes

Em quedaré! Manassé, porteu tapissos. Enceneu torxes. Porteu les taules d’ivori i les de jaspi. Aquí, l’aire és deliciós. Beuré més vi amb els meus convidats. Cal honorar els ambaixadors del Cèsar.

Herodies

No és pas per a ells, que voleu restar aquí.

Herodes

Sí. Hi fa un aire deliciós. Veniu. Per què no venen també el nostres hostes? He relliscat damunt de sang! Això és de molt mal auguri. Que hi fa, aquí, aquesta sang? I aquest cadàver. Què hi fa, aquí, aquest cadàver? Us penseu que sóc com el faraó d’Egipte, que a cada banquet que celebra ha de mostrar un cadàver als convidats? En fi, qui és? No el vull mirar.

Soldat primer

És el nostre capità, senyor. Es el jove sirià a qui, fa tres dies, nomenàreu capità.

Herodes

Jo no he manat que el matessin.

Soldat segon

S’ha matat ell, senyor.

Herodes

I per què, si el vaig fer capità?

Soldat segon

No ho sé, senyor. Però ell mateix s’ha matat.

Herodes

Ho trobo estrany. Em pensava que només es mataven els filòsofs romans. Oi, Tigel·lí, que, a Roma, els filòsofs es maten ells mateixos?

Tigel·lí

N’hi ha alguns que es maten, senyor. Són els estoics, homes grollers i molt ridículs. Si més no, a parer meu.

Herodes

I a parer meu també. Matar-se és ridícul.

Tigel·lí

A Roma, hi ha molta gent que es riu d’ells… L’emperador ha compost un poema satíric contra ells. Hom el recita arreu.

Herodes

Ah, sí? Ha fet un poema satíric contra ells? Cèsar és meravellós. Ho pot fer tot i tot li escau… És estrany que el jove sirià s’hagi matat. Em sap greu, sí; em sap molt de greu. Era molt ben plantat. Tenia uns ulls molt llangorosos. Em recordo d’haver-lo vist que mirava Salomé amb molta languidesa. Sí; em sembla que la mirava massa.

Herodies

També en conec d’altres, que la miren massa.

Herodes

El seu pare era rei. Jo el vaig expulsar del seu reialme, i vós, Herodies, agafàreu d’esclava la seva mare, que era reina. Però jo, a ell el considerava com un hoste; per això el vaig fer capità. Em sap greu que sigui mort. Per què heu deixat el cadàver aquí? Cal que el porteu a una altra banda. No el vull veure. Emporteu-vos-el. (S’emporten el cadàver). Aquí fora fa fred. I bufa el vent. Oi que bufa el vent?

Herodies

No. No fa vent.

Herodes

Sí, sí; el vent bufa… I sento com si unes ales gegantines batessin sobre el palau. No ho sentiu?

Herodies

Jo no sento res.

Herodes

Ara jo tampoc no les sento. Però abans les he sentides. Era el vent, no hi ha dubte. Ja ha passat. No, no; les torno a sentir. No les sentiu? És com el batre d’unes ales.

Herodies

I jo us dic que no hi ha res. Esteu malalt. Tornem a dintre.

Herodes

No estic malalt. És la vostra filla, la malalta. En fa la cara. Mai no l’havia vista tan pàl·lida.

Herodies

Us tinc dit que no la mireu.

Herodes

Vi, porteu vi! (Serveixen el vi). Salomé, veniu i beure amb mi. Guardo un vi exquisit. El mateix Cèsar me l’ha enviat. Mulleu-hi els vostres petits llavis vermells i tot seguit, jo buidaré la copa.

Salomé

No tinc set, tetrarca.

Herodes

Heu sentit com em contesta la vostra filla?

Herodies

I té raó. Per què la mireu sempre?

Herodes

Fruita, porteu-me fruita! (Porten fruita). Salomé, veniu a menjar fruita amb mi. M’agrada molt de veure, en una fruita, la mossegada subtil de les vostres dents. Mossegueu un bocí d’aquesta fruita i, tot seguit, jo menjaré la resta.

Salomé

No tinc gana, tetrarca.

Herodes

Aquesta és l’educació que heu donat a la vostra filla?

Herodies

La meva filla i jo som de llinatge reial, i el vostre pare no era més que un pastor de camells i, de retruc, un lladre.

Herodes

Mentida!

Herodies

Saps perfectament que és veritat.

Herodes

Salomé, vine seure al meu costat. Et deixaré el tron de la teva mare.

Salomé

No estic cansada, tetrarca.

Herodies

(A Herodes). Ja podeu veure l’estimació que us té.

Herodes

Porteu… Què volia jo, ara? No ho sé. Ah, sí! Ara me’n recordo…

La veu de Iokanaan

L’hora és arribada! Tot allò que havia pronosticat ja ha passat, diu el Senyor. Avui és el dia del qual jo havia parlat.

Herodies

Feu-lo callar! Feu-lo callar! No vull sentir la seva veu. Aquest home no para d’escopir injúries contra mi.

Herodes

No ha dit pas res contra vós. És un gran profeta.

Herodies

No hi crec, en els profetes. Com voleu que un home pugui dir allò que encara ha de passar? No hi ha ningú que ho sàpiga. Aquest home sempre m’insulta. Em sembla que us fa por. Sí; us fa por.

Herodes

No em fa por. Ningú no me’n fa, de por.

Herodies

Sí, que us fa por. Si no us fa por, per què no el lliureu als jueus, que us el demanen de sis mesos ençà?

Jueu primer

Si he de ser clar, senyor, us dic que fóra millor que ens el lliuréssiu.

Herodes

No me’l torneu a demanar. Ja sabeu la meva resposta. No us el vull lliurar. És un home que ha vist Déu.

Jueu primer

Això és impossible. No hi ha ningú que hagi vist Déu, d’ençà del profeta Elies. Al nostre temps, Déu ja no es mostra als homes. S’amaga. Per això passen tantes desgràcies al país.

Jueu segon

Però no se sap si allò que va veure el profeta Elies era Déu de debò o la seva ombra.

Jueu tercer

Déu no s’amaga mai. Es revela sempre i en tot, tant en el bé com en el mal.

Jueu quart

Això no s’ha de dir. Es una idea summament perillosa, que prové de les escoles d’Alexandria, a les quals hom ensenya la filosofia grega. I els grecs són gentils, que ni tan sols han estat circumcidats.

Jueu cinquè

Hom no pot saber com obra Déu. Els seus camins són molt misteriosos. Potser allò que nosaltres anomenem el Mal sigui el Bé, i allò que anomenem el Bé sigui el Mal. Cal sotmetre’s a tot. Déu és totpoderós i destrueix alhora els forts i els febles. No el preocupa ningú.

Jueu primer

Això és veritat. Déu és terrible. Destrueix els febles i els forts, com hom mol el blat en un morter. Però aquest home no ha vist mai Déu. Ningú no ha vist Déu, del profeta Elies ençà.

Herodies

Feu-los callar. Em molesten.

Herodes

Doncs jo he sentit dir que Iokanaan és el vostre profeta Elies.

Jueu primer

No pot ser. Han passat tres segles d’ençà de l’època del profeta Elies.

Herodes

Doncs hi ha qui afirma que és el profeta Elies.

Un natzarè

Jo estic convençut que és el profeta Elies.

Jueu primer

Us equivoqueu. No ho és.

Veu de Iokanaan

Ja és arribat el dia, el dia del Senyor…, ja sento a les muntanyes els passos del qui ha de ser el salvador del món!

Herodes

Que vol dir això de salvador del món?

Tigel·lí

Es el títol que ha adoptat el Cèsar.

Herodes

Però el Cèsar no ve mai a Judea. Ahir vaig rebre un missatge de Roma, i no me’n parlava pas. En fi, Tigel·lí, vós que heu passat l’hivern a Roma, heu sentit parlar d’aquesta història?

Tigel·lí

Val a dir que no n’he sentit parlar gens. Jo només volia explicar que aquest títol és un dels que posseeix el Cèsar.

Herodes

El Cèsar no pot venir: té poagre. Diuen que té els peus inflats com els d’un elefant. I, a més, hi ha raons d’Estat. Qui surt de Roma, perd Roma. No vindrà. Tot i que, com que és l’amo, si vol venir vindrà. Però no crec que vingui.

Un natzarè

El profeta no parla del Cèsar, senyor.

Herodes

No?

Un natzarè

No, senyor.

Herodes

Doncs…, de qui parla?

Un natzarè

Del Messies, que ja és arribat.

Jueu primer

El Messies no ha arribat.

Un natzarè

Sí, que ha arribat. I fa miracles arreu.

Herodies

Oh, no! Miracles! No hi crec, en els miracles. Ja tinc massa experiència. (Al Patge). El meu ventall de plomes!

Un natzarè

És de veres, que aquest home fa miracles. Durant un casament que hom celebrava en una ciutat força important de Galilea, va convertir l’aigua en vi. M’ho han contat persones que hi eren presents. A més, ha guarit dos leprosos que estaven asseguts a les portes de Cafarnaüm; i això que només els va tocar…

Jueu primer

No, els qui va guarir a Cafarnaüm eren dos cecs…

Un natzarè

I no, que eren leprosos. Però també ha tornat la vista a diversos cecs, i hi ha qui l’ha vist com parlava amb els àngels, dalt d’una muntanya.

Un saduceu

Els àngels no existeixen…

Un fariseu

Sí, que existeixen; però no crec que aquest home hagi parlat amb ells…

Un natzarè

Una multitud de vianants va veure com parlava amb els àngels…

Un saduceu

Amb els àngels, no…

Herodies

Com m’irriten, aquests homes! Són beneits, beneits del tot! (Al Patge). Ànsia! El meu ventall! (El Patge li dona el ventall). Sembla que estiguin somniant. No s’ha de somniar. Els somniadors són uns beneits.

Colpeix el Patge amb el ventall.

Un natzarè

També ha fet el miracle de la filla de Jaire.

Un altre natzarè

Això és ben veritat. No es pot negar.

Herodies

Aquests homes són bojos. Han mirat massa la lluna. Digueu-los que callin.

Herodes

Què és aquest miracle de la filla de Jaire?

Un natzarè

La filla de Jaire era morta, i Ell la va ressuscitar.

Herodes

Que ressuscita els morts?

Un natzarè

Sí, senyor. Els ressuscita.

Herodes

No vull que ho faci. Li prohibeixo que ho faci. No permeto que ningú ressusciti els morts. Cal que cerqueu aquest home i que li digueu que no permeto que ressusciti els morts. On és, ara?

Un natzarè

Pertot, senyor. Però és molt difícil de trobar-lo. Diuen que, ara, és a Samària.

Un jueu

Doncs si és a Samària, es veu ben clar que no pot ser el Messies. No sortirà pas dels samaritans, el Messies. Estan maleïts. Mai no porten ofrenes al temple.

Un natzarè

Potser ja no hi és, a Samària. Jo em penso que, ara, és pels voltants de Jerusalem.

Un jueu

No, no hi és. Tot just he arribat de Jerusalem. I, allà, fa dos mesos que no han sentit parlar d’ell.

Herodes

En fi: tant és, tot això. Però cal que el busqueu i li feu saber, de part meva, que no li permeto que ressusciti els morts. Que converteixi l’aigua en vi, que guareixi els leprosos i el cecs, si ho vol. Tot això sí, que ho pot fer. No hi tinc res a dir. En efecte: posar bo un leprós, em sembla una bona acció. Però no he de consentir que ressusciti els morts… Fora esfereïdor, que els morts ressuscitessin!

La veu de Iokanaan

Ah, la meuca! Ah, la filla de Babilònia, la d’ulls d’or i parpelles de porpra! Escolta el que diu el Senyor: que s’aixequi contra ella una multitud d’homes! Que el poble agafi les pedres més grosses i la lapidi!

Herodies

Feu-lo callar!

La veu de Iokanaan

Que els capitans la traspassin amb les espases, que l’esclafin sota els escuts!

Herodies

Ah, vil!

La veu de Iokanaan

Els crims s’esborraran de la faç de la terra…, i totes les dones aprendran a no imitar les seves abominacions!

Herodies

Que no heu sentit com parla contra mi? Heu de permetre que insulti la vostra esposa?

Herodes

El vostre nom, ni tan sols l’ha pronunciat.

Herodies

Això tant és. Però és a mi, que vol insultar. Que no sóc la vostra esposa?

Herodes

Sí, estimada i digna Herodies; sou la meva esposa, com un dia fóreu la del meu germà.

Herodies

Fóreu vós, el qui m’arrabassà dels seus braços.

Herodes

Sí, jo era el més fort de tots dos. Però no en parlem. No en vull parlar. És la causa de que el profeta pregoni aquestes paraules tan espantoses. Potser serà la causa d’alguna desgràcia. No en parlem més… Tenim molt abandonats els nostres hostes, noble Herodies. Poseu-me vi, estimada. Ompliu de vi les grans copes d’argent i de cristall. Beuré a la salut del Cèsar. Amb tants romans aquí presents, cal beure a la salut del Cèsar…

Tots

Cèsar! Cèsar!

Herodes

(A Herodies). No heu vist? La vostra filla està molt pàl·lida.

Herodies

Què n’heu de fer, vós, de la seva pal·lidesa?

Herodes

Mai no l’havia vista tan pàl·lida.

Herodies

No l’heu de mirar.

La veu de Iokanaan

Arribat el dia, el sol es tornarà negre i la lluna vermella com la sang, i els estels cauran sobre la terra, com si fossin figues madures, i els reis de la Terra s’esglaiaran.

Herodies

Ha ha! Ja el voldria veure, aquest dia que quan la lluna es tornarà vermella com la sang i els estels cauran sobre la Terra com si fossin figues madures! Aquest profeta parla com un embriac. Però no puc suportar la seva veu. Maneu que calli.

Herodes

No, no. No comprenc tot això que diu; però podria ser un presagi.

Herodies

No hi crec, en els presagis. Parla com un embriac.

Herodes

Tal vegada està embriagat del vi de Déu!

Herodies

I quin és, aquest vi de Déu? De quina vinya prové? A quin cup es fa?

Herodes

(Sense apartar els ulls de Salomé). Tigel·lí, l’última vegada que vas a ser a Roma, potser l’emperador et va parlar de…?

Tigel·lí

De què, senyor?

Herodes

De què? Ah!… T’he fet una pregunta, oi que t’he fet una pregunta? Ja no em recordo d’allò que volia saber.

Herodies

Encara mireu la meva filla. I us he dit que no l’heu de mirar.

Herodes

No pareu de dir el mateix.

Herodies

I us ho tornaré a dir.

Herodes

I aquesta restauració del temple, de la qual hom parla tant? Faran alguna cosa? Diuen que el vel del santuari ha desaparegut.

Herodies

Sou vós, qui l’ha robat. No dieu més que beneiteries. No em vull quedar aquí. Tornem a dintre.

Herodes

Salomé, balleu per a mi.

Herodies

No vull que balli.

Salomé

No em ve de gust ballar, tetrarca.

Herodes

Salomé, filla d’Herodies, balleu per a mi.

Herodies

Deixeu-la tranquil·la.

Herodes

Us mano que balleu, Salomé.

Salomé

No ballaré, tetrarca.

Herodies

(Rient). Ja podeu veure el cas que fa de vós.

Herodes

Que balli o que no balli! Tant se me’n dóna. Aquesta nit em sento feliç, molt feliç. Mai no m’havia sentit tan feliç.

Soldat primer

Oi que el tetrarca té un aspecte neguitós?

Soldat segon

Sí, té un aspecte neguitós.

Herodes

Por què no he de sentir-me feliç? Cèsar, que és l’amo i senyor del món, em té molta estimació. M’ha enviat uns regals de gran valor. A més, m’ha promès de cridar a Roma el rei de Capadòcia, enemic meu. I qui sap si el farà crucificar. A Roma, el Cèsar pot fer tot allò que vol. És l’amo. Ho veieu com tinc tot el dret de ser feliç? Res del món no podria contrariar el meu plaer.

La veu de Iokanaan

Estarà assegut al seu tron, tot abillat de porpra i d’escarlata. Sostindrà, amb la mà, un vas d’or, reblert de les seves blasfèmies. I l’àngel del Senyor el ferirà, i els cucs devoraran el seu cos.

Herodies

Heu sentit què diu de vós, que sereu devorat pels cucs!

Herodes

No és pas de mi, que parla. Mai no diu res contra mi. Parla del rei de Capadòcia, que és el meu enemic. És ell, qui serà devorat pels cucs, no pas jo. El profeta no ha dit mai res contra mi. Només ha dit que he fet malament de casar-me amb la dona del meu germà; i potser té raó, puix que sou estèril.

Herodies

Que jo sóc estèril? I ho dieu vós, que no pareu de mirar la meva filla; vós, que la volíeu fer ballar per donar-vos plaer? És ridícul, que ho digueu. Jo he tingut una filla…, vós no heu estat capaç de fer un fill a la última de les vostres esclaves. Sou vós l’estèril, no jo.

Herodes

Calleu. Us torno a dir que sou estèril. No m’heu donat cap fill, i el profeta diu que la nostra unió és il·lícita…, diu que és incestuosa i que portarà desgràcies. Temo que tingui raó. Però, ara, no en vull parlar. No és el moment. Ara, vull ser feliç. I vet aquí que en sóc. Molt feliç, sóc. No em cal res més per a ser-ne.

Herodies

Em plau que estigueu de tan bon humor. En vós no és habitual. Però s’ha fet tard. Entrem. Recordeu que tenim una cacera tan bon punt surti el sol. No heu dit que cal honorar els ambaixadors de Cèsar?

Soldat segon

El tetrarca té un aspecte molt neguitós.

Soldat primer

Sí, molt neguitós.

Herodes

Salomé, Salomé: balleu per a mi. Us ho suplico. Aquesta nit, estic molt trist. Sí, que n’estic. Quan he vingut, he relliscat amb aquella sang, i això és un mal averany. I estic segur que he sentit com batien sobre el palau unes ales gegantines. No sé que deu poder significar… Aquesta nit, estic trist. Així doncs, balleu per a mi. Balleu per a mi, Salomé, que si balleu em podreu demanar tot allò que desitgeu, i jo us ho donaré. Sí. Balleu per a mi, Salomé, que us donaré tot allò que em demaneu, mal que fos la meitat del meu reialme.

Salomé

(Aixecant-se). Em donareu tot allò que mani, tetrarca?

Herodies

No ballis, filla meva.

Herodes

Tot. Ni que sigui la meitat del meu reialme.

Salomé

Ho jureu, tetrarca?

Herodes

Ho juro, Salomé.

Herodies

No ballis, filla meva.

Salomé

Perquè ho jureu, tetrarca?

Herodes

Per la meva vida, per la meva corona, pels déus. Si balleu per a mi, us donaré tot allò que desitgeu, ni que sigui la meitat del meu reialme. Oh, Salomé, Salomé, balleu per a mi!

Salomé

Ho heu jurat, tetrarca.

Herodes

Ho he jurat, Salomé.

Salomé

Tot allò que jo us demanés, ni que fos la meitat del vostre reialme?

Herodies

No ballis, filla meva.

Herodes

Ni que fos la meitat del meu reialme. Que bella fores de reina, Salomé, si se t’acudís de demanar la meitat del meu reialme. Oi que fores una reina bellíssima? Ah! Quin fred que fa, aquí fora! Bufa un vent molt fred i sento…, oh, per què sento el batre d’aquestes ales? Oh, diria que un ocell, un gran ocell tot negre, estén les ales damunt la terrassa! Per què no el puc veure? El soroll d’aquestes ales és esfereïdor; el vent que fan es esfereïdor! És un vent molt fred… Però no, no en fa, de fred. Ben al contrari: fa molta calda. Massa calda, fa. M’ofego. Vesseu-me aigua sobre les mans. Feu-me menjar neu. Descordeu-me el mantell. Cuita, cuita: descordeu-me el mantell. No, deixeu-ho. És la corona, que em crema; la meva corona de roses. Com si aquestes flors fossin de foc. Em cremen el front! (Es treu, d’una estrebada, la garlanda del cap i la llença damunt la taula). Ah, ja puc respirar! Que vermells són, aquests pètals! Diríeu que són taques de sang damunt les tovalles. No hi fa res. No s’han de buscar símbols a cada cosa que veiem; si ho féssim, la vida se’ns faria insuportable. Fóra millor de dir que les taques de sang són belles com els pètals d’una rosa. Sí, que fóra millor… Però no en parlem, ara. Ja torno a ser feliç, molt feliç. Tinc tot el dret de ser-ne, oi que sí? La vostra filla ballarà per a mi. Oi que ballareu per a mi, Salomé? M’ho heu promès.

Herodies

No vull que balli.

Salomé

Ballaré per a vós, tetrarca.

Herodes

Ja heu sentit la vostra filla. Ballarà per a mi. I fareu bé, de ballar per a mi. Tot seguit de ballar, recordeu-vos de demanar-me tot allò que vulgueu. Us donaré tot el que desitgeu, ni que sigui la meitat del meu reialme. Ho he jurat, oi que ho he jurat?

Salomé

Ho heu jurat, tetrarca.

Herodes

I mai no he faltat a la paraula donada. Jo no sóc dels qui falten a la paraula donada. No sé mentir. Sóc esclau de la meva paraula, jo; i és paraula de rei. El rei de Capadòcia sempre menteix. Però no és un rei com cal. Un covard, és. A part que em deu diners, i no me’ls vol pagar. Ha arribat a insultar els meus ambaixadors. Ha dit coses molt ofensives. Però, quan anirà a Roma, el Cèsar el farà crucificar. Estic ben segur que el farà crucificar. I, si no, morirà devorat pels cucs. El profeta ho ha profetitzat. Què espereu, Salomé?

Salomé

Espero que les meves esclaves em portin perfums, els set vels i que em descalcin.

Les esclaves porten perfums, els set vels i descalcen Salomé.

Herodes

Ah, ballareu descalça! Això farà molt bonic. Els vostres peus seran com coloms blancs. Semblaran floretes blanques que es mouen dalt de l’arbre… Oh, no! Ballareu damunt la sang! Al terra, hi ha sang! No vull que balli damunt la sang. Fóra un mal averany.

Herodies

Tant se val, que balli damunt la sang! Vós ja l’heu trepitjada.

Herodes

Tant se val? Ah, mireu la lluna, la lluna! S’ha tornat vermella, vermella com la sang! Ah, ja ho ha dit el profeta! Oi que ha dit que la lluna es tornaria vermella com la sang? Tothom ho ha pogut sentir. La lluna és vermella com la sang. Que no la veieu?

Herodies

Prou que ho veig. I els estels cauen com figues massa madures, oi que sí? I el sol es torna negre com un sac de pelatge, i els reis de la Terra estan espaordits. Si més no, això es pot veure. Per una vegada a la vida, el profeta ha tingut raó. Els reis de la Terra estan espaordits… Bé, va ja, tornem a dintre! Esteu malalt. A Roma diran que us heu tornat boig. Us dic que entrem.

La veu de Iokanaan

Qui és el qui ve d’Edom i de Bosra, amb el mantell tenyit de porpra, enlluernador en la bellesa dels seus abillaments, tot caminant amb força d’omnipotència? Per què està tenyit de porpra el seu mantell?

Herodies

Entrem. La veu d’aquest home m’irrita. No vull que la meva filla balli mentre ell crida d’aquesta manera. No vull que balli mentre vós la mireu d’aquesta manera. No vull que balli, i prou.

Herodes

No t’aixequis, esposa i reina meva; és inútil. No penso anar-me’n fins que ella haurà ballat. Balleu, Salomé, balleu per a mi.

Salomé

Estic a punt, tetrarca.

Salomé balla la Dansa dels Set Vels.[1]

Herodes

Ah, meravellós, meravellós! Ho veieu, com ha ballat la vostra filla? Acosta’t, Salomé! Acosta’t que et pugui donar la teva recompensa. Ah! Jo sé recompensar les ballarines amb gran esplendidesa. Et pagaré generosament. T’he de donar tot allò que vulguis. Digues: què vols?

Salomé

(Agenollant-se). Vull que em portin ara mateix, en una safata d’argent…

Herodes

(Rient). En una safata d’argent? Oh, sí, sí: no en caldria d’altra. Oi que és encisera? Què vols que et portin, en una safata d’argent, estimada i bella Salomé, tu, la més bella de totes les donzelles de Judea? Què vols que et portin, en una safata d’argent? Digues-m’ho. Et serà donat, sigui el que sigui. Tots els meus tresors són teus. Què és, Salomé?

Salomé

(Aixecant-se). El cap de Iokanaan.

Herodies

Molt ben dit, filla meva!

Herodes

No, no. Salomé! No em demanis això. No escoltis la teva mare. Sempre t’aconsella malament. No l’has d’escoltar.

Salomé

No és la meva mare, que escolto. És el meu plaer que m’aconsella de demanar-vos el cap de Iokanaan en una safata d’argent. Ho heu jurat, Herodes. No oblideu que ho heu jurat.

Herodes

Ja ho sé. Ho he jurat pels déus. Prou que ho sé. Et prego, però, que em demanis una altra cosa. Demana la meitat del meu reialme, i te la donaré.

Salomé

Us demano el cap de Iokanaan.

Herodes

No, no, no vull!

Salomé

Ho heu jurat, Herodes.

Herodies

Si, que ho heu jurat. Us ha sentit tothom. Ho heu jurat davant tothom.

Herodes

Calleu! No parlava amb vós!

Herodies

La meva filla fa bé de demanar el cap d’aquest home. Ha escopit injúries contra mi. La meva filla demostra que estima la seva mare. No heu de cedir, filla meva. Ho ha jurat. Ho ha jurat.

Herodes

Calleu! No em parleu! Salomé, has de ser assenyada. Mai no he estat sever amb tu. Sempre t’he tractat amb amor…, potser massa i tot. No em demanis això, doncs. És espantós que m’ho demanis. No puc creure que parlis seriosament. El cap tallat d’un home és una cosa desagradable, ol? Una verge no l’ha de contemplar. Quin plaer en podries treure? Cap ni un. No pot ser que vulguis això. Escolta’m un moment. Tinc una maragda, una maragda molt gran i rodona, que em va enviar el favorit de Cèsar. Si mires per aquesta maragda, pots veure coses que passen a distàncies molt llunyanes. El mateix Cèsar quan va al circ en porta una que s’hi assembla. La meva maragda encara és més grossa que la seva. Sé perfectament que és més grossa. És la més grossa del món. Oi que voldries la maragda? Demana-me-la i te la donaré.

Salomé

Demano el cap de Iokanaan.

Herodes

No m’escoltes, no m’escoltes. Deixa’m parlar, Salomé.

Salomé

Vull el cap de Iokanaan.

Herodes

No, no el vols. Només ho dius per turmentar-me, perquè t’he mirat tota la nit. Molt bé: t’he mirat tota la nit. La teva bellesa m’ha trastornat, t’he mirat massa. Però no ho tornaré a fer. No hem de mirar les coses ni les persones. Només hem de mirar els miralls, perquè els miralls només ens mostren màscares. Oh, oh! Vi! Tinc set! Salomé, Salomé: siguem amics. En fi: escolta…, què anava a dir? Què era? Ah, ja me’n recordo! Salomé! Vine, acosta’t. Em fa por que no em sentis prou bé… Salomé: tu coneixes els mous paons blancs. Passegen pel jardí, entre la murtra i els xiprers de grandíssima alçària. Tenen el bec daurat, els meus paons, i mengen un gra que també es daurat, i porten les potes pintades de porpra. Quan grallen, plou; i quan obren llur ventall de plomes apareix la lluna dalt del cel. Passegen apariats entre la murtra negra i els xiprers altíssims, i cada un té un esclau que el governa. De vegades passegen entre els arbres, i de vegades reposen sobre l’herbei o a l’entorn de l’estany. No hi ha en tot el món ocells tan meravellosos. De segur que ni el mateix Cèsar té uns ocells tan bells. I ara escolta: te’n donaré cinquanta, d’aquests paons. Et seguiran arreu i tu, entre tots ells, has de semblar la lluna al bell mig d’un gran núvol blanc… Te’ls donaré tots. Només en tinc cent, però no hi ha en tot el món un sol rei que posseeixi uns paons com els meus. Te’ls donaré tots. Però m’has de dispensar de la meva paraula. No m’has de demanar això que m’has demanat.

S’acaba la copa de vi.

Salomé

Doneu-me el cap de Iokanaan.

Herodies

Molt ben dit, filla meva! Que en sou, de ridícul, amb els vostres paons.

Herodes

Calleu! Sempre esteu cridant. Crideu com una fera salvatge. No cal cridar d’aquesta manera. La vostra veu em molesta. Us ho repeteixo: calleu…! Salomé, mira bé el que fas. Aquest home podria ser un enviat del Senyor. Estic segur que ho és. És un home sant. L’ha tocat el dit diví. Déu ha posat mots terribles a la seva boca. Sempre l’acompanya Déu, sempre és amb ell, tant al palau com al desert. Si més no, és possible. No se sap mai, però és possible que Déu estigui amb ell, i de part seva. A més, si ell moria em podria passar alguna desgràcia. Si més no, ell ha dit que el dia que es mori hi haurà algú que patirà una desgràcia. Només podia parlar de mi. Pensa que, tot sortint d’aquesta sala, he relliscat amb sang. I, a més, he sentit el batre d’unes ales gegantines. Són presagis de mena fatídica. I encara n’hi ha hagut d’altres. Tot i que jo no els he vistos, estic ben segur que n’hi ha hagut d’altres. Escolta, Salomé: oi que no vols que em passi una desgràcia? No pot ser que ho vulguis. Torna’m a escoltar.

Salomé

Doneu-me el cap de Iokanaan.

Herodes

Ho veus, com no m’escoltes? Tranquil·litza’t. Jo estic tranquil, tranquil del tot. Escolta’m bé: tinc amagades tot de joies, que ni tan sols ha vist la teva mare. Joies excepcionals. Tinc un collar de perles que pesa quaranta quilos. Llunes encadenades amb raigs d’argent. Llunes presoneres d’una xarxa d’or. El porta una reina sobre l’ivori dels seus pits. Quan el portaràs tu, seràs bella com una reina. Tinc ametistes de dues menes. Una es negra com el vi. L’altra és vermella, com el vi tenyit amb aigua. Tinc topazis grocs, talment els ulls d’un tigre; i topazis rosats, talment els ulls dels colomins, i topazis verds, talment els ulls dels gats. Tinc òpals sempre roents amb una flama molt freda, òpals que porten la tristesa a l’ànima i els fa por la tenebra. Tinc ònix que semblen les parpelles d’una morta. Tinc pedres que canvien quan canvia la lluna i esdevenen pàl·lides tan bon punt veuen el sol. Tinc safirs de la mida dels ous: flors de lotus, semblen, de tan blaus. El mar s’agita dintre seu, i la lluna no torba mai la blavor de llurs onades. Tinc crisòlits i beril·les, crisopazis i robins, sardòniques i jacints i calcedònies: tot, tot t’ho donaré, i encara hi he d’afegir altres peces. El rei de l’Índia m’ha enviat quatre ventalls de plomes de papagai; el rei de Numídia m’ha enviat una túnica de plomes d’estruç. Tinc un mirall que hom no deixa veure a les donzelles, que ni tan sols els efebus han de mirar fins que no han estat flagel·lats. Tinc tres turqueses meravelloses, closes en un petit cofre de nacre. Aquell qui les duu damunt el front es pot imaginar coses que no existeixen, i aquell qui les duu a la mà pot fer que les dones esdevinguin estèrils. Són tresors d’un valor immens; no tenen preu. I encara hi ha més. Dins un cofre de banús tinc dues copes d’ivori que semblen pomes d’or. Si un enemic hi tira una metzina, esdevenen com l’argent. En un altre cofre amb incrustacions d’ivori, hi tinc sandàlies amb incrustacions de vidre. Tinc mantells arribats del país de la Serica, i braçalets guarnits amb carboncles i amb jade, arribats de la ciutat de l’Eufrates… En fi: què vols, Salomé? Digues què vols, i jo t’ho donaré. Et donaré tot allò que em demanis, llevat d’una cosa. Et donaré tot allò que posseeixo, llevat d’una vida. El donaré el mantell del Summe Sacerdot. Et donaré el vel del Santuari.

Els jueus

Oh! Oh!

Salomé

Dóna’m el cap de Iokanaan.

Herodes

(Deixant-se caure, vençut, al seient). Doneu-li el que demana! És ben filla de la seva mare!

S’acosta el Soldat primer. Herodies agafa l’anell de la mort del dit del tetrarca i el dóna al soldat, el gual el lliura immediatament al botxí. Aquest el rep, esglaiat.

Herodes

Qui m’ha pres l’anell? Jo tenia un anell a la mà dreta. Qui s’ha begut el meu vi? A la meva copa hi havia vi, era plena de vi. Se l’ha begut algú? Oh, tinc la certesa que passarà una desgràcia… (El botxí baixa a la cisterna). Ah! Per què he donat la meva paraula? Els reis no l’hauríem de donar mai, la paraula. Si no la complim, és terrible. Si la complim, també ho és.

Herodies

Considero que la meva filla ha fet molt bé.

Herodes

Estic segur que s’esdevindrà alguna desgràcia.

Salomé

(Inclinada sobre la cisterna, escolta). Ni un soroll. No sento res. Per què no xiscla, aquest home? Ah, si algú em volia matar jo xisclaria, lluitaria, no voldria patir… Fereix, fereix, Naaman, fereix, et dic!… No. No sento res. Hi ha un silenci esfereïdor. Ah! Alguna cosa ha caigut a terra. He sentit que queia alguna cosa. Era l’espasa del botxí. Aquest esclau té por. Ha llençat la simitarra. No s’atreveix a matar-lo. Aquest esclau és un covard! Hi enviaré els soldats. (Veu el Patge d’Herodies, s’hi acosta). Vine, acosta’t. Oi que eres amic d’aquell que s’ha matat? Molt bé: encara no n’hi ha hagut prou, de morts. Digues als soldats que baixin a la cisterna i que em portin allò que demano; allò que el tetrarca m’ha promès, allò que és meu. (El Patge recula. Salomé s’adreça als soldats). Veniu, soldats. Baixeu a la cisterna i porteu-me el cap d’aquest home. (Els soldats reculen). Tetrarca: maneu als vostres soldats que em portin el cap de Iokanaan.

Un braç negre i musculós, el braç del botxí, surt de la cisterna. Damunt un escut d’argent porta el cap de Iokanaan; ho dóna a Salomé. Herodes es tapa la cara amb el mantell. Herodies somriu i es venta. Els natzarens s’agenollen i comencen a pregar.

Salomé

No has deixat que et besés la boca, Iokanaan. Tant és. Ara, la besaré. La mossegaré amb les meves dents, com si fos una fruita madura. Sí, jo et besaré la boca, Iokanaan. Que potser no t’ho havia dit? Ara, la besaré. Però, per què no em mires, Iokanaan? Els teus ulls, sempre tan terribles, encesos amb aquell foc de còlera i de menyspreu, ara són closos. Obre els ulls, Iokanaan! Per què no em mires? Que potser et faig por, Iokanaan? I la teva llengua, un escurçó vermell que m’escopia verí, ara està immòbil i muda. Que n’és d’estrany! Per què no es mou, l’escurçó vermell? No volies saber res de mi, Iokanaan. M’has rebutjat. M’has dit coses infectes. A mi, la filla d’Herodies, la princesa de Judea! Però jo encara sóc viva, Iokanaan, i tu ets mort, i el teu cap em pertany. En puc fer el que em plaurà. El puc llençar als gossos o puc fer que se’l mengin els ocells de rapinya. Sí, els voltors devoraran les despulles que hauran deixat els gossos. Ah! Iokanaan, Iokanaan! Tu ets l’únic home que he estimat. Tots els altres em fan fàstic. Però tu eres bell. El teu cos era una columna d’ivori que es dreçava sobre un sòcol d’argent. Era un jardí curull de coloms i de lliris d’argent. Era una torre d’argent guarnida amb escuts d’ivori. Res del món no era tan blanc com el teu cos. Res del món no era tan negre com els teus cabells. Res del món no era tan vermell com la teva boca. La teva veu era un encenser que escampava perfums insòlits; i, quan et mirava, era com si sentís una música singular. Ah! Per què no m’has volgut mirar, Iokanaan? Has amagat el rostre rere les teves mans i les teves blasfèmies. Et cobrires els ulls amb la bena del qui només vol veure el seu déu… Has vist el teu déu, Iokanaan, però, a mi, no m’has vist, Iokanaan, i t’he estimat. T’he arribat a estimar tant! Encara t’estimo. Només a tu, puc estimar. Estic assedegada de la teva bellesa. Estic afamada del teu cos. Ni el vi ni la fruita no poden calmar el meu desig. Què serà de mi, ara, Iokanaan? Ni els rius, ni l’oceà immens, no podran assaciar la meva passió. Jo era una princesa, i tu m’has menyspreat. Jo era una verge i tu m’has desflorat. Jo era casta, i tu m’has omplert les venes de foc… Ah! Ah! Per què no m’has mirat, Iokanaan? Si m’haguessis mirat, m’hauries estimat. Sé que m’hauries estimat. I el misteri de l’amor és més profund que el misteri de la mort. Només hem de mirar l’amor.

Herodes

La teva filla és monstruosa, completament monstruosa. Això que ha fet és un crim immens. Estic segur que és un crim contra un déu desconegut.

Herodies

Aprovo tot el que ha fet la meva filla.

Herodes

(Aixecant-se). Ah! Ha parlat la dona incestuosa? Vine! Anem! Et dic que vinguis? Estic segur que s’esdevindrà alguna desgràcia. Manassé, Isacar, Oazies, apagueu les torxes. No vull veure les coses, ni que les coses em mirin. Apagueu les torxes. Amagueu la lluna! Amagueu els estels! Amaguem-nos, nosaltres, al nostre palau, Herodies. Començo a tenir por.

Els esclaus apaguen les torxes. Els estels desapareixen. Un gran núvol negre passa davant la lluna i l’amaga completament. L’escenari queda a les fosques. El tetrarca comença a pujar l’escala.

La veu de Salomé

Ah! Jo t’he besat la boca, Iokanaan. Jo t’he besat la boca. Els teus llavis tenien un gust molt agre. Era el gust de la sang? O potser era el gust de l’amor? Diuen que el gust de l’amor és agre. Què hi fa, però? Tant se val. Jo t’he besat la boca, Iokanaan. Jo t’he besat la boca!

Un raig de lluna il·lumina Salomé

Herodes

(Girant-se i mirant Salomé). Mateu aquesta dona!

Els soldats, amb llurs escuts, esclafen Salomé, filla d’Herodies, princesa de Judea.

EXPLICIT FABULA





OSCAR FINGAL O’FLAHERTIE WILLS WILDE (Dublín, 16 d’octubre de 1854 - París, 30 de novembre de 1900) va ser un escriptor, poeta i dramaturg irlandès.

Estudià al Trinity College de Dublín, i més tard a Oxford, on sobresortí en els estudis clàssics. El 1878 guanyà el premi Newdigate. Dotat d’un domini excepcional del llenguatge, el seu estil brillant, que es reflectí tant en l’obra literària com en assaigs i articles en la premsa, aviat li reportà una notable popularitat. Adoptà unes maneres afectades i frívoles que escandalitzaren la societat victoriana, la qual criticà amb ironia i mordacitat. Això i l’hedonisme amoralista que professava obertament li crearen nombrosos enemics. Fou un decidit partidari del corrent estètic de l’art per l’art del final del segle XIX, que difongué en nombrosos escrits i conferències com les que féu als EUA i al Canadà el 1882. El 1884 es casà amb Constance Lloyd, de la qual tingué dos fills.

Especialment conegut com a dramaturg, en aquest gènere destaquen les obres Lady Windermere’s Fan (1892), que el consagrà, Salomé (1891), escrita en francès i base de l’òpera de R. Strauss, A Woman of No Importance (1893), An Ideal Husband (1895) i la seva obra mestra, The Importance of Being Earnest (1895). Escriví una única novel·la, The Picture of Dorian Gray (1891), titllada d’immoral. El 1895 fou acusat d’homosexualitat pel pare del seu amant lord Alfred Douglas i, després de tres judicis, fou condemnat a dos anys de treballs forçats, que complí a la presó de Reading, on escriví The Ballad of Reading Gaol (1898), que descrivia les condicions inhumanes del règim penitenciari, i l’Epistola: In carcere et vinculis, o De profundis (versió completa, 1960), sèrie de retrets al seu amant i, indirectament, a ell mateix per haver-se deixat portar fins al desastre. És també autor de diverses narracions i contes (Lord Arthur Savile’s Crime, 1891), i de narracions infantils, d’un cert to socialista, com The Happy Prince (1888). En sortir de la presó s’exilià a França i adoptà el nom de Sebastian Melmoth. Morí el 30 de novembre de 1900, en una habitació del parisenc Hôtel d’Alsace. Va ser enterrat el 3 de desembre al cementiri de Bagneux, als afores de la capital. El 1909, les despulles van ser traslladades al cementiri del Père Lachaise.





Notes


[1] Acotació a la Dansa dels Set Vels, en l’òpera de Strauss, segons el llibre de Hedwig Lachmann: «Els músics comencen a interpretar una dansa salvatge. Al començament, Salomé roman immòbil. Tot seguit, s’aixeca i fa un senyal als músics. Immediatament el ritme vibrant dóna pas a una melodia suau i onejant. Salomé comença a ballar. En un moment determinat, sembla que se sent abatuda. Tanmateix, es refà i continua la dansa, amb una força renovada. En acabar, resta estàtica durant un moment, en actitud visionària, prop de la cisterna. Tot seguit, es llança als peus d’Herodes».

A la versió televisiva, vàrem renunciar als famosos «set vels» per tal de no caure en un fals orientalisme de «bazaar» (de la qual cosa hom ha acusat sovint aquesta part de l’òpera de Strauss, tot diferenciant-la de la resta de l’obra). Vàrem recórrer a una música popular grega, que Salomé ballà amb una túnica berber, i això ens dispensava, també, d’introduir una peça de caràcter simfònic en un contingut realista, cosa que l’obra repudia contínuament. [Torna]





