El 1846 Thoreau es va negar a pagar impostos a l’Estat per la seva oposició a la guerra contra Mèxic i a les pràctiques esclavistes als Estats Units, per la qual cosa va ser empresonat. D’aquesta experiència neix «La desobediència civil»: un text capital en el pensament cívic d’Occident. Thoreau defensa una idea senzilla però extremadament poderosa: l’Estat no pot tenir més poder que aquell que els seus ciutadans estiguin disposats a cedir, i en darrer terme hauria de tenir com a objectiu l’abolició de tota forma de govern.





Henry David Thoreau





La desobediència civil




ePUB v2.0

vidadoble 08.02.13





Títol original: Civil Disobedience

Henry David Thoreau, 1849

Traducció: Mercè Capdevila, 2012

Edició digital: vidadoble (v1.0)

Segona edició: EpubCat (v2.0)

Correcció d’errates: paranoic (v2.1)

ePUBCat base r1.3





Accepto amb entusiasme el lema: «El millor govern és el que menys governa», i m’agradaria veure’l actuar així de forma més ràpida i sistemàtica. Si es compleix, finalment es resumeix en això, que també crec: «El millor govern és el que no governa gens». I quan els homes estiguin preparats per aquest govern, serà el tipus de govern que tindran. En el millor dels casos, el govern és una oportunitat; però la majoria dels governs normalment, i tots els governs a vegades, són inoportuns. Les objeccions que s’han presentat en contra d’un exercit permanent, que en són moltes i de pes, i que mereixen perdurar, al final també s’han de presentar en contra del govern establert. L’exèrcit permanent només és un braç del govern. El mateix govern, que només és la manera a través de la qual la gent ha escollit exercir la seva voluntat, també és responsable de cometre abusos i perversions abans que la ciutadania hi pugui intervenir. Fixeu-vos en l’actual guerra mexicana, la feina que, en comparació, fan pocs individus utilitzant el govern establert com a eina; des d’un principi, la ciutadania no hauria consentit aquesta mesura.

Aquest govern americà, què és, sinó una tradició, tot i que una de recent, que intenta transmetre’s ell mateix intacte a la prosperitat, però que a cada instant perd una part de la seva integritat? No té la vitalitat ni la força d’un sol home, ja que un sol home pot dirigir-lo segons la seva voluntat. Per les mateixes persones, és una mena de pistola de fusta i, si mai l’haguessin d’utilitzar de veritat com una de real els uns contra els altres, segurament acabaria per trencar-se. Però no per això és menys necessari, perquè les persones han de tenir una maquinària complicada o alguna altra i sentir el seu brogit, per tal de satisfer la idea de govern que tenen. D’aquesta manera, els governs mostren com poden abusar fàcilment dels homes, fins i tot com poden els homes abusar dels mateixos governs pel seu propi benefici. És excel·lent, tots ho hauríem d’admetre; aquest govern mai ha afavorit cap iniciativa tret de la d’apartar-se amb molta rapidesa de les seves funcions. Ell no manté el país lliure. Ell no consolida l’Oest. Ell no educa. És el caràcter inherent a la gent americana el que ha fet que s’aconsegueixin moltes coses; i hagués pogut fer alguna cosa més si el govern no s’hagués interposat molt sovint en el seu camí. El govern és una oportunitat mitjançant la qual els homes estarien en pau els uns als altres i, tal i com s’ha dit, quan el govern és més oportú, és quan deixa més lliures als que governa. El comerç i els negocis, si no fossin elàstics com la goma índia, mai haurien aconseguit saltar els obstacles que els legisladors contínuament estan posant en el seu camí. I, si algú hagués de jutjar aquests homes únicament pels efectes de les seves accions, i no en part per les seves intencions, estarien destinats a ser catalogats i castigats juntament amb aquelles persones malicioses que posen obstacles a les vies del tren.

Però, per parlar en sentit pràctic i com a ciutadà, a diferència d’aquells que s’autoanomenen homes contraris al govern, jo no demano deixar de tenir govern immediatament, sinó que vull ja un govern millor. Deixa que cada home faci saber quin tipus de govern inspiraria el seu respecte, i aquest serà un pas per tal d’aconseguir-lo.

Després de tot, la raó pràctica per la qual (quan el poder és a les mans de la ciutadania) una majoria té el consentiment de governar per un llarg període de temps, no és perquè sigui més probable que aquests posseeixin la veritat, ni perquè sembli el més just per a la minoria, sinó perquè físicament són els més forts. Però un govern en el qual la majoria governa en tots els casos, no pot estar basat en la justícia, almenys tal i com els homes l’entenen. No hi pot haver un govern en el qual les majories no decideixin virtualment el que està bé i el que no, sinó que ho facin amb consciència? En el qual les majories només decideixin aquells temes en els quals és aplicable la norma de la conveniència? El ciutadà ha de renunciar, encara que sigui per un moment o en la més mínima mesura, a la seva consciència pel legislador? Per què, doncs, tots els homes tenen consciència? Crec que, primer de tot, hem de ser homes, i després súbdits. No és desitjable cultivar un respecte per la llei, sinó pel que és correcte. L’única obligació que tinc el dret d’assumir és fer en tot moment el que crec que és correcte. S’ha dit i amb raó, que una corporació no té consciència; però una corporació d’homes conscients és una corporació amb consciència. La llei mai ha fet els homes una mica més justos i, mitjançant el seu respecte per la llei, fins i tot els que tenen bones intencions, diàriament són qualificats com a agents de la injustícia. Un resultat comú i natural d’un respecte excessiu per la llei és que pots veure una fila de soldats, el coronel, el capità, el caporal, els soldats rasos, els que transporten la pólvora i tots, marxant amb un ordre admirable a través de muntanyes i valls en direcció a la guerra, en contra de la seva voluntat, sí, en contra del seu sentit comú i de la seva consciència, que fa que la marxa sigui dura i que se’ls hi encongeixi el cor. No tenen cap dubte que és una activitat detestable en què estan involucrats; tots ells tenen una inclinació pacífica. Ara bé, què són ells? Homes, realment? O petites fortaleses i recambres mòbils al servei d’algun home sense escrúpols que està en el poder? Visiteu l’arsenal i contempleu un soldat d’infanteria de marina, i veureu què és el que pot fer d’un home el govern americà, o el que podria fer un bruixot: una simple ombra i reminiscència de la humanitat, un home viu però, com algú podria dir, enterrat sota les armes amb acompanyaments funeraris, tot i que podria ser que:

No es va sentir cap tambor, ni un nota de funeral,

mentre ens afanyàvem a portar el cos cap al baluard;

cap soldat va disparar un tret de comiat,

davant la tomba on hem enterrat el nostre heroi.[1]



Així, els homes serveixen l’Estat, no principalment com a homes, sinó com a màquines, amb els seus cossos. Són l’exèrcit permanent i la milícia, els carcellers, els agents de policia, els ajudants del xerif, etc. En la majoria dels casos, no existeix exercici lliure de la seva opinió o del sentit moral; sinó que ells mateixos es posen al nivell de la fusta, de la terra i les pedres; i potser es podrien fabricar homes de fusta amb el mateix propòsit. Aquests homes no inspiren més respecte que els homes de palla, o que una bola de brutícia. Tenen el mateix valor que els cavalls i els gossos. Tot i que a alguns d’ells a vegades fins i tot se’ls valora com a bons ciutadans. D’altres, com la majoria dels legisladors, els polítics, els advocats, els ministres i els funcionaris, serveixen principalment l’Estat amb els seus caps i, com que rarament fan cap distinció moral, tan poden servir al dimoni, sense tenir-ne la intenció, com a Déu. Molt pocs, com els herois, els patriotes, els màrtirs o els reformistes en sentit general, i els homes, serveixen l’Estat també amb les seves consciències, i per això la majoria de vegades s’hi oposen, i normalment són tractats com a enemics. Un home savi només serà útil com a home, i no es sotmetrà a ser «fang», i a «tapar el forat per no deixar entrar el vent», sinó que deixarà aquesta tasca per quan sigui pols:

Sóc massa aristòcrata per ser un esclau,

per ser un subordinat sota tutela,

o un humil servidor i instrument

de qualsevol estat sobirà d’arreu del món.[2]



El que s’entrega completament als seus pròxims, se’l pren com un inútil i un egoista; el que només s’hi entrega parcialment, se’l considera un benefactor i un filantrop.

Avui en dia, com s’ha de comportar un home davant aquest govern americà? Jo responc que no pot sense sentir vergonya d’estar-hi relacionat. No puc, ni per un instant, reconèixer aquesta organització política com el meu govern, que és també el govern de l’esclavitud.

Tots els homes reconeixen el dret a la revolució; és a dir, el dret a rebutjar la lleialtat al govern i a oposar-s’hi quan la seva tirania o la seva ineficiència siguin greus i insuportables. Però gairebé tots diuen que aquest no és el cas en aquests moments. Però sí que va ser el cas, pensen, de la Revolució de 1775. Si algú m’hagués dit que aquell va ser un mal govern perquè gravava algunes mercaderies estrangeres que es compraven als seus ports, el més probable és que no li hauria donat importància, ja que puc viure sense elles. Totes les màquines tenen la seva tensió i, possiblement, això és prou positiu per contrarestar el mal. En qualsevol cas, no seria gaire bo fer-ne enrenou. Però quan la tensió posseeix del tot la màquina, i l’opressió i el robatori estan organitzats, jo dic, no vulguem sostenir gaire temps més una màquina així. En altres paraules, quan una sisena part de la població d’una nació (la qual ha assumit ser el refugi de la llibertat) està esclavitzada, i quan tot un país és injustament envaït i conquerit per un exèrcit estranger i està subjecte a la llei militar, crec que no és massa aviat perquè els homes honestos es revelin i es revolucionin. El que fa que aquesta tasca sigui tan urgent és el fet que el país que està tan envaït no és el nostre, sinó que és el nostre el país invasor.

Paley, una autoritat reconeguda en temes morals juntament amb altres, al capítol «Duty of Submission to Civil Government»,[3] resol tota l’obligació civil a la conveniència, i segueix dient: «durant tant de temps com l’interès de tota la societat ho requereixi, és a dir, mentre ningú cregui convenient oposar-se o canviar el govern establert, és voluntat de de Déu que s’obeeixi aquest govern, però no durant més temps». «Un cop admès aquest principi, la justícia en cada cas particular de resistència està reduïda a un càlcul de la quantitat de perill i de greuges per una part, i de la probabilitat i el cost de reparar-los de l’altra part». A partir d’aquí, diu, cada home ho ha de valorar ell mateix. Però sembla que Paley mai ha considerat aquells casos en els quals la norma de la conveniència no s’aplica, és a dir, en els quals les persones, així com un sol individu, han de fer justícia, costi el que costi. Si, injustament, li he pres un tauló a un home que s’està ofegant, tinc l’obligació de tornar-li encara que m’ofegui jo. Això, d’acord amb Paley, seria poc convenient. Però ell, que salvaria la seva vida, en un cas així la perdria. Aquestes persones han de deixar de tenir esclaus, i de fer la guerra a Mèxic, encara que els costi la seva existència com a persones. A la pràctica, les nacions estan d’acord amb Paley; però algú creu que Massachusetts fa exactament el que és correcte en la crisi actual?

Un estat prostituït, una puta amb vestit platejat

que sosté la seva cua però arrossega la seva ànima en la brutícia.[4]



Parlant de forma clara, els oponents d’una reforma a Massachusetts no són un centenar de milers de polítics del sud, sinó un centenar de milers de mercaders i d’agricultors d’aquí que, bàsicament, estan més interessats en el comerç i en l’agricultura que en la humanitat, i no estan disposats a fer justícia ni als esclaus ni a Mèxic, costi el que costi. No em discuteixo amb enemics llunyans, sinó amb els que, prop de casa, hi cooperen, i fan el que desitgen els que estan lluny, i sense els quals aquests serien inofensius. Estem acostumats a dir que la multitud no està preparada, però la millora és lenta, perquè la minoria no és considerablement més sàvia o millor que la majoria». No és tan important que alguns siguin tan bons com tu, sinó que hi hagi alguna bondat absoluta en algun lloc que influenciï a tota la massa. Hi ha milers de persones que es consideren contràries a l’esclavitud i a la guerra, tot i que en efecte no facin res per posar-hi fi; són gent que, tot i que es consideren ells mateixos fills de Washington i Franklin, s’estan asseguts amb les mans a les butxaques dient que no saben què fer, i no fan res; fins i tot ajornen el tema de la llibertat pel tema del comerç lliure i, després de sopar, llegeixen tranquil·lament la llista de preus al costat de les últimes notícies de Mèxic i, potser, s’adormen a sobre d’ells. Quin és el preu actual d’un home honest i patriota avui en dia? Ells dubten i es lamenten i, algunes vegades, supliquen; però no fan res seriosament i que tingui efecte. Esperaran, ben disposats, que altres posin remei al mal, per tal que ells no hi hagin de pensar durant gaire temps més. Com a màxim, dipositaran només un simple vot, li faran un lleu signe d’aprovació i li desitjaran sort. Hi ha nou-centes noranta-nou persones que presumeixen de virtut per cada home virtuós; però és més fàcil tractar amb el veritable posseïdor d’una cosa que amb el que pretén tenir-la.

La votació és un tipus de joc d’atzar, com les dames o el backgammon, amb un suau matís moral: es juga amb el que és just i el que és injust, amb qüestions morals i, naturalment, s’acompanya amb l’aposta. No està en joc el caràcter dels votants. Jo emeto el meu vot, potser perquè penso que és el correcte, però no estic del tot convençut que sigui això el que hauria de prevaldré. Ho vull deixar a mans de la majoria. Per tant, la seva obligació no sobrepassa mai a la de la conveniència. Fins i tot si es vota pel que és correcte no s’està fent res per aconseguir-ho. És només un acte d’expressar dèbilment als homes el teu desig de que s’imposi. Un home savi no deixarà el bé a la sort de l’atzar, ni desitjarà que s’imposi a través del poder de la majoria. Hi ha, però, poca virtut en l’acció de les masses. Quan la majoria finalment voti per l’abolició de l’esclavitud, o perquè queda molt poca esclavitud perquè es necessitin vots per abolir-la. Llavors, ells seran els únics esclaus. Només el seu vot pot accelerar l’abolició de l’esclavitud, vot que afirmarà també la seva pròpia llibertat. He sentit a parlar d’una convenció que es durà a terme a Baltimore, o en algun altre lloc, per tal d’elegir un candidat a la presidència, que està composta principalment per editors i polítics de professió. Però penso, a qualsevol home independent, intel·ligent i respectable, què li pot importar la decisió a la qual puguin arribar? No hauríem de comptar amb la conveniència de la seva saviesa i honestedat? No hem de tenir en compte també els vots independents? No hi ha molts individus al país que no participen en les convencions? Però no: considero que l’home respectable, així anomenat, s’ha distanciat d’immediat de la seva posició, i perd l’esperança en el seu país, quan és el seu país el que té més motius per perdre l’esperança en ell. Ràpidament adopta un dels candidats elegits com l’únic disponible, el qual demostra que ell és l’únic disponible per tots els propòsits dels demagogs. El seu vot no té més valor que el de l’estranger sense escrúpols o del nadiu assalariat, els quals poden haver estat comprats. Lloat sigui l’home que és un home, i, tal i com diu el meu veí, té un os a l’esquena que no li permet doblegar-se! Les estadístiques no són correctes: s’ha declarat una població massa nombrosa. Quants homes hi ha en una zona d’unes 250.000 hectàrees en aquest país? Amb prou feines una. No ofereix Amèrica un incentiu per tal que els homes s’estableixin aquí? El ciutadà americà ha estat reduït a Odd Fellow (algú que pot ser reconegut per la seva falta de sociabilitat, una falta manifesta d’intel·ligència i una gran confiança en si mateix), la primera i principal preocupació del quan al món, és veure que les cases de beneficència estan en bon estat, i encara abans s’ha posat legítimament la vestimenta viril per recollir fons per donar suport a les vídues i als orfes que hi pugui haver. En resum, és algú que s’atreveix a viure només mitjançant l’ajuda de la companyia d’assegurances, la qual li ha promès enterrar-lo de forma decent.

No és el deure d’un home, per descomptat, dedicar-se ell mateix a l’erradicació de res, ni de la més enorme maldat. Hi ha d’haver altres assumptes que l’atreguin. Però el seu deure, almenys, és rentar-se les mans de qualsevol mal i, si decideix no pensar-hi durant molt de temps, no donar-li a la pràctica el seu suport. Si jo em dedico a altres activitats i propòsits, primer de tot he de veure, almenys, que no ho faig trepitjant un altre home. Primer haig de permetre que ell pugui continuar amb els seus propòsits també. Mira quantes contradiccions flagrants es toleren. He sentit algun dels meus veïns dient: «M’agradaria que m’ordenessin que els ajudés a fer caure la insurrecció dels esclaus, o a marxar a Mèxic; ja veuríem si hi aniria!» i, així, aquests mateixos homes, cadascun d’ells ha proporcionat un substitut, ja sigui directament per la seva lleialtat o, indirectament, amb els seus diners. El soldat que refusa de servir en una guerra injusta, és aplaudit per aquells que no refusen de mantenir un govern injust, el qual fa la guerra; és aplaudit per aquells a qui ell ignora i menysprea pels seus actes i la seva autoritat. És com si l’estat estigués penedit fins al punt que contracta algú perquè es flagel·li pels seus pecats, però no fins al punt de deixar de pecar ni per un moment. Així, en nom de l’ordre i el govern civil, a tots ens fan homenatjar i sostenir la nostra pròpia maldat. Després del primer rubor de culpa, arriba la indiferència, i el que és immoral esdevé, com si diguéssim, amoral, i no tant innecessari per a la vida que hem creat.

L’error més gran i prevalent requereix la virtut més desinteressada per tal de mantenir-lo. La virtut del patriotisme sol ser responsable del lleu retret que probablement contragui l’home noble. Aquells que, mentre estan en contra del caràcter i les mesures d’un govern, li cedeixen la seva lleialtat i el seu suport, sense cap mena de dubte són els seus partidaris més conscienciats i, sovint, l’obstacle més important per a la reforma. Alguns estan demanant a l’Estat que dissolgui la Unió, per menysprear els requeriments del president. Per què no la dissolen ells mateixos (la unió entre ells mateixos i l’Estat), i es neguen a pagar la seva part al tresor? No estan en la mateixa relació vers l’Estat, que l’Estat vers la Unió? I no han impedit les mateixes raons a l’Estat d’oposar-se a la Unió de les que han impedit a la Unió d’oposar-se a l’estat?

Com pot un home estar satisfet de tenir simplement una sola opinió? Pot gaudir-ne, si aquesta opinió és que està ofès? Si el teu veí t’ha estafat un simple dòlar, tu no et quedes satisfet sabent que has estat estafat, o dient que has estat estafat, ni tan sols demanant-li que et pagui el que et deu, sinó que, immediatament, realitzaràs els passos necessaris per tal d’obtenir tota la quantitat, i pensaràs que no et tornaran a estafar una altra vegada. L’acció que prové del principi (la percepció i la representació del bé), canvia les coses i les relacions; en essència és revolucionària, i no coincideix amb res del que era abans. No només divideix estats i esglésies, divideix famílies; fins i tot divideix l’individu, separant la seva part diabòlica de la part divina.

Les lleis injustes existeixen; hauríem d’estar contents d’obeir-les, o hauríem d’intentar esmenar-les i no obeir-les fins que hàgim triomfat? O les hauríem d’infringir d’immediat? Generalment els homes, sota un govern com aquest, pensen que haurien d’esperar fins que hagin convençut la majoria per canviar-les. Pensen que, si s’hi oposen, el remei serà pitjor que la malaltia. Però és culpa del mateix govern pensar que el remei és pitjor que la malaltia. El fa pitjor. Per què el govern no és capaç d’anticipar-se i establir la reforma? Per què no valora la seva minoria sàvia? Per què crida i es resisteix abans de ser ferit? Per què no encoratja als seus ciutadans a que estiguin alerta per assenyalar els seus defectes per tal de fer-ho millor del que ho fan? Per què sempre crucifica Crist, i excomunica Copèrnic i a Luter i declara rebels Washington i Franklin?

Algú pensaria que, una denegació deliberada i pràctica de la seva autoritat, seria l’única ofensiva que mai ha contemplat el govern; si no, per què no ha assignat el càstig definitiu, adequat i proporcionat a aquest possible cas? Si un home que no té recursos rebutja una vegada guanyar nou xílings per l’estat, és ficat a la presó per un període il·limitat que no especifica cap llei que jo conegui i que només el determina el criteri de les persones que l’hi han ficat; però si robés noranta vegades nou xílings a Estat, aviat se li permetria de sortir en llibertat.

Si la injustícia és una part necessària de la tensió de la màquina del govern, deixem-li, deixem-li; potser s’anirà suavitzant però, sens dubte, la màquina s’acabarà trencant. Si la injustícia compta amb una ballesta, o una politja, o una corda, o una manovella, exclusivament per a ella mateixa, llavors potser sí que es podria considerar si el remei no serà pitjor que la malaltia. Però si la seva naturalesa requereix que tu siguis l’agent de la injustícia envers un altre, llavors, et dic, infringeix la llei. Deixa que la teva vida contraresti la tensió per tal d’aturar la màquina. El que haig de fer és veure, almenys, que no em presto a mi mateix al mal que condemno.

En referència al fet d’adoptar els mitjans que ha proporcionat l’Estat per posar remei al mal, no en conec cap d’aquests mitjans. Requereixen massa temps, i la vida d’un home s’acaba. Tinc altres assumptes dels que m’haig d’ocupar. Vaig venir a aquest món no principalment per fer que aquest sigui un bon lloc per viure, sinó per viure-hi, sigui bo o dolent. Un home no ho ha de fer tot, però sí alguna cosa; i pel fet que no pugui fer-ho tot no és necessari que faci alguna cosa malament. No em pertoca demanar al governador o al legislador res més del que ells em poden demanar a mi; i, si ells no escolten la meva demanda, llavors què haig de fer jo? Però en aquest cas l’Estat no ha proporcionat cap sortida: la seva mateixa Constitució és el mal. Això pot semblar dur, rebel i poc conciliador; però és per tractar amb la major amabilitat i consideració l’únic esperit que pot apreciar-ho o merèixer-ho. Per tant, tot es canviar per millorar, com el naixement i la mort que convulsen el cos.

No vacil·lo a l’hora de dir que aquells que s’autoanomenen abolicionistes haurien de retirar immediatament i de forma efectiva el seu suport, tant pel que fa al personal com a nivell de béns, del govern de Massachusetts, i no esperar que constitueixin una majoria, abans que hagin de tolerar imposar-se entre ells. Crec que és suficient si tenen Déu al seu costat, sense esperar res més d’aquell altre. A més, qualsevol home més correcte que els seus veïns, ja constitueix una majora d’un.

M’enfronto amb aquest govern americà, o amb el seu representant el govern de l’Estat, directament i cara a cara, un cop a l’any, no més, en la persona del seu recaptador d’impostos. Aquesta és l’única manera mitjançant la qual un home de la meva posició s’hi troba necessàriament. I llavors em diu amb claredat: «Reconeix-me». I la manera més simple, la més efectiva i, en l’actual estat dels assumptes, la manera més indispensable de tractar-lo que em surt de dins, d’expressar la meva poca satisfacció amb ell i el poc amor que li tinc, és denegar-li. El meu veí civil, el recaptador d’impostos, és l’únic home del govern amb qui haig de tractar (al cap i a la fi, és amb homes i no amb pergamins amb qui em discuteixo), i ell ha escollit voluntàriament ser un agent del govern. Com sabrà mai bé què és ell i què realitza com a funcionari del govern, i com a home, des de que està obligat a considerar si m’hauria de tractar, el seu veí, com aquell a qui ell ha respectat, un veí i home ben disposat, o com a maníac i pertorbador de la pau, i veure si pot vèncer aquest obstacle del veïnatge sense un pensament o un discurs més groller i impetuós que es correspongui amb la seva acció? N’estic segur: si un miler, si un centenar, si deu homes a qui podria nombrar, si només deu homes honestos, fins i tot si un sol home HONEST, en aquest estat de Massachusetts, deixés de tenir esclaus, i realment fos retirat d’aquesta societat i fos tancat a la presó del comtat, seria l’abolició de l’esclavitud a Amèrica. És per això que no importa com de petit pugui semblar l’inici: el que es fa bé una vegada, està ben fet per sempre. Però de tot això preferim parlar-ne: diem que és la nostra missió. La reforma compta amb un munt de diaris al seu servei, però amb cap home. El meu estimat veí, l’ambaixador de l’Estat, que dedicarà els seus dies a resoldre la qüestió dels drets humans a la cambra del consell, si en comptes d’estar amenaçat per les presons de Carolina, hagués d’asseure’s com a presoner de Massachusetts, aquest Estat que està tan ansiós d’encolomar la culpa de l’esclavitud al seu Estat germà (tot i que en aquest moment només pot trobar un acte de falta d’hospitalitat com a raó d’una picabaralla amb ell), no desestimaria considerar el tema a l’assemblea legislativa del proper hivern.

Sota un govern que empresona algú de forma injusta, el veritable lloc per a un home just també és la presó. El lloc adequat avui en dia, l’únic lloc que ha proporcionat Massachusetts als seus esperits més lliures i menys pessimistes, és a les seves presons, per ser apartats de circulació i de l’Estat pel seu propi acte, ja que prèviament ja han estat apartats de circulació per culpa dels seus principis. És allà on trobaran l’esclau fugitiu, i el presoner mexicà en llibertat condicional, i l’indi que ve a al·legar les injustícies a la seva raça: en un terreny separat, però més lliure i honorable, on l’Estat col·loca no aquells que no estan amb ell, sinó els que estan en contra d’ell; l’única casa en un estat esclau que un home lliure pot tolerar amb honor. Si algú pensa que la seva influència es perdria allà, i que les seves veus ja no afligirien l’oïda de l’Estat, ja que ells ja no serien com un enemic entre les seves parets, no saben en quina mesura la veritat es més forta que l’error, ni en quina mesura es pot combatre la injustícia de forma més eloqüent i efectiva quan un l’ha experimentat en menor mesura en la seva pròpia persona. Emet tot el teu vot, no simplement un tros de paper, sinó tota la teva influència. Una minoria no té poder mentre s’até a la majoria; llavors, ja no és una minoria, però és irresistible quan s’hi oposa amb tot el seu pes. Si l’alternativa és mantenir tots els homes justos a la presó o deixar la guerra i l’esclavitud, l’Estat no dubtarà en què escollirà. Si un miler de persones no paguessin la seva declaració d’impostos aquest any, aquesta no seria una mesura ni violenta ni sagnant, com sí seria pagar-la, ja que permetria l’estat de cometre violència i vessar sang innocent. De fet, aquesta és la definició d’una revolució pacífica, si n’hi ha alguna de possible. Si el recaptador d’impostos, o qualsevol altre funcionari públic, em pregunta, com un ha fet «Però què he de fer?» la meva resposta seria: «Si tu realment vols fer alguna cosa, dimiteix del teu càrrec». Quan el súbdit ha rebutjat la lleialtat i el funcionari ha dimitit del seu càrrec, llavors la revolució s’ha acomplert. Encara que també es vessés sang. No hi ha un tipus de sang que vessa quan la consciència està ferida? Mitjançant aquesta ferida la humanitat real d’un home i la immortalitat brollen, i sagna fins a una mort eterna. Ara veig com corre aquesta sang.

He contemplat l’empresonament de l’infractor, més que no pas l’embargament dels seus béns (tot i que les dues accions tenen el mateix propòsit), perquè aquells que fan valer el dret més pur i, com a conseqüència, són més perillosos per un Estat corrupte, normalment no han invertit massa temps en acumular propietats. A una persona com aquesta l’Estat, en comparació, li presta un servei molt petit, i un petit impost li sol semblar exorbitant, sobretot si està obligat a guanyar-lo treballant amb les seves pròpies mans. Si hi hagués algú que visqués sense utilitzar en absolut els diners, el mateix Estat dubtaria a l’hora de reclamar-li els impostos. Però l’home ric (no per fer cap comparació odiosa) sempre està venut a la institució que el fa ric. Parlant en termes absoluts, com més diners, menys virtut, perquè els diners s’interposen entre un home i els seus objectes, i li permet obtenir-los; i, per descomptat, no hi ha gaire virtut en obtenir-los. Els diners el porten a deixar de banda algunes qüestions que, en altres circumstàncies, se li exigiria respondre; mentre que l’única qüestió nova que se li presenta és la més difícil i la més supèrflua: com gastar-los. D’aquesta manera el seu terreny moral s’enfonsa sota els seus peus. Les oportunitats de viure disminueixen en proporció a com augmenten el que anomenen els mitjans. El millor que pot fer un home per la seva cultura quan és ric és esforçar-se a dur a terme aquells projectes que considerava quan era pobre. Crist va respondre als herodians d’acord amb la seva condició: «Mostreu-me els diners dels tributs», els va dir, i un d’ells es va treure un penic de la seva butxaca. Si utilitzes diners que tenen la imatge del Cèsar i que ell els ha posat en curs i els ha donat valor, és a dir, si ets un home de l’Estat, i amb molt de gust gaudeixes dels avantatges del govern del Cèsar, llavors torna-n’hi una part quan te la demani. «Retorneu al Cèsar el que és del Cèsar, i a Déu el que és de Déu»; i no va saber què era de qui, ja que tampoc volia saber-ho.

Quan parlo amb el més independent dels meus veïns percebo que, digui el que digui de la magnitud i la seriositat de la qüestió, i la seva consideració envers la tranquil·litat pública, veig que no pot prescindir de la protecció del govern existent, i té terror a les conseqüències de la desobediència al govern per les seves propietats i la seva família. Per la meva part, no m’agradaria pensar que mai dependré de la protecció de l’estat. Però, si denego l’autoritat de l’estat quan em demana la declaració d’impostos, aviat em prendrà i es gastarà totes les meves propietats, i m’assetjarà a mi i als meus fills sens fi. Això és dur. Això fa que sigui impossible per un home viure de forma honesta i, al mateix temps, de forma confortable en el sentit extern. No valdrà la pena el temps que inverteixis acumulant propietats; segurament tornaran a esvair-se. Has de llogar o ocupar il·legalment un lloc, i cultivar un petit hort, i menjar-t’ho tot aviat. Has de viure de forma independent, has de dependre de tu mateix, sempre disposat i a punt per començar de nou, i no tenir gaires assumptes. Un home pot esdevenir ric a Turquia, si és, en tots els aspectes, un bon súbdit del govern turc. Confuci va dir: «Si un estat està governat pels principis de la raó, la pobresa i la misèria són objecte de vergonya; si un estat no està governat pels principis de la raó, la riquesa i els honors són els objectes de la vergonya». No: fins que jo no vulgui que la protecció de Massachusetts s’estengui fins a algun port llunyà del sud, on la meva llibertat estigui en perill, o mentre em dediqui únicament a aixecar una finca al meu país d’una manera pacífica, em puc permetre de rebutjar la lleialtat cap a Massachusetts, i el seu dret a la meva propietat i a la meva vida. En tots els sentits, em costa menys incórrer en el càstig de la desobediència cap a l’Estat que el que em costaria obeir-lo. Em sentiria com si jo valgués menys la pena en aquest cas.

Fa uns anys l’Estat em va venir a buscar en nom de l’Església, i em va ordenar pagar una certa quantitat de diners a favor del suport a un clergue al sermó del qual hi acudia el meu pare, però que mai hi vaig acudir jo. «Paga», em van dir, «o et tancaran a la presó». Vaig rebutjar pagar. Però, desafortunadament, un altre home va veure adequat pagar-ho. No vaig veure perquè el mestre havia de pagar per donar suport al capellà, i no el capellà al mestre, ja que jo no era el mestre de l’Estat, i em mantenia a mi mateix per subscripció voluntària. No veig perquè l’escola ha de presentar la seva declaració d’impostos i l’Estat no ha de donar suport a la seva decisió, així com ho fa amb l’església. No obstant això, a demanda dels regidors, em vaig avenir a fer una declaració com aquesta en un escrit: «Que tots els homes sàpiguen per la present que jo, Henry Thoreau, no desitjo ser considerat com un membre de cap societat a la qual no m’he unit». El vaig donar al funcionari de l’Ajuntament, i ell el té. L’Estat, havent après així que no vull ser considerat membre d’aquesta Església, des de llavors mai m’ha fet una demanda semblant; tot i que va dir que s’havia de mantenir fidel a la seva presumpció original d’aquell moment. Si hagués sabut com nombrar-les, m’hauria acomiadat una per una de totes les societats a les que mai em vaig allistar; però no sabia on trobar una llista completa.

Durant sis anys no he pagat l’impost al sufragi. Per aquesta raó em van posar a la presó una vegada, durant una nit, i mentre estava dret contemplant les parets de pedra sòlida, d’uns 60 o 80 centímetres de gruix, la porta de fusta i ferro d’uns 30 centímetres de gruix i la reixeta de ferro per la qual es filtrava la llum, no podia evitar estar impressionat per l’estupidesa d’aquella institució que em tractava com si fos simplement carn, sang i ossos per tancar. Em preguntava si, a la llarga, s’hauria de concloure que aquesta era la millor utilitat que em podien treure, i que mai van pensar que es podrien aprofitar dels meus serveis d’alguna altra manera. Vaig veure que, si hi havia una paret de pedres entre jo i els meus veïns, encara n’hi havia una de més difícil de saltar o de trencar, abans que ells poguessin aconseguir ser tan lliures com era jo. No em vaig sentir reclòs ni per un moment, i les parets em van semblar un gran malbaratament de pedres i de morter. Em vaig sentir com si hagués estat l’únic de tots els meus veïns que hagués pagat l’impost. Senzillament no sabien com tractar-me, i es van comportar com persones mal educades. En cada amenaça i en cada afalac cometien un gran error, ja que ells creien que el meu desig principal era el d’estar a l’altra banda de la paret de pedra. No podia fer res més que somriure quan veia com tancaven la porta laboriosament mentre jo feia les meves cavil·lacions (que els seguien a ells sense impediments ni obstacles), quan de fet ells eren tot el que era perillós. Com que no podien arribar a mi, van arribar a la conclusió de castigar el meu cos; com els nens, que si no poden arribar a la persona a la qual tenen rancor, abusaran del seu gos. Vaig veure que l’Estat era neci, que era tímid com una dona solitària amb les seves culleres de plata, i que no distingia els seus amics dels seus enemics, i li vaig perdre tot el respecte que em quedava, i em feia llàstima.

Així, l’Estat mai s’enfronta voluntàriament al sentit intel·lectual o moral d’un home, sinó només al seu cos, als seus sentits. No està armat amb una intel·ligència o honestedat superiors, però sí amb una força física superior. No vaig néixer per què em forcin. Respiraré a la meva manera. Vegem qui és el més fort. Quina força té la multitud? Només em poden forçar els que obeeixen una llei superior a mi. Ells m’obliguen a ser com ells. Jo no sento parlar d’homes que han estat forçats per multituds d’homes a viure de tal manera o d’una altra. Quina mena de vida seria aquesta? Si em trobo un govern que em diu: «Els teus diners o la teva vida», perquè m’hauria de precipitar a donar-li els meus diners? Potser em trobaria en una situació desesperada i no sabria què fer: no ho puc remeiar això. S’ha de remeiar per si mateix, com faig jo. No val la pena l’estona que dedico a ploriquejar per això. No sóc responsable de la reeixida feina de la maquinària de la societat. No sóc el fill de l’enginyer. Veig que, quan una gla i una castanya cauen l’una al costat de l’altra, una resta inerta per fer camí a l’altra, sinó que totes dues obeeixen les seves pròpies lleis i neixen, creixen i floreixen tan bé com poden fins que una, potser, fa ombra a l’altra i la destrueix. Si una planta no pot viure d’acord amb la seva naturalesa, mor; i també l’home.

La nit a la presó va ser prou original i interessant. Quan vaig entrar, els presoners, amb les seves camises, estaven gaudint d’una conversa i de l’aire del vespre al costat de la porta. Però el carceller va dir: «Vinga nois, és hora de tancar», i van dispersar-se, i vaig sentir el so dels seus passos tornant a les seves estances a les fosques. El carceller em va presentar el meu company de cel·la com «un home de primera i intel·ligent». Quan la porta es va tancar, em va ensenyar on podia penjar el meu barret i com anaven les coses allà. Les habitacions s’emblanquinaven un cop al mes, i aquesta, almenys, era la més blanca, la que estava decorada de forma més simple i, probablement, l’apartament més arreglat de tota la ciutat. Naturalment, ell volia saber d’on venia i què em portava allà; i, quan li vaig haver explicat, li vaig preguntar, al meu torn, com havia anat a parar allà, suposant que era un home honest, naturalment; i, tal i com va el món, sí que ho creia. «M’acusen —deia ell— de cremar un graner, però no ho vaig fer». Pel que vaig poder descobrir, segurament ell havia anat a dormir borratxo en un graner i allà va fumar la seva pipa; i així el graner es va encendre. Tenia la reputació de ser un home intel·ligent, feia tres mesos que era allà, esperant que arribés el seu judici, i hauria d’estar-s’hi encara molt més. Però des de que va aconseguir aquesta pensió per no haver fet res, s’havia adaptat i es conformava amb poca cosa, i pensava que el tractaven bé.

Ell ocupava una finestra i jo l’altra. I vaig veure que, si un estava allà molt de temps, la seva principal activitat era mirar a través de la finestra. Aviat vaig haver llegit tots els fulletons que havien deixat, i havia examinat per on s’havien evadit antics presoners, i on s’havia retallat una reixeta, i vaig sentir la història de diversos ocupants de la cel·la. Vaig descobrir que, fins i tot allà, hi havia una història i unes xafarderies que mai circulaven més enllà de les parets de la presó. Probablement aquesta és l’única casa de la ciutat on es componen versos, que després s’imprimeixen, però no es publiquen. Em va ensenyar una llarga llista de versos que van ser compostos per alguns nois joves que van ser descoberts en un intent d’escapar-se, i que després recitaven per venjar-se.

Vaig estirar la llengua al meu company presoner tan com vaig poder, tement que no el tornaria a veure mai més. Però finalment, em va ensenyar quin era el meu llit i em va deixar per anar a apagar el llum.

Era com viatjar en un país llunyà que mai hagués esperat contemplar, i on mai hauria pensat quedar-m’hi per una nit. Em semblava que mai abans havia sentit sonar el campanar de la ciutat, ni els sons nocturns de la ciutat: i és que dormíem amb les finestres obertes per dins de la reixeta. Era com veure la meva ciutat natal amb la llum de l’edat mitjana, i el nostre Concord es convertia en un corrent del Rin, i em venien al cap visions de cavallers i de castells. Eren les veus d’antics burgesos que solia sentir als carrers. Era un espectador i oient involuntari de tot el que es feia i es deia a la cuina de l’hostal de la vila contigu (una experiència completament nova i estranya per a mi). Era una visió més propera de la meva ciutat natal. Hi estava absolutament ficat. Mai abans no havia vist les seves institucions. Aquesta és una de les seves institucions més peculiars, ja que és la ciutat principal del comtat. Vaig començar a entendre com eren els seus habitants.

Al matí, ens passaven l’esmorzar a través del forat de la porta, en unes casseroles rectangulars de llauna, fetes a mida, i que contenien un vas de xocolata amb pa negre i una cullera de ferro. Quan van tornar a demanar els recipients, vaig ser massa innocent i vaig tornar el pa que havia deixat, però el meu company el va agafar i va dir que l’havia de guardar per dinar o per sopar. Poc després, el van deixar sortir per anar a treballar amb els farratges en un camp proper, on anava cada dia, i d’on no tornaria fins al migdia. Així que es va acomiadar de mi, dient que dubtava que em tornaria a veure més.

Quan vaig sortir de la presó (perquè algú va intercedir per mi i va pagar l’impost), no vaig veure que, en general, haguessin tingut lloc grans canvis, com els que observa el que hi va entrar de jove i en surt un home canut i insegur. Tot i això, sí que un canvi va arribar a escena a través dels meus ulls (la ciutat, l’estat i el país), molt més important que cap que el simple temps pogués aconseguir. Vaig veure encara amb més claredat l’estat en el qual vivia. Vaig veure fins a quin punt la gent entre la qual vivia podia ser de confiança, com a bons veïns i amics; que la seva amistat només era pels bons temps, que ells en el fons no es proposaven fer el bé, que ells eren d’una raça diferent a la meva pels seus prejudicis i les seves supersticions, com ho són els xinesos i els malaies que, en els seus sacrificis per a la humanitat, no corren riscos ni ells ni les seves propietats. Que, al cap i a la fi, no eren tan nobles, i tractaven el lladre com els havia tractat a ells, i tenien l’esperança de salvar les seves ànimes mitjançant una certa pràctica externa i algunes oracions i, de tant en tant, caminant en una direcció recta tot i ser un camí inútil. Això pot semblar jutjar els meus veïns durament, però crec que molts d’ells no són conscients que tenen una institució com la presó a la seva ciutat.

Abans era costum del nostre poble, quan un pobre deutor sortia de la presó, que els seus coneguts el saludessin, mirant a través dels seus dits, que estaven creuats per representar la reixeta de la finestra de la presó: «Què tal?». Els meus veïns no em saludaven així, sinó que primer em miraven i després es miraven els uns als altres, com si hagués tornat d’un llarg viatge. Em van venir a buscar per tancar-me quan anava al sabater a buscar una sabata que s’havia d’arreglar. Quan em van deixar anar l’endemà al matí, vaig procedir a acabar el meu encàrrec, i, un cop em vaig haver posat la sabata apedaçada, em vaig unir a la festa del nabiu, on estaven impacients per posar-se sota les meves ordres; i, en mitja hora (perquè vaig arnesar el cavall amb rapidesa) estava al mig d’un camp de nabius, en un dels turons més grans, a uns tres quilòmetres, i llavors l’Estat no era enlloc que el pogués veure.

Aquesta és tota la història de «Les meves presons».[5]



Mai he rebutjat pagar l’impost de circulació, perquè tinc tantes ganes de ser bon veí com de ser mal súbdit. I, per donar suport a les escoles, ara estic contribuint a educar els meus compatriotes. No és per cap assumpte concret de la declaració d’impostos, la raó per la qual no vull pagar-la. Simplement vull rebutjar la lleialtat a l’Estat, per renunciar-hi i distanciar-me’n de forma efectiva. No és que m’importi analitzar el recorregut del meu dòlar, si es pogués, fins que compra un home, o un mosquet amb el qual disparar-ne a un (el dòlar és innocent), però estic preocupat pels efectes de la meva lleialtat. En realitat, declaro la guerra a l’Estat amb discreció, a la meva manera, tot i que continuaré fent-ne l’ús i traient-ne el màxim profit, com és normal en aquests casos.

Si altres paguen l’impost que se’m demana a mi per una simpatia amb l’Estat, fan el que ja han fet quan han pagat el seu, és a dir, instiguen la injustícia en major mesura del que l’Estat exigeix. Si paguen l’impost des d’un interès erroni en l’individu gravat, per salvar la seva propietat o per evitar que vagi a la presó, és perquè no han considerat amb saviesa com els seus sentiments privats interfereixen en el bé comú.

Per tant, aquesta és la meva posició en aquest moment. Però un no pot estar massa en guàrdia en un cas així, no sigui que la seva acció estigui influenciada per l’obstinació, o per una consideració excessiva per les opinions dels pròxims. Deixa-li veure que només ha de fer el que li pertany a ell mateix i al moment.

A vegades penso que aquestes persones tenen bones intencions però són ignorants. Ho farien millor si sabessin com. Per què fas que els teus veïns et tractin d’una manera a la que no hi estan disposats? Però penso que aquesta no és la raó per la qual jo hauria de fer el mateix que ells, o de permetre que els altres pateixin un dolor més gran d’un altre tipus. Sovint em dic a mi mateix: quan molts milions d’homes, sense odi, sense mala voluntat, sense cap sentiment personal de cap tipus, et demanin alguns xílings, sense la possibilitat, per la seva constitució, de retirar o alterar la seva demanda, i sense la possibilitat, per part teva, de sol·licitar-ho a altres milions de persones, per què t’exposes tu mateix a aquesta irresistible força bruta? No et resisteixes al fred i a la gana, als vents i a les onades, amb aquesta obstinació; sense fer soroll, et sotmets a un miler de necessitats similars. No poses el cap al foc. Però en la mateixa proporció amb la que no considero això no totalment una força bruta sinó que, en part, una força humana, i considero que tinc relacions amb aquells milions de persones, així com amb altres milions d’homes i no amb simples bèsties o coses inanimades, veig que l’apel·lació és possible; primerament i de forma instantània, d’ells al seu creador i, en segon lloc, d’ells a ells mateixos. Però si poso el meu cap al foc deliberadament, no ni ha cap apel·lació possible ni al foc ni al Creador del foc, i només em puc culpar a mi mateix. Si em pogués convèncer a mi mateix que tinc el dret que em puguin satisfer els homes tal i com són, i de tractar-los en conseqüència i no, en cert sentit, d’acord amb els meus requeriments i amb les meves expectatives sobre el que ells i jo hauríem de ser, llavors, com un bon musulmà i fatalista, m’hauria d’esforçar a estar satisfet amb les coses tal i com ells ho estan, i dir que és la voluntat de Déu. I, per sobre de tot, hi ha la diferència entre resistir això i simplement una força animal o natural, la qual puc resistir amb algun efecte. Però no puc esperar, com Orfeu, canviar la naturalesa de les roques, dels arbres i de les bèsties.

No desitjo barallar-me amb cap home ni amb cap nació. No desitjo buscar tres peus al gat, fer distincions subtils o erigir-me a mi mateix millor que els meus veïns. Més aviat busco, ho haig de dir, una excusa per conformar-me amb les lleis del país. Estic a punt d’avenir-m’hi. És més, tinc raons per sospitar de mi mateix en aquest sentit; i cada any, quan em ve a veure el recaptador d’impostos, em trobo a mi mateix disposat a considerar les actuacions i la posició dels governs general i estatals, i l’esperit de la gent, per descobrir un pretext per a la conformitat.

Hem de tenir afecte al nostre país com als nostres pares,

i si en algun moment allunyem

el nostre amor o el nostre esforç de fer-li honor,

hem de tenir en compte els efectes i ensenyar a l’ànima

un tema de consciència i religió,

i no un desig de poder i benefici.[6]



Crec que l’Estat aviat serà capaç de treure’m de les mans tot aquest tipus de feina que faig, i llavors ja no hauré de ser més bon patriota que els meus companys. Vist des d’un punt de vista inferior, la Constitució, amb tots els seus defectes, és molt bona: la llei i els jutjats són molt respectables. Fins i tot aquest govern de l’Estat i aquest govern americà són, en molts aspectes, molt admirables i excepcionals, als quals hem d’estar agraïts, tal i com moltíssims ho han descrit. Però vist des d’un punt de vista una mica superior, són tal i com els he descrit jo. I vist des d’un punt de vista encara més alt o des del màxim possible, qui diria el que són, o que val la pena examinar-los o pensar-hi el més mínim?

No obstant això, el govern no em preocupa gaire, i li haig de concedir els mínims pensaments possibles. No són gaires els moments en els quals visc sota el govern, ni tan sols en aquest món. Si un home pensa amb llibertat, somia amb llibertat, imagina amb llibertat, mai li semblarà que és allò que no és, i els governants o els reformadors poc sensats no el podran aturar.

Sé que la majoria dels homes pensen d’una forma diferent a la meva; però aquells que, per professió, dediquen les seves vides a l’estudi d’aquest tema o a d’altres de similars, em satisfan tan poc com qualsevol altre. Els homes d’Estat i els legisladors, que estan completament dins de la institució, mai els contemplen amb claredat i de forma pura i simple. Ells parlen de canviar la societat, però no tenen cap lloc de descans fora d’ella. Potser són homes amb una certa experiència i bon gust, i probablement han inventat sistemes enginyosos i, fins i tot, útils, pels quals els donem sincerament les gràcies. Però tota la seva intel·ligència i utilitat es troba dins certs límits no gaire amplis. Estan acostumats a oblidar que el món no està governat per la política ni la conveniència. Webster mai va darrere el govern i per tant no pot parlar-ne amb autoritat. Les seves paraules són sàvies per aquells legisladors que no contemplen una reforma imprescindible en el govern existent. Per als pensadors, i els que legislen, ell ni una vegada aborda el problema. Ho sé per aquells que especulen sobre aquest tema amb serenitat i d’una manera sàvia, els quals aviat desvetllaran els límits de l’abast de la seva ment i de la seva receptivitat. Però, comparat amb les declaracions pobres de la majoria dels reformistes, i de l’encara més pobra saviesa i eloqüència dels polítics en general, almenys les seves paraules són les més sensates i les més valuoses, i donem gràcies al cel per tenir-les. En comparació, ell sempre és fort, original i, sobretot, pràctic. Tot i això, la seva major qualitat no és la saviesa, sinó la prudència. La veritat de l’advocat no és veritat, però sí la coherència, o una conveniència coherent. La veritat sempre està amb harmonia amb ella mateixa, i no està interessada principalment a revelar la justícia que pot estar constituïda per la maldat. Ell es mereix ser anomenat, tal i com l’han anomenat, el defensor de la constitució. Realment no ha donat cops tret dels defensius. Ell no és un líder, sinó un seguidor. Els seus líders són els homes del 1787. «Mai he fet un esforç —diu— ni em proposo fer un esforç. Mai he tolerat un esforç, i mai toleraré un esforç per pertorbar l’acord que es va fer originàriament, pel qual els diversos estats van entrar a la Unió». Pensant en la sanció que la Constitució imposa a l’esclavitud, diu: «Com que era una part del pacte original, deixem-li». No obstant la seva especial perspicàcia i capacitat, ell és incapaç d’agafar un fet i apartar-lo de les seves implicacions polítiques, i ho contempla de manera exclusivament intel·lectual (el que, per exemple, correspon que un home faci aquí a Amèrica avui en dia respecte a l’esclavitud, però s’atreveix o està obligat a donar algun tipus de resposta tan desesperada com la següent, mentre professa que parla en termes absoluts i a títol personal). Quin tipus de codi nou i singular d’obligacions socials es pot deduir d’aquí? «La manera— diu— com els governs d’aquests estats on existeix l’esclavitud la volen regular, és assumpte seu, és la seva responsabilitat vers els seus constituents, vers les lleis generals de decor, humanitat i justícia, i vers Déu. Les associacions constituïdes en altres llocs que sorgeixen d’un sentiment d’humanitat, o de qualsevol altra causa, no hi tenen res a fer. Mai han rebut cap estímul per part meva i mai el rebran».[7]

Aquells que no coneixen les fonts més pures de la veritat, que no han seguit el seu curs fins als orígens, sostenen, defensen amb raó, la Bíblia i la Constitució, i en beuen amb reverència i humilitat. Però aquells que busquen d’on ve l’aigua que arriba al llac o al toll, es preparen per la seva lluita una vegada més, i continuen el seu pelegrinatge cap al seu origen.

Cap home amb un do per a la legislació ha aparegut a Amèrica. Aquests són poc comuns en la història del món. Hi ha oradors, polítics i homes eloqüents a milers; però l’orador, el qual és capaç de resoldre els temes més controvertits d’avui en dia, encara no ha obert la seva boca per parlar. Ens agrada l’eloqüència en si mateixa, i no per cap veritat que pugui pronunciar, o per cap heroisme que pugui inspirar. Els nostres legisladors encara no han après el valor relatiu del comerç lliure i de la llibertat, de la unió i de la rectitud, cap a una nació. No tenen do ni talent, en comparació, per donar una lliçó sobre temes del sistema tributari i les finances, el comerç, la fabricació i l’agricultura. Si únicament ens deixessin orientar-nos per la intel·ligència altisonant dels legisladors del Congrés sense ser corregida per la convenient experiència i les queixes eficaces dels ciutadans, Amèrica no conservaria durant molt de temps la seva categoria entre les nacions. Fa mil vuit-cents anys, tot i que potser no tingui el dret de dir-ho, que es va escriure el Nou Testament. Però, on és el legislador que té prou saviesa i talent pràctic per aprofitar la llum que aporta sobre la ciència de la legislació?

L’autoritat del govern, fins i tot a la que em vull sotmetre (perquè vull obeir amb il·lusió a aquells que en saben i que poden fer-ho més bé que jo i, en moltes coses, fins i tot a aquells que ni en saben ni ho poden fer bé), encara és impura: per ser estrictament justa, ha de comptar amb la sanció i el consentiment d’aquells a qui governa. No pot tenir un dret pur sobre la meva persona i la meva propietat, sinó el que jo li concedeixi. El progrés d’una monarquia absoluta a una de limitada, d’una monarquia limitada a una democràcia, és un progrés cap a un respecte sincer per l’individu. Fins i tot el filòsof xinès era prou intel·ligent per considerar l’individu com la base de l’imperi. És una democràcia, tal i com la coneixem nosaltres, l’última millora possible en un govern? No és possible fer un pas endavant cap al reconeixement i l’organització dels drets dels homes? Mai hi haurà un Estat realment lliure i progressista fins que l’Estat no reconegui l’individu com el poder més alt i independent, del qual derivi tot el seu propi poder i autoritat, i el tracti en conseqüència. Em complac imaginant un Estat que, finalment, pugui permetre’s ser just amb tots els homes, i que pugui tractar l’individu amb el respecte d’un veí; que no sigui contradictori amb la seva pròpia pau si alguns volguessin distanciar-se d’ell, sense ficar-se amb ell, ni acollir-se a ell, el qual compleixi totes les funcions dels veïns i dels pròxims. Un Estat que doni aquest tipus de fruit, i que toleri deixar-lo anar tan aviat com arribi a la maduresa, prepararà el camí cap a un Estat encara més perfecte i gloriós, el qual també m’he imaginat, però encara no he vist enlloc.





HENRY DAVID THOREAU (Concord, Massachusetts, 12 de juliol del 1817 - 6 de maig del 1862) fou un escriptor, anarquista i filòsof estatunidenc, conegut sobretot pel seu llibre Walden (1854), les seves reflexions sobre una vida senzilla i lluny de la tecnologia, als boscos, així com per La desobediència civil (1849), un assaig on argumenta la idea d’una resistència individual vers un govern sovint injust.

Els llibres, articles, assaigs, diaris i poesies de Thoreau omplen vint volums. Entre les seves contribucions més importants es troben els seus escrits sobre la història natural i la filosofia, on anticipa l’ecologia i la història mediambiental, dues de les fonts de l’ecologisme i la teoria del decreixement d’avui en dia. Va ser abolicionista tota la seva vida, fent conferències on atacà les lleis que regien els esclaus evadits i capturats, lloant el treball de Wendell Phillips i de l’abolicionista John Brown. La seva filosofia de resistència no-violenta influenciaria més tard el pensament i les accions de figures tals com Tolstoi, Gandhi i Luther King. Exaltant l’individualisme i una certa forma d’ociositat en comunió amb la natura, Thoreau convida a explorar les «províncies de la imaginació».





Notes


[1] Fragment de l’oda The Burial of Sir John Moore at Corunna (1817), de Charles Wolfe. [Tornar]



[2] Fragment de l’obra King John (1623), de William Shakespeare. [Tornar]



[3] Capítol del llibre The Principles of Moral and Political Philosophy (1785), de William Paley. [Tornar]



[4] Fragment de l’obra The Revenger’s Tragedie (1606), de Cyril Tourneur. [Tornar]



[5] Referència a Le Mie Prigioni (1832), de Silvo Pellico. [Tornar]



[6] Fragment de The Battle of Alcazar (1594), de George Peele. [Tornar]



[7] Aquests fragments s’han incorporat perquè la conferència va ser llegida. [Tornar]





