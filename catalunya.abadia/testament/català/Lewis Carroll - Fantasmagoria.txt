Fantasmagoria és un poema narratiu que explica la història d’un home de mitjana edat. La seva casa és encantada per un petit fantasma, cordial i poc experimentat, que li explica la seva vida, les seves regles i etiqueta per les quals es regeix la vida dels éssers com ell, de la seva mateixa condició.





Lewis Carroll





Fantasmagoria




ePUB v1.0

BreivaX 17.05.20





Títol original: Phantasmagoria

Lewis Carroll, 1869

Traducció: Anònim, 2019

Edició digital: BreivaX (v1.0)

ePUBCat base r1.3





CANT I


LA CITA

Un vespre d’hivern, a quarts de deu,

gelat, cansat, enfadat i brut de fang,

vaig arribar a casa, massa tard per menjar,

encara que el sopar, els cigars i el vi

m’esperaven a l’estudi.

Una novetat havia a l’habitació

i quelcom blanc i ondulant

romania vora meu dins la penombra.

Vaig pensar que era l’escombra de la catifa

que la descurada donzella havia deixat allà.

Però de sobte aquesta cosa va començar

a tremolar i esternudar.

Davant d’això jo vaig dir: —«Au, va, amic!

No és molt considerada aquesta actitud.

Si us plau, no facis tant soroll!».

—«M’he constipat», va dir la cosa,

«a fora durant l’aterratge».

Em vaig tombar sorprès

i allà, davant els meus ulls,

em vaig trobar un petit fantasma!

Quan el vaig renyar, va tremolar de cap a cap

i es va amagar darrere d’una cadira

—«Com has arribat fins aquí?», vaig dir. «Per què has vingut?».

Mai no havia vist res tan tímid.

«Surt d’aquí! Deixa de tremolar!».

Va dir: —«Encantat us diré com

i també per què he vingut.

Però…». (Llavors es va inclinar lleument).

«Ara esteu de tan mal humor

que pensareu que tot és mentida».

«I pel que fa a això d’estar espantat,

permeteu-me observar

que els fantasmes tenim el mateix dret,

en tots els aspectes, a témer la llum

igual que els humans temeu a la foscor».

—«Cap pretext», vaig dir, «pot excusar

la covardia que he observat en tu.

Perquè els fantasmes podeu visitar quan voleu,

mentre que els humans no podem

rebutjar la visita».

Va respondre: —«Crear alarma

és una cosa natural, oi?

Realment jo vaig témer que us agradaria fer-me mal.

Però, ara que veig que us heu calmat,

deixeu-me explicar-vos la meva visita».

Les cases estan classificades, tinc l’honor de dir-vos,

segons el nombre

de fantasmes que allotgen.

(El llogater només compta com càrrega,

juntament amb el carbó i altres andròmines).

Aquesta és una casa «d’un sol fantasma», i

quan vós vau arribar el passat estiu,

podíeu haver advertit la presència d’un espectre que

estava fent tot el que fan els fantasmes

per donar la benvinguda a un nouvingut.

Això sempre es fa a les viles …

no depèn de quant costi el lloguer,

perquè, encara que per descomptat és menys divertit

que només hagi lloc per un,

els fantasmes hi hem d’accedir.

Aquest espectre us va deixar el dia tres …

i des d’aleshores no heu rebut cap més visita,

ja que ell mai ens va dir una paraula,

sinó que, accidentalment, hem sentit

que aquí algú es necessitava.

Per dret, els espectres trien els primers,

a l’hora de cobrir una vacant.

Després, els fantasmes, els elfs, les fades i els follets …

I si tots aquests fallen, es convida

a l’esperit necròfag més simpàtic que es trobi.

Els espectres van dir que el lloc era humil

i que guardàveu un vi molt dolent.

Així que va haver de venir un fantasma

i, com jo era el primer de la llista, ja se sap,

no vaig poder negar-me.

—«Sens dubte», vaig dir, «van triar

al millor que podien enviar,

si bé escollir un mocós com tu

per visitar un home de quaranta-dos anys,

no ha estat un gran detall!»

—«No sóc tan jove, senyor», va contestar,

«com penseu. El fet és

que en cavernes al costat del mar

i en altres llocs, que m’ha tocat provar,

he adquirit una gran experiència.

Però fins ara mai he format part

estrictament d’una casa,

i amb les presses vaig oblidar

les Cinc Normes Bàsiques de l’Etiqueta

que de memòria cal conèixer.»

Els meus sentiments aviat van acceptar

el petit individu.

Aquest estava absolutament espantat

per haver, per fi trobat un humà

i semblava molt espantat i acovardit.

—«Per fi», vaig dir, «estic content d’haver descobert

que els fantasmes no són muts!

Però, si us plau, seu. Potser et vingui de gust

(si, com jo no has sopat)

fer un mos.

Encara que, certament, no sembles

una cosa a la que pugui oferir menjar.

I després em encantarà escoltar…,

si me les dius alt i clar…,

les normes de què parlaves».

—«Gràcies, les sentireu més tard.

Això sí que ha estat sort!».

—«Què et puc oferir?», vaig dir.

—«Bé, ja que sou tan amable, tastaria

una mica d’ànec.

Un tall i prou! I podria demanar

una altra goteta de salsa?».

Em vaig asseure i vaig mirar sorprès,

perquè realment mai havia vist

una cosa tan blanca i ondulant.

I encara semblava fer-se més blanc,

més vaporós i més ondulant…,

vist a la borrosa i intermitent llum,

mentre recitava

les seves «Màximes de Comportament».





CANT II


LES CINC NORMES

—«La primera, però no suposeu», va dir,

«que us estic fent una endevinalla …».

És, …, si la víctima s’estigués al llit,

no toqueu les cortines de la capçalera,

sinó que useu les del mig.

Moveu-les poc a poc de dins a fora,

mentre les separeu,

i en un minut, sens dubte,

aixecarà el cap i mirarà voltant

amb ulls plens d’ira i por.

En aquest moment, sota cap concepte,

no heu de fer cap observació.

Espereu que la víctima comenci.

Ja que cap fantasma amb sentit comú

comença una conversa.

Si digués: «Com has arribat fins aquí?».

(Com vós vau començar, senyor),

en aquest cas, l’opció és ben clara:

«A l’esquena d’un ratpenat, estimat!»,

és la resposta apropiada.

Si després d’això no diu res,

serà millor que reduïu els esforços …

Aneu a sacsejar la porta

i si llavors comença a roncar,

sabreu que tot ha estat en va.

De dia, si està sol …

a la casa o de passeig…

simplement feu un profund gemec,

per indicar la classe de to

en què voleu parlar

Però si el trobéssiu amb els seus amics,

l’assumpte és més difícil.

En aquest cas l’èxit depèn

de recollir alguns caps de vela,

o mantega del rebost.

Amb això heu de fer un tobogan

(funciona millor amb greix),

sobre el qual lliscareu

per moure-us d’un costat a un altre …

Aviat s’aprèn a fer-ho.

La segona ens diu el que és correcte

en cites cerimonioses:

«Primer cal fer tornar el foc de color blau o carmesí»

(cosa que jo gairebé vaig oblidar aquesta nit)

«després, esgarrapeu les portes o les parets».

Vaig dir: —«Tu no tornaries aquí mai més,

si haguessis seguit aquestes normes.

No tinc pas foc encès a terra …

i, pel que fa a esgarrapar la porta,

ja m’agradaria que ho haguessis intentat!».

—«La tercera norma es va escriure per protegir

els interessos de la víctima,

i ens diu, segons la recordo:

Tracteu-lo amb profund respecte,

i no li porteu la contrària».

—«Això és clar», vaig dir jo, «com l’aigua

per a qualsevol enteniment.

Només desitjaria que alguns fantasmes que he conegut

no oblidessin constantment

la màxima a la que tu t’has referit».

—«Potser», va dir, «vau ser el primer que vau transgredir

les lleis de l’hospitalitat.

Tots els fantasmes per instint detesten

l’humà que no tracta al seu convidat

amb la deguda cordialitat.

Si us adreceu a un fantasma com Cosa!

o li feu cops amb una destral, el rei permet oblidar

tota conversa formal …

No costa gaire d’entendre!».

La quarta prohibeix entrar

on altres fantasmes estan aquarterats.

I aquells condemnats per això

(tret que pel rei siguin perdonats)

immediatament han de ser castigats.

Això simplement vol dir ser tallats a bocins.

Els fantasmes aviat s’uneixen de nou

i el procés gairebé no fa mal …

No més que quan

us critiquen en una revista.

La cinquena, us estimareu més

que la citi íntegrament:

El rei rebrà tractament de «senyor»

d’un simple cortesà,

és el que exigeix la llei:

Però, si un vol fer les coses

amb més formalitat,

adreceu-vos a ell com «El meu Rei Follet»

i sempre utilitzeu en respondre.

la frase «La seva blancor Reial».

M’estic quedant bastant ronc, em temo,

de tant recitar.

Així que, si no teniu inconvenient, estimat,

prendré un got de cervesa amarga …

Crec que té un aspecte temptador.





CANT III


ESCARAMUSSES

—«Com has pogut arribar caminant», vaig dir jo,

«en una nit tan espantosa?

Sempre m’havia imaginat que els fantasmes volaven …

si no exactament pel cel,

almenys a una altura regular».

—«Està bé» va dir ell, «per als reis

elevar-se sobre la terra.

Però els fantasmes sovint pensem que les ales,

com d’altres coses agradables,

costen massa de mantenir.

Els espectres, per descomptat, són rics i per això

poden comprar-ne als elfs.

Però nosaltres preferim mantenir-nos-en al marge.

Són uns companys estúpids, sabeu,

excepte per a ells mateixos.

Perquè, tot i que asseguren que no són

orgullosos, tracten als fantasmes

amb una mica més que menyspreu.

Igual que cap gall d’indi mai no ha pensat

ni tan sols a mirar a la cara a un gall».

—«Semblen massa orgullosos», vaig dir jo, «per

venir a una casa com la meva.

Digues, com van aconseguir descobrir

tan ràpidament que “el lloc era humil”

i que “jo guardava un vi dolent”?».

—«L’inspector Kobold venir aquí…»,

va començar el petit fantasma.

En aquest punt, el vaig interrompre: —«L’inspector què?

Inspectors de fantasmes? Això és nou per a mi,

explica’t, amic!».

—«Es diu Kobold», va dir el meu convidat.

«Un de la classe dels espectres.

Sovint el veureu vestit

amb bata groga, armilla escarlata

i una gorra de dormir amb un rivet.

Primer va provar la casa Brocken,

però va agafar una mena de refredat,

així que va venir a que el cuidessin a Anglaterra

i aquí va prendre la forma de set,

de la qual encara es queixa.

El vi de Porto, diu, quan és ric i està sa,

escalfa seus ossos com el nèctar.

I com les posades, on sempre es deixa trobar,

són el seu lloc especial de treball,

l’anomenem l’Espectre-hostaler».

—Vaig suportar… com un home …

La seva turmentadora agudesa!

I no hi havia res més dolç que

el meu caràcter, fins que el fantasma va començar

a fer les seves crítiques amb duresa.

—«Cal evitar que els cuiners malbaratin,

i malgrat això serà millor que els ensenyeu

que els plats tinguin algun sabor.

Digueu ¿per què sempre deixen les setrilleres

on ningú pot assolir-les?

Aquest home mai no es guanyarà

la vida com a cambrer!

Se suposa que aquesta cosa tan rara crema?

(És un assumpte massa depriment

per trucar a un mediador).

L’ànec estava tendre però els pèsols

eren més que vells.

I recordeu, si no us importa,

la propera vegada que tingueu formatge torrat

no permeteu que el deixin refredar.

Crec que podríeu millorar el pa

amb una farina millor.

¿No teniu pas res per beure

que s’assembli una mica menys a la tinta.

i que no tingui aquest agre gust?».

Després, mirant amb curiositat al voltant,

va exclamar: «Déu meu!»

i va seguir criticant …

—«La vostra habitació no té una grandària apropiada.

No és ni còmoda ni espaiosa

Aquesta finestra tan estreta crec que

només serveix per deixar que hi entri la pols…».

—«Però, si us plau», vaig dir jo, «crec recordar

que va ser dissenyada per un arquitecte

que confiava en Ruskin».

—«Senyor, tant me fa qui fos

o en qui confiava!

Construïda de qualsevol manera,

us asseguro que mai vaig veure un treball pitjor,

com que sóc un espectre vivent»!

«Quin cigar tan enorme!

Quant costa una dotzena?».

Vaig grunyir: —«No importa quant costa!

T’estàs agafant massa confiances,

com si fóssim cosins!

Això és una cosa que no puc suportar,

així de clar t’ho dic!».

—«Vés per on», va dir ell. «Us creieu important!».

(Mentre, agafava una ampolla).

«Aviat ho arreglarem!».

I llavors ell va prendre una decisió

i alegrement va cridar: —«Vinga!».

Vaig intentar apartar-me conforme s’aproximava,

però per alguna raó no va tenir gaire efecte,

perquè l’ampolla va anar directa cap al meu nas.

I no recordo res més

amb claredat,

només sé que vaig despertar a terra

repetint: Dos més cinc són quatre

i cinc més dos són sis.

Mai no he sabut què va passar

ni tampoc ho he esbrinat: Només sé

que, quan per fi el sentit vaig recuperar,

la llum, abandonada, brillava vagament …

i el foc s’estava extingint …

A través de la foscor em va semblar veure

una cosa que, amb somriure afectat,

m’estava donant, segons vaig descobrir,

una lliçó de biografia,

com si jo fos un nen.





CANT IV


LA SEVA EDUCACIÓ

—«Oh, quan jo era petit,

érem molt feliços!

Cadascú s’asseia al seu lloc favorit,

llepàvem i mossegàvem les torrades amb mantega

que ens donaven a l’hora del te».

—«Aquest conte ja existia!», Vaig dir jo.

«No diguis que no

perquè és tan conegut com la Guia de Bradshaw!».

(El fantasma, nerviós, va respondre

que ell no ho sabia).

«No pertany a Les Poesies Infantils? Fins i tot

gairebé crec que diu així:

Tres petits fantasmes estaven asseguts

al seu lloc, saps?, i menjaven

torrades amb mantega.

Tinc el llibre, així que si en tens cap dubte…»

em vaig tombar per buscar-lo al prestatge.

—«No cal!», va cridar. Ens apanyarem sense ell.

Ara ho recordo tot.

Jo mateix el vaig reescriure.

Va sortir en una publicació mensual o,

si més no, això va dir el meu agent.

Un personatge de la literatura, que el va veure,

pensava que era bo

per a la revista que ell editava.

El meu pare va ser un follet, senyor,

i la meva mare era una fada.

A ella se li va acudir

que els nens seríem més feliços

si a discrepar ens ensenyaven.

Aquesta idea aviat es va convertir en mania

i, un cop posada en pràctica,

ens va educar de diferents formes …

Un va ser un follet, dues van ser fades

i l’altra una fada dolenta.

La Aparició i el Kelpie van anar a escola

i hi van donar molts maldecaps.

Després venien un follet i un esperit necròfag,

i després dos gnoms (que van trencar la norma),

un follet i un doble …

(Si aquesta caixa del prestatge és de rapé

—va afegir amb un badall—

en prendré una mica)… Després va venir un elf,

després un fantasma (que sóc jo)

i, finalment, un gnom irlandès.

Un dia alguns espectres per casualitat van trucar,

vestits amb el blanc habitual.

Em vaig quedar allà i els vaig observar al vestíbul.

I no vaig poder distingir-los per res,

perquè oferien una visió tan estranya …

Em preguntava què dimonis eren

els que semblaven només un cap i un sac.

Però la meva mare em va dir que no els mirés

i em va agafar dels cabells

i em va donar una empenta a l’esquena.

Des de llavors sempre he desitjat

haver nascut espectre.

—«Però per quin motiu?» (va donar un sospir).

—«Ells són la noblesa dels fantasmes,

i ens miren amb menyspreu».

«La meva vida de fantasma aviat va començar.

Quan tot just tenia sis anys.

vaig sortir amb un de més gran …

i al començament tot em va semblar divertit

i vaig aprendre molts trucs.

He visitat masmorres, castells. Torres …

Allà on m’enviaven,

sovint m’asseia i udolava durant hores,

calat fins als ossos per torrencials xàfecs,

que queien sobre els merlets.

Ara està bastant passat de moda gemegar

quan comences a parlar.

Això és el més modern en qüestió de to…».

I en aquest moment (se’m va estarrufar tot el cos)

va fer un horrible crit.

—«Potser» va afegir, «per la vostra oïda

això sembli fàcil.

Intenteu-ho!

Aprendre’n em va costar una mica més d’un any

de constant pràctica.

I quan has après a cridar, amic,

i aprens el doble sanglot,

et trobes més o menys on vas començar:

Només intenta balbucejar!

Així és com treballo!

Ho he provat i només puc dir

que estic segur que vós no podríeu pas fer-ho,

encara que practiquéssiu nit i dia,

tret que tingueu dons per això i enginy natural.

Shakespeare, crec, va ser el que va parlar

de fantasmes, en els temps antics,

els quals mussitaven pels carrers a Roma,

vestits, si ho recordeu, amb llençols …

Havien de passar fred.

Tot sovint he gastat deu lliures en teixit

per anar ben abrigat.

Però, tot i que això dóna importància,

no ha causat prou efecte

com perquè valgui la pena l’esforç.

Llargues factures aviat me’n van apagar l’ànsia

per ser graciós.

Instal·lar-se és sempre el pitjor.

Tot allò que un vol quan comença,

s’ha de fer amb diners!

Per exemple, una torre encantada,

amb calaveres, ossos i llençols,

llums blaus per cremar-ne (posem per cas) un parell cada hora,

lents per condensar de força superior

i un joc de cadenes complet.

Tot això juntament amb tot allò que cal llogar…,

l’ajust de la toga…,

la comprovació dels focs de colors …

Si només tenir prou cura del propi vestit esgotaria

la paciència del mateix Job!

I a sobre el tan enutjós

Comitè de Cases Encantades.

Sovint els he vist desfer-se en afalacs amb

un fantasma, perquè era francès, o rus

o fins i tot de la ciutat de Londres!

Alguns dialectes troben oposició …

perquè un té accent irlandès,

i en aquest cas, per tot el que has de fer,

t’ofereixen una lliura per setmana

i un es troba entre l’espasa i la paret!».





CANT V


LA DISCUSSIÓ

—«I no consulten a les “víctimes”?»,

vaig dir. «Caldria fer-ho, per dret,

donar-los una oportunitat… perquè ja saps,

els gustos de la gent són tan diferents,

especialment en qüestió d’esperits».

El fantasma va sacsejar el cap i va somriure.

—«Consultar? I ara!

Seria per tornar-se boig,

imagineu per satisfer un nen.

No s’acabaria mai!».

—«Per descomptat, no podeu deixar els nens lliures»,

vaig dir, «per triar el que vulguin.

Però, en el cas de homes com jo,

crec que s’hauria de permetre a l’amfitrió

donar el seu punt de vista».

Va dir: —«No seria profitós …

La gent té tanta fantasia

Nosaltres només hem de fer-nos visites d’un dia

I, si ens quedem o ens anem,

depèn de les circumstàncies.

I, encara que no consultem l’amfitrió

abans que no estigui disposat,

si un abandona el seu lloc sovint,

o si no és un fantasma educat,

podríeu canviar-lo.

Però si l’amfitrió és un home com ara vós …

vull dir sensat,

i si la casa no és massa nova…».

—«I això», vaig dir jo, «què té a veure

amb la comoditat d’un fantasma?».

«Una casa nova no serveix, ja se sap …

Costa molta feina preparar-la.

Però després de vint anys, si fa no fa,

els sòcols comencen a caure,

així que vint és el màxim».

—«Preparar una casa»

no ho havia sentit mai.

«Potser», vaig dir, «tinguis la bondat de

dir-me què significa

exactament aquesta expressió?».

—«Significa que cal afluixar totes les portes»,

va contestar el fantasma i va riure.

«Implica foradar mobles i parets

i tots els sòcols i sòls,

per buidar tot de dalt a baix.

De vegades m’he trobat que amb un o dos

n’hi ha prou

perquè el vent bufi per tota la casa …

Però aquí hi ha molta feina a fer.»

Bocabadat, vaig murmurar: —«Sens dubte!».

«Com que he arribat una mica tard,

suposo», vaig afegir tractant

(sense èxit) de somriure,

«que tu has estat ocupat tot aquest temps,

preparant i arreglant».

—«No», va dir. «Potser hauria

d’haver-me quedat una mica…,

però cap fantasma com cal

s’hauria atrevit a començar

sense abans una introducció.

El correcte, com que fèieu tard,

hauria estat marxar

Però amb els camins en aquest estat,

vaig obtenir el permís del Cavaller alcalde

per esperar mitja hora o una mica més».

—«Qui és el Cavaller alcalde?» vaig exclamar. En lloc

de respondre a la meva pregunta, va dir:

—«Bé, si no ho sabeu,

o bé mai aneu al llit

o teniu una magnifica digestió.

Ell va d’un lloc a un altre i s’asseu sobre la gent

que sopa massa.

La seva obligació és pessigar-los i empènyer-los

i escanyar-los fins que gairebé s’ofeguin».

(Jo vaig dir: —«Ja els està bé per golafres!»)

—«La gent que sopa coses com ara…

ous amb cansalada,

llagosta… ànec…, formatge torrat…

si no reben un terrible encaixada.

És que jo estic totalment equivocat!».

És molt fort i això

va molt bé per a la feina.

De fet, heu de saber

que fa temps en dèiem l’alcalde i la Corporació!

El dia en què el van elegir alcalde

jo sabia que tots els esperits volien

votar per mi, però no s’atrevien …

Ell estava tan frenètic i desesperat

com furiós i nerviós.

Quan tot va acabar, per capritx,

va córrer a dir-ho al rei,

i sent més aviat no gens prim,

una cursa de dues milles no era per a ell

una cosa fàcil de fer.

Així que, per recompensar per la seva carrera

(com feia una abrasant calor

i ell pesava més que vint rocs),

el rei va procedir, mig en broma,

a nomenar-lo cavaller en l’acte.

—«Es va prendre molta llibertat!».

(vaig saltar jo com un coet).

«Només ho va fer per amor als jocs de paraules:

“L’home”, diu Johnson, “que fa

jocs de paraules, roba les butxaques”!».

—«El rei», va dir ell, «no és un home qualsevol».

Jo vaig discutir durant una estona

i vaig fer el possible per convèncer-lo …

El fantasma simplement escoltava

amb un somriure desdenyosa.

Per fi, quan l’alè i la paciència s’havien esgotat

i jo havia recorregut al cigar …

—«El vostre propòsit», va dir, «és excel·lent,

però… quan l’anomeneu raonament…

voleu dir que no feu broma?».

Picat per la seva mirada freda i sinuosa,

em vaig aixecar finalment

per dir: —«Almenys jo desafio

els més escèptics perquè neguin

que la unió fa la força!».

—«Això és realment cert», va dir ell, «però espereu…»,

jo escoltava dòcilment …

—«La unió (union) fa la força, això és cert,

de fet, està tan clar com l’aigua.

Però les cebes (onion) provoquen debilitat».





CANT VI


DESCONCERT

Com un que tracta de pujar una muntanya

i mai abans ha escalat,

i adverteix en breu termini

que això és cada vegada menys sublim,

i decideix que és un avorriment.

I, no obstant això, havent ja començat a escalar,

no s’atreveix a deixar el desafiament,

sinó que, mentre escala, té la mirada posada

en una petita cabana prop del cel

on espera descansar.

A qui escala fins que se li esgoten els nervis i les forces,

bufant i esbufegant,

a mesura que va ascendint

el llenguatge se li fa més violent

i més escassa la seva respiració.

Qui escalant per fi arriba el cim,

corona el camí ascendent

i entrant, amb pas vacil·lant,

rep una bufetada a la cara

que li fa caure cap enrere.

I sent, com en somnis,

que rellisca suaument cap avall de nou,

un pes mort, de costa a costa,

fins que, amb un lleuger moviment de cap,

cau sobre la plana …

De la mateixa manera jo, que havia decidit

convèncer un fantasma

i discutir amb ell, m’havia semblat

bastant diferent a qualsevol discussió humana,

tot i això, no anava a cedir en la meva obstinació.

Malgrat això, tenint encara en la meva ment

la fi que esperava assolir,

vaig procurar demostrar que l’assumpte era cert

fent un axioma

amb els meus coneixements.

En començar totes les frases

amb «per tant» o «perquè»,

jo cegament anava a voltes, per cent camins diferents,

dins d’un laberint sil·logístic,

sense ser conscient d’on em trobava.

Va dir ell: —«Això és només xerrameca!

No tingueu tants fums!

Ara feu bondat i descanseu!

Mai no he vist algú

tan ridícul!

Sou com un home a qui jo solia veure.

Un dia es va enfadar

en una discussió i amb acalorament

va cremar les sabatilles que portava als peus!».

—vaig dir: «És ben curiós!».

—«Bé, és curiós, estic d’acord,

i potser sembli una mentida.

Però prometo que és tan cert com possible…,

tan cert com que us dieu Tibbs», va dir ell.

—«Jo no em dic Tibbs», vaig contestar.

—«No us dieu Tibbs!», va exclamar… La veu

es va tornar una mica menys cordial …

—«Bé, no», vaig dir jo, «el meu nom de pila és

Tibbets…» —«Tibbets?»—. «Sí, el mateix».

«Llavors, no sou pas l’objectiu!».

En dir això va donar un bon cop a la taula

que va fer miques la meitat dels gots

—«Per què no m’ho dèieu

tres quarts d’hora abans,

príncep dels ases?

He caminat quatre milles entre el fang i la pluja,

he passat la nit entre fums

per comprovar que tot ha estat debades …

i que he de tornar a començar de nou en nou.

És tan exasperant, »

—«Calleu!», Va cridar, quan jo vaig començar

a donar-li alguna excusa.

«Com es pot tenir paciència amb algú

que no té més seny

que un ximple?».

«M’heu tingut aquí esperant, en lloc

de dir-me immediatament

que aquesta no era la casa!», va dir.

«Bé, ja està… Aneu a dormir

No em mireu així, ruc, »

—«Que fàcil és donar-me

la culpa d’aquesta manera!

Per què no vas preguntar el meu nom

en el moment d’arribar?»,

vaig contestar jo enfadat.

«Per descomptat et preocupa una mica

haver arribat tan lluny …

Però, qui sóc jo perquè em facis la culpa d’això?».

—«Bé, bé!», va dir ell. «He d’admetre

que no ha estat tan dolent.

Realment m’heu donat

el millor vi i el millor menjar …

Perdoneu la meva violència», va dir.

«Però accidents com aquest, ja se sap,

fan empipar una miqueta.

Amb tot, ha estat culpa meva, crec …

Doneu-me la mà, vell nap!».

El nom que em va donar em va sonar malament,

però com, sens dubte, m’ho deia afectuosament,

ho vaig deixar passar.

—«Bona nit, vell nap, bona nit!

Quan jo m’hagi anat, potser

us enviaran un altre esperit, de rang inferior,

que us causarà una por constant

i us farà malbé els somnis més profunds.

Digueu que no suporteu ni la més lleu broma.

Després, si ell mira de reüll i riu,

sigueu hàbil amb un pal

(recorda que ha de ser prou dur i gruixut)

i claveu-li cops als artells!

Després descuidadament digueu-li: vell ós rentador!

Potser no t’adones

que, si no et comportes, aviat

hauràs de canviar el to del teu riure …

I, per això, vés amb compte!

Aquesta és la millor manera de fer que un esperit

deixi de fer tripijocs …

Però, pobre de mi! S’està fent de dia!

Bona nit, vell nap, bona nit!».

Una salutació i va marxar.





CANT VII


TRIST RECORD

«Què passa?», Vaig meditar. «M’he adormit?

¿O és que he estat bevent?».

Però aviat un sentiment agradable

em va envair, em vaig asseure i em vaig posar a plorar

durant una hora o així, d’una tirada.

—«Per què havia de marxar tan de pressa!?»,

vaig dir sanglotant. «De fet, dubto

que li valgués la pena marxar …

I m’agradaria saber qui és Tibbs

per merèixer tanta feina?

Si Tibbs és com jo

és possible», vaig dir,

«que no li agradi molt que passin

per casa a dos quarts de la matinada

quan ja és al llit.

I si l’esperit el turmenta d’alguna manera…,

cridant i amb coses així,

com va estar fent aquí fins ara …

Preveig que hi haurà una disputa,

i Tibbs serà qui porti raó!».

A més, com que les llàgrimes mai no em retornaran

l’amigable fantasma,

em sembla el més adequat

servir-me un altre got i entonar

el següent corol·lari.

«Has marxat, estimat fantasma.

El meu millor parent

Digues adéu al meu ànec rostit,

adéu, adéu, al te amb torrades,

a la meva pipa i als meus cigars!

Les queixes en la vida són tristes i grises,

les alegries insípides,

quan tu, el meu amic, estiguis lluny …

Bon noi, o millor, diguem,

vell Paral·lelepípede!».

En lloc de cantar la tercera estrofa,

vaig parar… força abruptament.

Però, després d’una lletra tan esplèndida,

vaig sentir que seria absurd

intentar continuar.

Així, amb un badall em vaig anar

a la recerca de la grata suavitat,

i vaig dormir, i vaig somiar fins que el dia va trencar,

amb follets, amb aparicions i amb fades

i amb gnoms i fantasmes!

Durant anys no he estat visitat

per cap classe de fantasma.

Però, encara, ressonen en la meva ment

aquestes paraules de comiat, tan amablement:

«vell nap, bona nit!».





LEWIS CARROLL, pseudònim de CHARLES LUTWIDGE DODGSON (Daresbury, Cheshire, 27 de gener de 1832 - Guildford, Surrey, 14 de gener de 1898), fou un sacerdot anglicà, lògic, matemàtic, fotògraf i escriptor anglès, conegut sobretot per la seva obra Alícia al país de les meravelles (1865).





