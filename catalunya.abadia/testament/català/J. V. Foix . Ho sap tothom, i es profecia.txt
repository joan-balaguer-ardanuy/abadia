J. V. Foix és un autor preocupat per la qualitat del seu llenguatge i per les exigències del seu estil. Les paraules que fa servir són curtes, dures, curulles de ressonàncies acolorides, molt sovint intraduïbles. Intraduïbles a la resta de llengües, però, sobretot, intraduïbles al llenguatge estàndard, massificat i periodístic.

Heus aquí un petit recull de les proses poètiques i poesies més significatives de l’autor.





J. V. Foix





Ho sap tothom, i és profecia


(Antologia)

A cura de Jaume Ferran



ePUB v2.0

BreivaX 10.07.16





Títol original: Ho sap tothom, i és profecia

J. V. Foix, 1986

Edició digital: BreivaX (v1.0)

Segona edició: Epubqüest (v2.0)

ePUBCat base r1.3





De


Sol, i de dol





Sol, i de dol, i amb vetusta gonella,

Em veig sovint per fosques solituds,

En prats ignots i munts de llicorella

I gorgs pregons que m’aturen, astuts.

I dic: On só? Per quina terra vella,

—Per quin cel mort—, o pasturatges muts,

Deleges foll? Vers quina meravella

D’astre ignorat m’adreç passos retuts?

Sol, sóc etern. M’és present el paisatge

De fa mil anys, l’estrany no m’és estrany:

Jo m’hi sent nat; i en desert sense estany

O en tuc de neu, jo retrob el paratge

On ja vaguí, i, de Déu, el parany

Per heure’m tot. O del diable engany.





Oh! Si prudent i amb paraula lleugera

Sabés fixar l’imperi de la ment,

I amb hàbils mots, la passió naixent,

Del meu estil pogués fer presonera;

Si, fugitiu de la faisó estrangera,

Arromancés en dura nit, dolent,

L’amor del Tot i del Res, sense esment

Del fosc i el rar, i a l’aspriva manera

Dels qui en vulgar parlaren sobirà,

—Oh Llull! Oh March!—, i amb claredat de signes,

Rústec però, sever, pogués rimar.

Pels qui vindran; si, ponderats i dignes,

Els meus dictats guanyessin el demà,

Sense miralls ni atzurs, arpes ni cignes!





Bru i descofat, i descalç, d’aventura,

En dia fosc, per les platges desertes

Errava sol. Imaginava inertes

Formes sense aura i nom, i llur pintura.

I veia, dret davant llur sepultura,

Homes estranys amb les testes obertes,

Un doll de sang en llurs ombres incertes,

I un cel de nit fent dura llur figura.

Entre sospirs, el seny interrogava

Si veia just: ¿Les imatges funestes

Eren en mi o en la natura brava?

I m’ho pregunt encara en mil requestes:

Les ficcions —i jo en visc!—, ¿fan esclava

La ment, o són els seus camins celestes?





Jo tem la nit, però la nit m’emporta

Ert, pels verals, vora la mar sutjosa;

En llum morent la cobla es sent, confosa,

Em trob amb mi, tot sol, i això em conforta.

Negres carbons esbossen la mar morta,

L’escàs pujol i la rosta pinosa,

Però jo hi veig una selva frondosa,

I en erm desert imagín una porta.

La fosca nit m’aparenta pissarra

I, com l’infant, hi dibuix rares testes,

Un món novell i el feu que el desig narra.

Me’n meravell, i tem —oh nit que afines

Astres i seny!—. La mar omples de vestes,

I una veu diu: «Plou sang a les codines».





A Manuel Pla i Salat



És per la Ment que se m’obre Natura

A l’ull golós; per ella em sé immortal

Puix que l’ordén, i ençà i enllà del mal,

El temps és u i pel meu ordre dura.

D’on home só. I alluny tota pastura

Al meu llanguir. En ella l’Irreal

No és el fosc, ni el son, ni l’Ideal,

Ni el foll cobeig d’una aurança futura.

Ans el present; i amb ell, l’hora i el lloc,

I el cremar dolç en el meu propi foc

Fet de voler sense queixa ni usura.

Del bell concret faig el meu càlid joc

A cada instant, i en els segles em moc

Lent, com el roc davant la mar obscura.





No pas l’atzar ni tampoc la impostura

Han fet del meu país la dolça terra

On visc i on pens morir. Ni el fust ni el ferre

No fan captiu a qui es don’ l’aventura.

Clos segellat, oh perfecta estructura

De la mar a Ponent, i a l’alta serra

—Forests dels Pirineus—, on ma gent erra!:

A Ella els cors en la justa futura.

Sòl de beutats: la Mar és el teu signe

I els teus magnes cabdills la feren dea;

Pagà tribut i un temps fores insigne.

Oh vigorosa estirp! Esclava indigna

Que cobeges viltats: Sagna, i signa

El teu rescat, i el retorn a la Idea!





Com és la carn, guanyat el goig, d’inerta

Que ens som estranys en ignorat jardí

I rebutgem, sedents, nèctars i vi,

Enyoradissos d’una deu incerta?

Quin gai tremir de veus en nit coberta

Ens ajuntà clement, com si el morir

Fos per tu i jo integrats, llindar i camí

D’alba latent dellà l’angoixa oberta?

Aquestes veus, i el mar, i el moviment

De llums i tons somorts a l’aventura.

Són un fendir l’Instant amb el seny mort.

Closos els ulls, i al dolç batec del cor,

Vivim, enllà del Temps, l’altre Element

Amb aigua i foc, i vents sense captura.





Les mans en creu i el front signat amb cendra

Davall, de nit, als infèrtils ribatges

On tantes veus fan cor, i vull comprendre,

I on rocs i munts aparenten imatges.

Oesc la mar pels calancs, i els oratges,

I en antre obscur que la ment vol defendre,

M’escolt a mi. I per cingles salvatges

Amb un sol crit la Nit i el Cel vull fendre!

Tot és confús, Senyor Déu. I el meu nom,

Que em dic a mi, tot alt, en cala morta,

Em torna estrany. I tantes veus no entenc.

I si pels cims alimares encenc,

Tot és més fosc. Senyor: feu aspra i forta

L’Única Veu, la Imatge i el Seu Nom!





De


Les irreals omegues





PER A ÉSSER A TEMPS A L’OFERTORI EM VAIG HAVER DE TIRAR AL RIU, TOCANT A LA PRESA DE MONISTROL; PERÒ LA PLAÇA DE DAVANT EL TEMPLE ERA TAN CANVIADA, QUE VAIG TENIR EL PRESSENTIMENT DE TROBAR-ME EN UNA CIUTAT FUNCIONAL ESCANDINAVA. A L’ALTRA BANDA DEL RIU ELS ALLISTATS DE TOTES LES LLEVES: HOPLITS, MAMELUCS, GENÍSSERS, MILICIANS, ETC…, ESCOLTAVEN ELS ORACLES I CRIDAVEN EL TEXT DE LLURS PANCARTES: —IL FAUT S’ENGAGER! IL FAUT S’ENGAGER!, ABÊTISSEZ-VOUS! ABÊTISSEZ-VOUS!

Quan a sol baix —oh cendres fumejants

Al vent brancut amb sentors marineres!—

Porteu els llops sedejants a fontanes

En murs extrems i fosques en prat fosc;

O desboqueu, irosos i remots,

A l’ombradís on sestegen les noies

Quan ve l’estiu, apètal, i les aures,

I el que és sagrat colpiu conflent ençà,

Saben els déus per quins senyals i còdols

El ritu vell mudeu pel taure ibèric.

Si en cau secret, cavadís, o en quintà

Rústic i herbat, descobriu el fetitxe

I l’invoqueu, policrom, mans obertes;

O precinteu tractors i, taciturns,

Erreu, nocturns, pel ribatge arenós

Entre els cavalls que les platges captiven

—L’ull estelat amb reflexos celestes—

I el crim negueu drapats com un etrusc,

No us cal l’engany sí us sobtaven, adversos,

Còdols i llops en els somnis aquosos.

Però vinc jo —que el rec tèrbol i estret

Guanyava a braç, alejant per passeres

Fins a la vall solellosa i cantaire—,

I els quiosquers fiats aturo i dic:

—Guardeu, sabents, aquests llibres, són meus—;

I els en don tres, i d’allí vaig al Temple,

Tot mal vestit, a pregar pels qui dormen

De son diürn, tocant l’altar major,

I als dalts, llegeixo novella pancarta.

«Callen els déus els llurs somnis terrestres».

I obro els vitralls pintats per gent d’avui

—Blaus i vermells defallents—; i per la runa

Cerco l’Incert. Mes, d’un bot, salto el claustre,

Àgil i pur com el Dia Primer.

I alapintat me’n vaig pel call florit

Tot dolçament, com si petgés les aigües

I Ella vingués, sota una ombrel·la etíop,

Entre endevins amb capell mexicà.

(On sou, llibrers? I vosaltres, soldats?

I els vells astuts amb fusells amb sordina?).

Els troncs solars són llum del Sant Misteri:

Net i distint, em veig com transparent.

I, plaça enllà, a la intrusa vitrina,

Miro els gravats d’un diari danès.

Enfosqueïts us veig a l’altra vall

Darrere els joncs, escoltant els oracles

O tatuant al cos nu les consignes,

Voltats de nans i cans, amb gran remor.

En murs de nit calqueu testa i segell

I amb daus plomats, en bars sense sortida,

Jugueu, amb urc, en taulers invisibles,

Muntanya i cos, dofí, arbre i ocell!

Ni el mite, doncs, no us val, iniciats

Pel hierofant disfressat de botànic;

Colpiu l’anyell? No anul·leu el Signe;

Cremeu papers i tints? La ment reneix.

Exiliat a la pairal contrada,

Rems i destral ressonin, solitaris!

Setembre, 1936





EN CREIXELLS I JO ESTABLÍEM, HORA FOSCANT, L’OROGRAFIA D’IMAGINARIS PLANETES DESPRÉS D’HAVER DISCUTIT LA CRONOLOGIA DELS DIÀLEGS DE PLATÓ. EN ENGEGAR LA MOTO PER TORNAR A CASA, VA ARRIBAR LA PALMIRA AMB UN EXTRAVAGANT VESTIT DE VELLUT CARMESÍ, I PER FALSOS CORRIOLS I PONTS LLEVADISSOS SE’M VA ENDUR AL BALL

(A la vaga pineda ofegàvem el goig,

Matinaven els folcs a l’esblaimada coma,

I fórem U, Alba i Nit en un crit:

Oh immortals defallences!).



Adéu, trofeus d’Àiax i els peristils airívols

Que esbossa en ulls recents el Migdia Suprem,

Els àugurs emergents entre signes i símbols

A l’arxipèlag càlid de les Formes,

—Llum enumerativa als elisis florents

A la faç secular dels navegants immòbils—.

Adéu el roc cabdal; i l’ogiva frondosa

Dels temples freturants al peu de les cascades

Amb déus dements als altars dissidents;

El Crist Imperial coronat de gaubances

A l’èpex fulgurant del sínode dels cors;

Els clams guerrers, a mig coll, a toc d’alba,

Els crits vesprals darrere les muralles,

L’aiguabarreig dels mars a l’ultrason, adéu!

Hora toscant t’acostes, oh deessa!

Amb fressa d’aigua als clots dels horts desemparats

I clarors indulgents de murta, rosa i heura

Als ulls seglars, a la ment eviterna.

A quin mar primicer i aurora inicial

—Pures blavors, esbós del pur atzur—

Alga i corall junyidors, i l’escuma

Reflectint, insegura, els secrets submarins

Van ordenar ta Immortal Estructura?

(Quin fals iniciat, entre espadats i gruta,

Cremava focs pertot i t’ullprenia?

—Oh dia advers, ginestes del crepuscle!).



Quin mòrbid beduí camacurt i pelós,

Ment sense esment amb els cinc senys en flama,

Exaltà el Cos Perfet més enllà de la Idea

I en son grosser petjà l’àcid llindar

On, delirant, abolia els epílegs?

(A quina vella jungla omples els ulls

De llum elemental i oratges primitius,

Pluges i rous i sediments lacustres?).



Oh dia exclòs, oh recs brogents!

Palmira:

Hem de cedir tots dos al plor de la Sibil·la?

Pengem llunes als tells! Besem polsim de boques!

Amaguem pels erols dels masos embruixats

Els olius i els fumalls, les brees delatores!

Esbaldim cos i vesta al broll de les salines,

Plantem llitera i tenda als planells petrolífers!

(Desem al sostremort les doctes partitures,

Escoltem, moridors, les daurades remors

Dels antics oceans a les fràgils conquilles,

Salpem dels ports extrems cap al Nocturn Triangle!).



Petjarem els sorrals dins les amples parpelles

D’un son confús, darrere els farallons

On l’ombrívol ponent projecta amb falsa llum pèrfides fites,

Sense flors, ni botí, ni motors bategants en màquines alades.

Oh impur perfet! Únic mancat! Falsa Diana!:

A l’encís conjugat dels astres infal·libles

Despullem, conjurats, la pròpia nuesa.

Setembre, 1934





EN PALMELLS D’OR GUARDEM ELS ULLS DE PEDRA DELS FARAONS VENÇUTS PER L’HOME QUE ERRA SOLITARI PER ORRIS I CALELLES

Teniu els ulls sense gregals ni arbres

I em deu les mans amb trenta codolells;

—Deixeu-me sol, que só molts, i fressejo

Aigua i fullam pels clots assolellats.

Míser em sé, però sol torno a néixer

En prats frescals, en masos matiners.

No sou —sou tants!— i la veu us retorna

En únic so, i tremoleu de por

Quan l’altra veu, que les ones modulen

I els rocs eterns, invoca solituds.

Sóc el qui fou per clares torrenteres

I em faig un clam del silenci de tots.

Us veig alçats per semblar més encara,

Tinta la faç i amb fatídics coturns,

Clamant als déus, i a les vestals. I al Cèsar!

Els ulls sagnants en bacines de fang.

Només mos ulls són meus, no pas els vostres,

I petjo ferm en nits d’eternitat.

Us emmureu, morents, en llum somorta,

Al so crioll d’instruments enyorats,

I us projecteu a l’obrador dels somnis

A un ellà esvaït, en negre i blanc.

Us sé dorments en inclements pagodes

Jo, l’aiguaneix d’un planell sobirà.

No teniu mans per aplaudir el miracle,

Aneu cap cots i junts per plaça i circ,

Canteu, incauts, tonades de crepuscle,

Entre fullams, en els suburbis broms.

Cantaré sol per orris i calelles

El cant de tots, amb aire antic i plors.

A riba mar us agleveu febrosos,

El cos flairós i nu, tiges solars

De l’erm carnal, sense gra ni migrança,

A l’Absolut estranys, i al foll Instant.

—Oh mar, miratge de les ombres orfes,

Obre’m l’abís del teu solatge pur!

Heu mutilat icons, i això us conhorta;

Amb metalls clars feu tomba i pedestal.

Moriu plegats per salvar-vos d’angoixa

I el trofeu d’un és el trofeu de tots.

En or palmat guardem els ulls de pedra

Dels faraons vençuts en areny fosc.

Els Torrents, de Lladurs, 1939





De


On he deixat les claus





VAIG ARRIBAR EN AQUELL POBLE, TOTHOM ME SALUDAVA I JO NO CONEIXIA NINGÚ; QUAN ANAVA A LLEGIR ELS MEUS VERSOS, EL DIMONI, AMAGAT DARRERE UN ARBRE, EM VA CRIDAR, SARCÀSTIC, I EM VA OMPLIR LES MANS DE RETALLS DE DIARIS

Com se diu aquest poble

Amb flors al campanar

I un riu amb arbres foscos?

On he deixat les claus…

Tothom me diu: —Bon dia!

Jo vaig mig despullat;

N’hi ha que s’agenollen,

L’altre em dóna la mà.

—Com me dic!, els pregunto.

Em miro el peu descalç;

A l’ombra d’una bóta

Clareja un toll de sang.

El vaquer em deixa un llibre,

Em veig en un vitrall;

Porto la barba llarga,

—Què he fet del davantal?

Que gent que hi ha a la plaça!

Em deuen esperar;

Jo que els llegeixo els versos,

Tots riuen, i se’n van.

El bisbe em condecora,

Ja els músics han plegat,

Voldria tornar a casa

Però no en sé els topants.

Si una noia em besava…

De quin ofici faig?

Ara tanquen les portes:

Qui sap on és l’hostal!

En un tros de diari

Rumbeja el meu retrat;

Els arbres de la plaça

Em fan adéu-siau.

—Què diuen per la ràdio?

Tinc fred, tinc por, tinc fam;

Li compraré un rellotge:

Quin dia deu fer el Sant?

Me’n vaig a la Font Vella:

N’han arrencat els bancs;

Ara veig el diable

Que m’espera al tombant.

Setembre de 1942





FRONTERES

Pel corriol, entre flames de tinta,

El no-res augur;

Oscil·la en cels antics llàntia extinta

I una ombra en el mur.

Avanç enllà, però una mà m’atura

I, dura, una veu

Molla dels rous d’antany, clama segura:

—De tot crim ets reu.

I en cloure els ulls per contemplar el paisatge

De la mort carnal,

Abandon en els glaços el bagatge

Del país natal.

Sant Quirze Safaja, setembre de 1937





ÉS QUAN DORMO QUE HI VEIG CLAR

A Joana Givanel



És quan plou que ballo sol

Vestit d’algues, or i escata,

Hi ha un pany de mar al revolt

I un tros de cel escarlata,

Un ocell fa un giravolt

I treu branques una mata,

El casalot del pirata

És un ample gira-sol.

És quan plou que ballo sol

Vestit d’algues, or i escata.

És quan ric que em veig gepic

Al bassal de sota l’era,

Em vesteixo d’home antic

I empaito la masovera,

I entre pineda i garric

Planto la meva bandera;

Amb una agulla saquera

Mato el monstre que no dic.

És quan ric que em veig gepic

Al bassal de sota l’era.

És quan dormo que hi veig clar

Foll d’una dolça metzina,

Amb perles a cada mà

Visc al cor d’una petxina,

Só la font del comellar

I el jaç de la salvatgina,

—O la lluna que s’afina

En morir carena enllà.

És quan dormo que hi veig clar

Foll d’una dolça metzina.

Abril de 1939





ÉREM TRES, ÉREM DOS, ERA JO SOL, ÉREM NINGÚ…

A Rosa Leveroni



Érem tres, jups, al fosc de les veremes,

Amb mar als ulls i vinassa a les mans,

Quan fuma el rec a la sal de les selves

I un plor d’infant espurneja al serrat.

Érem dos, drets, al roc de les estrelles,

El cor sangós, sense fona ni dards

Quan crema l’erm i sangloten les brees

Als clots latents a les feixes dels fars.

Era jo sol, ombrós entre ombres velles,

Figuratiu d’una altra ombra, a l’escar

On amarina, entre xarxes esteses,

El son de tots en febrejants foscants.

Érem ningú, fullats per les tenebres

Quan plou la por en els pètals dels aigualls

I l’altre, el Pur, llibert d’arjau i veles

Salpa, vident, cap al clarós Instant.

Port Lligat, agost de 1953





De


Onze Nadals i un Cap d’Any





TAMBÉ VINDREM, INFANT, A L’HORA VELLA

També vindrem, Infant, a l’hora vella

Com a pagès, per ser més sols amb Tu;

Deixarem rella i la mula de sella

I a peu, pel rost, allà on l’estel ens duu.

Et portarem vegetals esperances

I el que jo tinc en el graner tardà:

Llibres marcits, amb versos de vacances

On Tu no hi ets, i el camp és de secà.

Els vaig escriure en el parlar dels pares,

Que és el més dolç per qui el sap confegir,

Però hi fa nit en platges i sahares,

I el teu Nom és de sol i de jardí.

Guardo per Tu gallines ponedores

A camp obert, darrere el mur herbós,

Tocant al rec on maduren les móres

Per als infants que Et saben dir de Vós.

En embolcalls que em fan la passa curta,

Porto una leica i pàl·lids pensaments,

Cançons d’hivern en fontanes de murta

D’un monestir i un castell transparents.

Mantells eslaus i Florències alades,

Poniol de la Nou, brucs de Lladurs,

Illes ardents i gorgs negres amb fades,

Llavor de goig i guies del Pertús.

I els segells nous de la Teva naixença

En atles filatèlics estel·lars,

Vàlids per tots, per l’amo i pel remença,

Pels llibertins, els pròdigs i els avars.

Porto els papers d’una casa forana

Escumejant vora la mar i el port;

—Omple-la Tu amb Ta divina ufana,

Deixa-hi un àngel si m’hi ve la mort.

I quan tot just si la tenora sona,

Pastors i estels perduts serrat enllà,

La Verge i Tu tots sols, a l’Hora Sola,

I els corns reials qui sap qui els sentirà,

Vindré mudat, al costat de la dona,

Amb els vestits de quan ens vam casar.

El Port de la Selva, Nadal de 1948





HO SAP TOTHOM, I ÉS PROFECIA

Ho sap tothom, i és profecia.

La meva mare ho va dir un dia

Quan m’acotxava amb blats lleugers;

Enllà del somni ho repetia

L’aigua dels astres mitjancers

I els vidres balbs d’una establia

Tota d’arrels, al fosc d’un prat:

A cal fuster hi ha novetat.

Els nois que ronden per les cales

Hi cullen plomes per les ales

I algues de sol, i amb veu d’albat,

Criden per l’ull de les escales

Que a cal fuster hi ha novetat.

Els qui ballaven per les sales

Surten i guaiten, des del moll,

Un estel nou que passa el coll.

El coraller ho sap pel pirata

Que amaga els tints en bucs d’escata

Quan crema l’arbre dels escrits;

Al capità d’una fragata

Li ho diu la rosa de les nits.

L’or i l’escuma d’una mata

Clamen, somnàmbuls, pel serrat:

A cal fuster hi ha novetat.

El plor dels rics salpa pels aires,

I les rialles dels captaires

Solquen els glaços del teulat.

Un pastor ho conta als vinyataires:

A cal fuster hi ha novetat.

El roc dels cims escampa flaires,

I al Port mateix, amb roig roent,

Pinten, pallards, l’Ajuntament.

El jutge crema paperassa

Dels anys revolts, a un cap de plaça,

I el mestre d’aixa riu tot sol.

El fum dels recs ja no escridassa

I els pescadors faran un bol.

Tot és silenci al ras de raça

Quan els ho diu l’autoritat:

A cal fuster hi ha novetat.

Els de la Vall i els de Colera

Salten contents, a llur manera,

I els de la Selva s’han mudat;

Amb flors de fenc calquen a l’era:

A cal fuster hi ha novetat.

De Pau i Palau-saverdera

Porten les mels de llur cinglera

I omplen els dolls de vi moscat.

Els de Banyuls i els de Portvendres

Entren amb llanes de mars tendres

I un raig de mots de bon copsar

Pels qui, entre vents, saben comprendre’s.

Els traginers de Perpinyà,

Amb sang barrada en drap de cendres,

Clamen dels dalts del pic nevat:

A cal fuster hi ha novetat.

Res no s’acaba i tot comença.

Vénen mecànics de remença

Amb olis nous de llibertat;

Una Veu canta en recompensa:

Que a cal fuster hi ha novetat.

Des d’Alacant a la Provença

Qui mor no mor, si el son és clar

Quan neix la Llum en el quintar.

La gent s’agleva en la nit dura,

Tots anuncien la ventura,

Les Illes porten el saïm,

I els de l’Urgell, farina pura:

Qui res no té, clarors del cim.

La fe que bull no té captura

I no es fa el Pa sense el Llevat:

A cal fuster hi ha novetat.

El Port de la Selva, Nadal de 1953





De


Desa aquests llibres al calaix de baix





ELS HEROIS I ELS ERUDITS, ELS MAGS I ELS TÈCNICS, ELS BONZES I ELS MUETZINS, ELS MAJORALS I ELS MANOBRES VAN ENTRAR AL CLOS DE LA CIUTADELLA, A CUA FETA DARRERE LES NOIES, I EN VAN BARRAR LES PORTES. DELS DALTS HI VAN BAIXAR LES CORTESANES EN CLOSQUES VOLADORES. ELS METRÒMANS VAN ROMANDRE FORA, COM SI DEMANESSIN ALMOINA. JO I ELS MEUS, SOLITARIS, ESPORGÀVEM L’ARBRE DELS FURS, AL SOLÀ

Posa el cistell del peix tocant a proa

I afluixa més la corda, que salpem.



Les noies han deixat els cavalls llumejants —oh diürna esperança!— lliures i desbridats, a la font de la plaça, i amb ors i flocs de nit, se’n van a la muralla.

Al clot del fumerol restaré sol.

I de vents, llamps i aiguats faré l’estatge.

Els guerrers coronats passen, de llarg, la riba, amb armes estel·lars i els bous amb el bagatge, i amb crits reials i espurnejant cuirassa assalten la muralla.

Desa aquests llibres al calaix de baix

I tu porta el garbell a la pallera.



Els savis i els bruixots amaguen llibre i prisma al fons del vall i a l’aiguaespès del còrrec, molls —emmascarats sense ombra!— tanquen, prudents, els ulls, i guanyen la muralla.

Sol entre tants al fullatge del sol,

Em vendré els vents a la fira de l’alba.

Els prelats i els rabins entren pel pont, andrògins, en muls iniciats i plens els sarrions de crustacis fulgents —oh servents del Criptònim!— i passen la muralla.

Dreça l’escala i apila els maons,

I tu véns per l’eixida, amb la gaveta.



Els potentats astuts i els peluts proletaris, amb l’aranya a mig front i amb motors de recanvi —tots uns!—, cremen, cornuts, els furs, i s’empilloquen al clos de la muralla.

Sense fona ni roc, amb mi tot sol,

Vendré els llamps a l’alberg de l’arrel morta.

Cavalcant l’aligot planegen les hetaires amb la gropa a ple aire, i els pits, i els crisantems del ventre flagel·lats —oh serpents mutilades!—, i aombren la muralla.

Vés, arma els rems i ajusta bé l’arjau,

I jo duré el timó, que gregaleja.



Crestons i a peu, pel rost, els qui escriuen a sou versos florals i rims, i ells amb ells es coronen —escardots de la nit!— arriben, mà parada, al peu de la muralla.

Els aiguats seran meus, i a la solana, sol,

Invocaré els qui, sols, branquegen lliures.

Tossa de Mar, agost de 1961





AHIR ES VA ESCAURE QUE ESSENT EN RIBA I JO AL PORTAL QUE DÓNA A PORT DE REIG, ON LLEGÍEM VERSOS D’ALTRI, VA PASSAR ELLA AMB UN VESTIT NOU. D’ARRIBADA A LA PUNTA DE LA LLOIA, AMB FILS DE NIT I AIGUA DE ROCA FIGURAVA COSSOS CELESTES

A Carles Riba, I. M.



Fronda de mar! Ahir s’esqueia

Que Ella venia, a frec de cordes,

Pel corriol que duu a les barques

—Allà on enjonquen les gambines—

I amb l’urc del foc cremava ombres.

Tu llegies, docent.

Tota de blau i amb flocs de festa

Entrava, franca, a la sendera

Del Roc Votiu: Amb mels antigues

Celava els signes del presagi,

I amb ull novell sotjava l’Únic.

… jo bevia amb gots de caça

Va seguir enllà, la passa dura,

Cap als confins de la torrella

On plana el duc i on, a migdia,

Cada branca és l’Etern, i on brega

L’Instant per a néixer i romandre.

… i ballava a la terrassa:

Passava el coll, amb ales noves,

Entre dos llustres; i, a la calma,

Reia de joia, i plorava,

I amb aiguafil i escama gerda

Va figurar la Nit de l’Altre.

… tu mories, sabent.

El Port de la Selva, novembre de 1959





FELIÇ EL JUST QUE SAP OFICIS NOUS

A Josep Carbonell i Gener



Feliç avui qui gaudeix dels alous

Amb trenta focs, i bat amb propis trills;

El llaurador que rastreja els seus bous

I el feu pairal amb rialles dels fills.

Feliç la selva espessa de renous

I el mas fornit de forments i de mills:

Feliç el just que sap oficis nous

I, vigorós, fa justa entre perills.

Feliç també el pilot de mirar dur,

Mestre dels cels, per a qui el món és u,

Tot delejant de conquerir els estels.

Feliç qui amb fills, alous i bous sap dur

Més alt que tots el penó dels seus zels

I en verb natiu ajusta un rim segur.

Sitges, maig de 1920





De


Gertrudis





Diuen que estàs gelosa de la gropa de la noia de la lletera. Però he estat a casa seva i he vist la consola amb el mirall on se pentina. A les pregoneses del mirall, dues amples cortines vermelloses cobricelaven l’entrada a un passadís al fons del qual hi havia un quadre. Una vella litografia hi representava les tortures a què el diable sotmet les noies que, en tornant de sarau, a mitjanit, es contemplen al mirall. M’ha torbat tant, que he tardat a adonar-me que el marc del mirall i el marc de l’entrada al passadís no eren sinó el bastiment de l’entrada a l’establa on senyoreja la gropa del meu cavall.





NOTES SOBRE EL MAR

Ben lligat el nas de cartó, grotesc, em passejava pel moll amb un imponent diccionari de sinònims sota el braç. El barquer, vulgues no vulgues, em féu navegar mar endins. Era un pastor anglicà, i em volia demostrar com els miracles més bells s’han esdevingut a la mar. En adonar-se, però, del meu nas arbitrari, tingué la polidesa de calar-se el seu. Aleshores, emfàtic, em digué que només la vanitat dels homes fa que, en el viure humà, del nostre planeta en diguin la Terra, però que Déu i els sants en diuen en llur llenguatge etern, la Mar; que la terra era només en el nostre planeta un accident, un fenomen transitori. «Els homes», em deia, «són la colomassa de la mar». La gran inconeguda dels homes era, per al meu barquer, una peixera esfèrica errant pels espais celestes per a esbargiment dels àngels.

De levita i copalta negre, enguantats de negre també, els tres vavallers gesticulaven còmicament davant la mar color de taronja. En topar-me, recularen admirats. Sorprès jo a la vegada, vaig preguntar-los amb emoció precipitada: —Vosaltres també per ací? I riguérem follament. Aleshores vaig córrer a posar-me el vestit negre, el copalta, els guants i a dibuixar-me amb carbó, tres amples arrugues al front. Riba enllà, riba enllà, recordàvem, amb gests teatrals i simètrics, l’altra mar taronja on un dia imprecisable ens havíem topat també tots quatre, idènticament abillats, i en el qual, riba enllà, riba enllà, també a grans riallades, intentàvem recordar a quin segle, davant el país de la mar taronja, havíem discutit una vegada tots quatre a quin planeta pertanyia la mar on una vegada ells tres i jo, tots de negre, i rient, ens esforçàvem de recordar…





De


KRTU





Solo e pensoso

i piu deserti campi.

Petrarca, sonet XXVIII



Pistes desertes, avingudes mortes,

Ombres sense ombra per cales i platges,

Pujols de cendra en els més folls viratges,

Trofeus d’amor per finestres i portes.

¿A quin indret, oh ma follia, emportes

Aquest cos meu que no tem els oratges,

Ni el meravellen els mòbils paratges

Ni els mil espectres de viles somortes?

No sé períbol en la terra obscura

Que ajusti el gest i la passa diversa

De qui la soledat li és vell viure.

¿No hi ha caserna ni presó tan dura,

No hi ha galera en la mar més adversa

Que em faci prou esclau i ésser més lliure?





VINDRÉ MÉS TARD DEMÀ

—Vindré més tard demà. Em fa por de trobar ta mare, com cada vespre, a cada portal del teu carrer, amb una disfressa diversa: ahir, asseguda a l’entrada de la carnisseria, tota de negre, en passar jo alçà els braços enlaire per dibuixar amb llur ombra, damunt l’ala vermella de la porta, no sé quin ocell malèfic; dues portes més amunt, a l’escaleta del veterinari, em mostrava impúdicament el si rugós, m’amenaçava amb lúbric esguard i, en veure’m fugir, se’m presentà, en tombant la cantonada, vestida de gran senyora, per provocar la meva sorpresa, dues cases més amunt, en un llindar equívoc, on darrere un taulell improvisat oferia, a poc preu, carotes i caretes diabòliques A les trenta-tres entrades que precedeixen la de casa teva, ta mare, en fer-se fosc, se’m presenta amb un vestit divers i un maquillatge esporuguidor Vindré més tard, vindré molt més tard. Passada mitjanit, ta mare, amb les altres dones del veïnat, miola per les teulades per desvetllar l’eco esgarrifós que agonitza al fons de les xemeneies. Tu i jo aleshores, darrere el mur de desferres rovellades que jauen darrere l’hort, contemplarem, callats, com s’amaga la lluna darrere la negra muntanya inaccessible que tanca la vila. Més alta que l’Himàlaia, ningú no n’ha explorat encara l’altre vessant. Tot just el disc pàl·lid morirà en el nostre horitzó per a renéixer a l’altra vall, escoltarem el xoc de les llances amb què milers de guerrers saluden l’alba nocturna





NOTES SOBRE EL PORT DE LA SELVA

Estirat damunt la platja sense fi, he vist com les ones furioses llençaven una còrpora idèntica a la meva, en estat fòssil. He pretès, en va, d’aixecar-me; pseudo-morfitzat, el meu cos era un teixit espès de caragols petris, de petxines antediluvianes, de delicioses miniatures peroxidades d’animals desapareguts. Al fons de rars intersticis, una membrana transparent descobria meravellosos paisatges submarins, per on els signes del zodíac flotaven lluminosos. Pel passadís obscur que travessa la roca Teiera, que tanca, de cara a ponent, l’horitzó, avançava una insòlita processó de monstres: pops amb potes de camell, gegants amb testa de cavall, mans hercúlies sostingudes per finíssimes potes d’estruç, ulls de còrnia fosforescent entre enormes pestanyes d’escata. Si la mar, transformada en una sola ona negra, cobrís tota la terra! Però la mar, en la seva transició vespertina, és una vasta llosa d’ònix, damunt la qual els estels reflecteixen llurs roges artèries enceses i hi dibuixen misteriosos deltes inabordables.

Damunt la testa cornuda dels cavalls que remoregen, incomptables, per la platja, els estels, negra nit, entortolliguen llurs fibres incandescents. Un corrent tropical empeny el foll ramat a submergir-se a la mar. La mar és, en aquesta hora, un mòbil desert d’arena negra d’abordatge impossible, damunt la qual els cavalls, enmig d’un fortíssim renillar, deixen caure els ulls. Les tenebres submergeixen la terra i hom sent el xoc sorollós de milers de cossos cristal·lins.





PRÀCTIQUES

Un sofà a la riba del riu és una meravella. Un home, corbat sota el pes d’una grossa R, avança lentament, deixa la inicial damunt el sofà, que vacil·la i cau al riu. Però el riu és de vidre i s’ha partit en un trenc irregular que va de riba a riba. Si m’ajacés per a palpar-ne el gruix amb la mà, em faria sang. Una veu fa trontollar el fons dels pollancres com si fos un decorat de teatre, i diu amb gran claredat MARTA! Simultàniament repeteixo el nom. (No seré jo l’únic que l’ha cridada?). Aquella R havia d’ésser una M, és una M; no: és una R. Si tornés l’home que l’ha duta! Però no gosa sortir perquè va en mànigues de camisa i el teló de boca és enlaire.





De


Diari 1918





DE CAP A CAP DEL CARRER…

De cap a cap del carrer hem penjat un teló on hem pintat el mar amb tot d’animals fers que s’hi negaven. Però un noi l’ha foradat amb el dit, i ha desfet l’encís del joc. Darrere la tela hi ha un mur bastit amb carreus vells, tan alt, que ja no veurem mai més la lluna penjada dalt de tot de la torre de ca l’Anglí, ni sentirem el brogit dels eucaliptus quan, a primera hora, s’hi ajoquen els astres.





NOTES DEL «DIARI»

No són cases; no és el meu carrer. Sota una xarxa de cordes inútils, sento el brogit de la mar que no veuré mai més. Faig un esforç mortal i arribo a entendre els mots gruixuts que al fons d’un túnel sense fi es diuen un home amb brusa de pintor i N’Alexandre Plana vençut sota el pes de les arracades A.B. que li pengen de les orelles. Damunt la pell de paquiderm que cobreix el cel, per sempre hi ha pintats cavalls negres i pneumàtics amb llurs fundes.

Perquè m’he pintat la faç de negre, la fornera, amb un quinqué a la mà, em mira gelosa. Però sé que ignora les pràctiques libidinoses del tintorer i que ara faran un sostre a banda i banda dels carrers que no deixarà veure més les estrelles. Les parets de la tintoreria són peludes i, a mitjanit, si les palpeu bé, hi trobareu amagats ulls de noies adolescents. Els de l’aprenenta, que eren blaus com la combinació que va estrenar la Dolors pel seu sant, els tinc jo. Quan dormo me’ls poso damunt el ventre.

Hi ha cavalls per portals i finestres. Hi ha enagües vermelles al cap del carrer que tapen la nuesa de Gertrudis. Darrere Gertrudis hi ha el mar i damunt el mar flota la perruca que penjava del portal de la Vaqueria. El perruquer, sota el dosser argentat que dóna entrada a la llòbrega botiga, somriu sarcàstic. La seva dona, amb un bigoti postís que li penja més del costat dret, desempolsa les testes decapitades de les seves tres filles. L’anell que porta a la mà dreta pertany a la segona. En forma de segell conté, dibuixant una E (es deia Elvira), el seu cordó umbilical





De


L’Estrella d’En Perris





DE PUJADA PEL CARRER DEL MIG…

De pujada pel carrer del Mig he trobat el manescal davant de casa seva. Apilava palla seca, i hi calava foc. M’ha dit que acabava de buidar una caixa que contenia un joc nou de ferradures. Em plau de parlar amb els homes d’ofici, entesos. Aquell qui creieu home comú, rústec i grosser, i un jaques apoquinat, en la seva feina és un savi exercit, teòric i especulatiu ensems, competent i iniciat. Talment com un teòleg, un físic o un humanista, però menys pretensiós i embrollaire. El seu vocabulari és abundós, i fresc com un gra de raïm, a l’alba. Us hi deliu i hi apreneu. ¿Com hauria sabut jo que hi havia tants d’estils de ferradures? ¿Que cada mula, cavall o ruc té jeia pròpia que cal conèixer? ¿Que esquivar una guitza vol anys d’aprenentatge? Mai no m’acosto a cap farga, la qual imagino sempre a través d’estampes mitològiques. ¿Què sabia jo del ferrar i del desferrar, i dels complicats procediments que cada país aplica per a enclauar i desenclauar? ¿Ni de tants d’estils de ferradures a cada segle? Ho ignoro tot, de les ferreries, per a mi fosques i emboirades per l’alè de carbonosos herètics. —No és pas bo tothom per a aquesta feina, observa el manescal. I, tot atiant el foc, m’ha parlat de ferradures, catalanes, gascones, hongareses i cosaques. Però a mi m’intrigava el delit amb què cremava la palla al mig del carrer i a ple sol. —Us plau de fer foc… Tot transformat, ha respost: —Sóc home de nit. Ferrar de dia com fem tots i acostumen de fer a tots indrets, m’angoixa. Voldria, i no he convençut mai cap mulater, ferrar al punt de mitjanit, voltat de flames. Jo i l’animal tots sols, quan ningú no piula i güellen les rates, i encerclat de fogueres. M’ha descrit, com si en fos ja actor, el bell espectacle de les ombres d’home i cavall, agegantades i allargades, vistents a tots racons de la vila. —Tothom s’adonaria que l’acte de ferrar té essència, entitat i substància pròpies, i que guarir i ferrar bèsties hauria d’elevar el manescal de rang. Ha triat, de la seva col·lecció, una ferradura pomposament cisellada amb arabescs miniaturats i al·lusius. Era del cavall que muntava el seu avi, manescal, i capità de facció en una punya civil. L’he penjada al portal de casa, i, de nit, fa claror.





EL FARONER, DE MIL BIGOTIS…

El faroner, de mil bigotis —no he pogut saber mai quin era el seu—, m’ha demanat si, per una nit, volia encarregar-me del llum. Hem pujat a la torre, me n’ha ensenyat el mecanisme i m’ha donat les claus. A posta de sol, jo aparellava i engegava segons prescripció i norma. De moment, m’encisava el pas dels feixos lluminosos per les vinyes —les quals diríeu que verdegen com al migdia— per les pinedes que es retallen al fort de la claror i pels rocs. Però la meva sorpresa —meravella, prodigi, màgia— ha estat en adonar-me, que, a l’esclat de la fosca, a nit tancada, el feix de llum es projectava, a cada passada, en un país nou, en paisatges inesperats, en illes no previstes, en contrades de faula i rondalla. No só pas miracler, però us dic que pertot on es projectaven els feixos del llum del far, regulars i monòtons, apareixia l’increïble, com si el roc de la torre, desprès, solqués, a velocitat no gaire fàcil de concebre, totes les mars del món i arran de riba. Hi ha hagut moments en els quals he cregut que la llosa i el castell farers eren una nau que navegava de nits segons un projecet madur i germinatiu. Les costes amb llurs ports i ciutats, els freus i els esculls evocadors o temibles, les illes il·lustres i fecundes, els promontoris i les platges famosos; i, també, l’Arxipèlag amb el Temple, les Columnes, l’Estàtua i l’Olivera. Com a ple dia, i jo tot sol, mestrejant el Misteri! Avui he descobert el secret de la fidelitat dels faroners a llur professió dura i responsable. Ells, solitaris, són els vidents del que va ésser i del que serà. Cada nit i a cada minut, el feix lluminós els mostra l’Eterna Permanència.





QUAN HAN VIST…

Quan han vist, amb tots dos ulls, que jo caminava damunt l’aigua, m’han pres per un bruixot. Qui se senyava de cara al cel, qui fugia costa amunt, qui escampava el joell que emplenava el bolitx, qui ho anava a fer saber a la Comandància de Marina. Jo he continuat avançant més enllà del Far. Mestre de les onades, he fet proa a la Punta de la Creu, i he seguit per la ruta del Cap; amb els braços plegats com qui oeix l’Evangeli, o estesos endavant, rígids com qui es capbussa de dalt la palanca. Els vilatans, amb brogit de pineda bressada pel llebeig, s’han ajustat per molls i platges, i, ara l’un, ara l’altre, vells, joves i mainatges, han posat els peus en mar, i braços plegats, en creu o estirats endavant, segons els moviments de les onades, han avançat per les aigües, tot rient i cantant. Alguns em seguien, admirats i prudents; d’altres s’arriscaven a avançar sols fins a les envistes de Cervera. Ja els gavians, en vol espès, els animaven amb llur xiscladissa i els ombraven amb amor. Només els carrabiners han romàs en terra, estranys al fet, i llunyans, emboçats amb llurs capes i recolzats en anacròniques espingardes. Ja gairebé de nit, i a l’orsa —bufava, lleig, el ponent—, hem recalat al Moll Major, i hem petjat sorra, indemnes i contents. Tots em miraven, i es miraven sense gosar dir res. —Tan fàcil com és, els he dit; —Talment, si vull, i estesos els braços com un espantall, volo. El més vell, que viu tot sol darrere les Figuerasses, ha dit amb els ulls plorosos d’alegria: —Ai, quan ho sabran els de Cadaqués!





De


Darrer comunicat





DESPRÉS D’UN EXILI DE SEGLES, TORNA A LA GROPA D’UN BÚFAL

No havíem vist mai, en mar, tants de guants de peluix amb ànima de goma i enduts pel corrent, amb anells papals al dit del cor i al novell. Han passat pels esculls de Portitxó, insolents i arrogants, negres de negre de borrasca, els ditassos botits per velles granissades i botons d’ull d’aeròlit que peta a la Verdera. No havíem vist mai tanta de flor de llana amb sentors de mol·lusc en un sorral opac, tanta d’ombrel·la roja saltant de vinya en vinya, tanta de mel i de neu espesses embotats a les calmes del moll, com quan avui tornaves, Eugènia, d’un exili de segles, escumosa de sabons boreals, a la gropa nocturna d’un búfal.





HI ETS O NO HI ETS, NATÀLIA?

L’hi havia vista i no hi era; l’hi veig encara però el cor em diu que no hi és. El paravent, amb garotes i estrelles de mar pintades, és davant meu, allargat a l’infinit, amb centenars de bastidors on ella es muda i s’amaga, o s’exilia —cep de tardor, cel vermell, vetes i estrats de negres torbadors, canya d’estiu dreta, i sibil·lina en el cant, arbre de pluja amb perles als turmells, falguera amb polsim d’alba i boira a les mans. Hi ets o no hi ets? ¿És que envernisses els armaris on amagues perruques de mig temps? Poleixes arrels amb tristeses de duna? ¿Adobes porcellanes amb arbres desviats del camí? A cada bastidor del paravent, el teu nom juga amb els teus llavis recents, i els focs follets dels aiguamolls els il·luminen. Digues, Natàlia ¿qui és ara el qui, cada nit, cala focs a les platges tancades i en nodreix el flam amb tu?





NO M’OMPLIS MÉS DE FLORS: JA NO T’ESTIMO

Que tu plantis papers per façanes i portes, al peu del campanar, als vidres de l’escola, als bancs de la capella de les monges, al portaló de l’hort de l’Oriola, a les estacions del tren de Valldoreix, a les parades del mercat de fruita, a la sortida del funicular, damunt les cartelleres del cinema, a la sala de ball, a la torratxa de la Casa del llamp, a l’escrivania de la rectoria, sota els fanals del passeig, a la mateixa porta de l’alcova… Que ho escriguis en lletra rodona, o en pal sec, o bé a la romana, en caràcters d’impremta forastera, en elzeverià, en lletra molt ampla, o en cursiva… Amb carbó dur i gruixut, amb guixos exaltats o amb mangra de color de sang donada…

Què hi puc fer jo, Francesca, què haig de dir, si amb els ulls aclucats ja sé el que escrius:

No m’omplis més de flors: ja no t’estimo.





De


Tocant a mà





TOCANT A MÀ

A Carles Riba, h.



Tots sabíem on era la Paret, però ignoràvem què hi havia darrere. Fa segles que els més documentats de la vila havien descobert, en cròniques comunals manuscrites i en papers masegats de sagristia, tot de dites, pronòstics i llegendes que en parlaven. N’escrivien en els setmanaris diumengins, i en feien literatura, erudició, ciència o faula. ¿Era un riu, un puig, el mar o una selva amb bèsties feres? Molts de matins, quan s’ha fet de dia i és tot clar, hi anàvem a mirar els dibuixos, les guixades i els emmangraments que la decoraven. Hi vèiem càlculs aritmètics, sols ploraires i llunes rialleres, frases profètiques en vers transcendental mal falcat, i cors i fal·lus rememoratius. Un dia va córrer pel veïnat que hi havia gent del poble i de la rodalia decidida a destruir la Paret i descobrir què amagava. Qui la volia esfondrar sense miraments, amb violència; qui pretenia desmuntar-la pedra a pedra, amb molt de compte, tot numerant-les. Ningú no sap qui o què va empènyer els veïns a destruir de cop, tot d’una, ara mateix, amb desassossec com presa d’angoixa, la Paret. Una febre encomanadissa, una singular malaltia de l’esperit, col·lectives, els desficiejava. Tota eina va ésser bona, tot braç va ésser útil: la Paret ultrasecular —que alguns vells anomenaven la muralla— de carreus antics i pedres de tot gruix i temps, va caure amb el terrabastall de les roques que s’estimben en un planell de cap de mar i amb l’espetec d’una allau. La polseguera va enfosquir el dia i esborronar els vilatans. A l’alba del dia nou, tebi, lluminós i olorós, tots plegats, minyons i grans de tot dos sexes, érem a l’espera: Ni riu, però, ni bosc, ni estany ni platja. Deçà dels fonaments seculars de la Paret ni dellà, no hi havia cap forat amb allargaments misteriosos, cap pou amb negrors sinistres, cap obertura amb precipicis esglaiadors ni cap abisme amb fondals magnètics. Era un tot clar sense forma ni color, un tot blanc d’un blanc neutre difícil de descriure, el qual us atreia no pas per a estimbar-vos-hi desesmats, o penetrar-hi com una gavineta de cansalader en un pa de llard del país. Aquells o aquelles qui es decidien o resolien a fer-ho, s’aturaven, es plantaven arran del límit d’aquell buit-ple sobirà, i, espaordits, reculaven com si algú els empeny és, més fort que ells. El veïnat va cuitar a aplegar-se per acordar la reconstrucció. Va apilar materials tot aprofitant la runa; però tantost algú petjava el terra allà on la Paret havia tapiat, d’aquell costat, la vila, imaginava quimeres i fugia cap a la plaça on hi ha l’església, la fleca, la taverna i l’apotecari o s’enfilava per la drecera del puig. Aquest fet, ja registrat als arxius, va fer que, a la terra dels meus, posar-se de cara a la paret té un sentit divers al del càstig escolar. Entre nosaltres, testimonis reivindicats, vol dir donar la cara, a frec de casa mateix, a un infinit curullat de prodigis i de miracles latens. Tocant a mà.





SI TOTHOM HO HA VIST, PER QUÈ NINGÚ NO EN PARLA?

Al capdavall del carrer del Forn Nou, a entrada de fosc, encara avui apareixen les imatges dels penedits entonats projectades a la paret que en tanca la sortida. Ningú, ni mercader ni artesà, ni dona de sa casa ni cortesana no us sabran dir res d’on són projectades. Ja en parlaven els vells, us diran; però ni aleshores ni ara, ningú no s’ha aventurat a esbrinar qui encatifa el carrer i ens omple les mans de violes tantost les ombres dels arrogants contrits s’esborren i desapareixen pel costat de can Batllera. Tampoc ningú no es fia, i ben pocs en parlen, dels tres manyans de l’ombrívol i foguejat obrador del mateix carrer. Ja dels temps dels rebesavis treballen de dia i de nit, i no envelleixen. Forgen ferros no mai vists destinats a països de mal anomenar i difícil recordar: baranes per a balcons d’insòlita llargada on figuren, enmig de flors fantasioses, estilitzades segons models desconeguts, cossos d’homes i de dones d’aneu a saber quin segle. Els malpensats hi descobreixen, transfigurats o desfigurats —jo diria terrífics—, veïns famosos per llurs mal domades fal·leres o abrivades activitats. Hi ha i tot qui hi ha reconegut l’avi, un oncle canonge i les noies de l’hostal. Cap veí no us aclarirà, però, quan carreguen l’obra enllestida ni si descarreguen mai materials. Hi ha qui diu que els fonen i els refonen tot donant-los cada vegada formes inèdites, pel goig d’ells mateixos. Als tres manyans alts i fornits del carrer del Forn Nou no els imagina ningú fora de l’obrador. Qui els ha trobat mai a missa, al ball o l’estació? Somriuen, carbonosos, si els mireu; però us fan esborronants ganyotes un cop heu passat. Fra Ventura, del Convent, el qual ha explorat territoris a la ribera de l’Orinoco i sap secrets de la gent de vida llarga, diu que no estranyaria pas que els tres serrallers passessin dels tres-cents anys. Un hereu Rocabert els havia dibuixats cap allà el 1778. No han canviat gens.





«VÓS, SOU EL VOSTRE PARE?»

Era al portal de casa, havent dinat. Em distreia mirant un vol de falziots que remuntava un planter d’eucaliptus de la masoveria dels Ponsich. Tot era pau i llum, i una extrema alegria. No passava ningú, com si fóssim diumenge. De cop, un vell amb barret bombí i ulleres de miop s’aturà pensatiu, em mirà recelós, llegí el nom sota el balcó i em digué com qui somia: —Això és a can Foix. L’havia conegut anys ha, érem veïns abans de 1900, ens fèiem i ens parlàvem. Encara guardo escrits de quan, madur, escrivia papers catalans, diaris i revistes d’aquell temps. Malaurat! El van matar els carlins al mur dels garrofers, una nit de borrasca. Me’l vaig mirar, estranyat. Aquest vell, vaig pensar, no sap pas el que es diu. Li anava a obrir els ulls quan, redreçat, m’agafà de bracet, em féu seguir, forçut, m’empenyé carrer enllà, i gairebé m’emboirà. Tiràrem dret pel camí de les Corts, fangós i brut. En passar per la bòbila vaig aturar-me. Em plau l’olor dels rajols tot just cuits i la sentor de les argiles fresques; però el jai sempre avall, avall, frisós. Quan passàvem, errants, davant la fàbrica del vidre, vaig voler resistir. Gaudeixo, ja d’infant, allà on el foc guspira, i els vidriers, que veig agegantats, m’obren paratges nous, i m’hi complac. Però el renoc, enfollit, m’arrossegava. Camins de no sé on, places mal escairades, horts i jardins escarransits, tot un suburbi de tàpia i bardissa. Com si se m’endugués cap a un continent d’estampa setcentista. On som?, li dic; aturem-nos, vellard. Quin desvari us empeny? Es plantà en sec, em mirà com sorprès, ajustà la virolla de goma de la crossa, i com si em descobrís o no m’hagués vist mai, digué: —Així, vós, sou el vostre pare?





EN UN INDRET CONEGUT PER «ELS BUFADORS»

A Joaquim Ventalló



Era un captard d’agost. Vagava solitari pels camins dels masos, tocant als Bufadors, quan del cap d’una erola s’oí la meva veu repetida per l’eco que deia els mots que duc en mi, i callava. Sorprès del fet novell i temorós d’algú que —qui ho sap!— m’espiava, bocacallat vaig pensar mots antics, que l’eco repetia, sil·labejant, com si fos jo mateix quan el vers s’articula. Vaig pensar mots d’avui, i l’altre, a poc a poc i clar, els multiplicava. Vaig guaitar els cims, les valls, els barrancs amb jocs d’aigua, fins allà on la mar d’un no res fa mirall: ningú. Ni el caçador furtiu que salta llei i veda; ni un tret sobtat que colpís el silenci. Bocaobert vaig cridar paraules de tots temps o d’invenció cuitada; ningú no respongué. Tantost jo callava, l’eco roquís repetia. Pensaments definits, imatges clandestines, el pur i el tenebrós que delegen la rima i el ritme, saltaven pels serrats gairebé sibil·lins. Tenia por, i vaig fer passa llarga. Ja al mas que il·lustra el nom d’aquell paratge, vaig contar-ho al pagès. —Sento basarda, dic. —Jo també! No torneu pas pel camí que heu vingut. Se us ha fet fosc, teniu por i us perdríeu. Sé el que us cal. Baixarem per la Gorga, us acompanyaré. Saltant pel pedruscall davallàvem callats. Ja a més de mig camí, sentim la meva veu, de roc a roc, que amb lletra nova deia lais d’altre temps amb el nom de Francesca a cada estrofa. Vam aturar-nos just al pont de la riera. Sense dir-me l’adéu!, l’home dels Bufadors s’entornà gorga amunt, a corre-cuita. Jo i el qui m’estrafà arribàvem al Port quan la nit feia el ple, i els balladors obstinats emmelangien.





De diversa procedència





TOTS HI SEREM AL PORT AMB LA DESCONEGUDA

A Gabriel Ferrater



Baixàvem, ulls tancats, per la impossible escala

quan la sal i la sang de la marea

embruixen el sorral. Deies —no ho deies tot!—

que aquella nit amb tremolors d’espiga

i navilis antics amb veles esquinçades

era una torre amb remolins de gralles,

un clam de ganivets damunt la gola nua,

el crit d’un paper escrit quan les amors s’esbalcen,

una mà que es marceix amb cendra i carbonissa

o la porta enreixada que dóna al pati mort.

No ho deies tot! I hi érem tots tibats,

pujant i davallant en immòbils esperes,

ulls clucs també, cadascú amb el seu somni.

Si l’un feia el granger en làcties cingleres,

o escodrinyava el Nom en llibres corsecats

d’epilèptics teòlegs que estronquen les fonts,

l’altre i els seus, amb febre de tenebres,

feixaven la rabassa de la pluja

o ventaven el foc de llurs sofrences,

frèvols com els amants quan l’aurora es deixonda.

Cercàvem palpejant la porta de les noies

en carrers somniats amb silencis de gruta,

i en resseguíem les cambres nocturnes

com qui s’amaga a l’espessor dels blats.

Elles no hi eren, i ho endevinàvem.

Llur veu havia fuit com un pètal sense ombra

i, cor alt, refusàvem el coixí dels rocs.

Els reixats de la porta de l’escala

passen clarors que projecten esferes

amb pins de sol, damunt la calç calenta.

Totes les reixes tenen llur parany

i temem que llur ombra ens faci presoners.

Cada graó ens acosta al Llibre de l’Exili

amb ull llanós veiem ço que és ofert.

No hi ha pas caça per al qui no fita;

ni el nou ardent, o advers!, per als folls del passat.

No és llibert ni franc qui no s’oblida

o es mira a l’aigua, amb clac i faldons llargs.

No són unicolors els esquemes dels atles:

el grec hi té el seu turc i el polonès, el rus.

No ho deies tot: Si ho haguéssim sabut!

T’hauríem ensenyat els miralls de la clota

passada la contrada on qui es té dret, l’escapcen.

No emmirallen qui els mira, ans bé un seguici

de maniquins embuatats i rígids

amb una cuca al front, d’antena llarga,

i aparencen aquells que potser som:

pròdigs o retinents, servents o mestrejants,

atàvics augurals, gallejants de la història.

—Som molts, murmura l’eco, i la borda és de pobres.

A l’hora del crepuscle hauríem vist

els capells florejants de dames florentines

que el sol s’emporta amb grogors de panotxa

lilàs amunt; i els cors com s’assosseguen…

I quan el primer estel espurna al pic més rost

hauríem escoltat, on els còdols floregen,

la passada dels vents amb brogit de tenora

i el clam esperançat de les formes captives.

La ment capta l’etern en l’ampla pau

i un no-res grana i creix en un somriure.

Ésser i traspàs fan un: tot muda i tot roman;

tots hi serem al Port amb la desconeguda.

Gener de 1973





FÈIEM ESTELLA DE LES BRANQUES MORTES

A Joan Miró



Érem, Miró —fa temps!—, carters de vila.

Arribàvem molt d’hora dels afores

—dels confins d’una nit amb flora sense tija—

carregats amb fardells de cartes de tot gruix

sense adreça ni nom, senyals ni bolla,

i amples cartons amb esborralls i tints.

Cridàvem, fos qui fos, per prada i horta,

amb gests altius i la paraula forta.

Pujàvem a la trona de l’ermita

—tocant al pi brancut on les verdors s’ajusten—

i a raig tirat, com qui espargeix el gra

en una artiga tot just esbancada,

escampàvem l’espessa paperassa.

Els qui hi eren, comptats, perduts o refiats,

delejants de la fosca i del misteri,

o del que lluu al rebrot d’una olivera,

s’ajupien. Cascú en el seu paper

—oh prodigi!— llegia el seu nom i la senya,

i, amb estil nou, la lletra del missatge.

Sortien testadrets, com si es llevessin

i arran del mar minvat reprenguessin el somni.

Vagaven retrobats per caminals de llum,

amb l’arma nova al braç, francs i arrelats,

en un país novell amb flors sense llegenda,

sense rònecs, ni erms ni pedruscalla.

Alliberats i sedejants alhora

descobrien les fonts de l’aigua intacta.

El temps no és per als qui salven l’hora

i el dia i l’any, amb seny o fora seny.

Amb pas vital —quan esclata la rosa

i l’alba neix de l’alba— avancen pels sorrals

atents al blanc ardent que les colors genera,

i del negre absolut premen les benaurances.

A les selves d’amunt o en riba torta,

hem fet estella de la branca morta.





ELLA ES DIU EU I M’ANOMENA VÓS

Record de Natàlia



La noia provençal passa a veure’m sovint

al temps que les acàcies s’esfloren.

Ve a cavall, muntada a la gal·lesa,

amb vestits d’altre temps i guarniments pomposos.

L’espero, lliure, en vessants de solell,

allà on rodolen les ombres exhaustes

i el crit, sec i sangós, del roc tocat.

Porta, i em don’, dues cartes obertes

—paper i sobre d’un blau esbaldit per la pluja

o pel lleixiu cendrós d’un foc mal apagat—.

L’una és ampla i de calca, com les que escriuen

els mercaders amesurats de llotja;

l’altra, llisquent com un tou de pinassa.

Són escrites a raig, en el llenguatge seu,

en vers mirat de mòrbida lectura.

Ella es diu Eu i m’anomena Vós.

La lletra és xica amb flaire de safrà lleuger,

o de canyella en brut, segons el que vol dir-me.

La noia provençal, grana i fruit de l’instant

ve de matí, a l’hora que les mules

passen per l’ull del pont, oh vídues captives!,

i se’n torna tan punt el sol s’emmangra.

Els arreus del cavall són de boira ronsera

esllenegant-se a la boira dels cims.

Els esperons, pungents en passades conteses,

vaig donar-los-hi jo, d’una barata feta

un vespre aiguós amb lluors de llanterna, a les caldes

estables d’En Semí, de Sants.

Octubre de 1973





JOSEP VICENÇ FOIX i MAS, conegut com a J. V. FOIX (Sarrià, 28 de gener de 1893 - Barcelona, 29 de gener de 1987), fou un poeta, periodista i assagista català, un dels més destacats de les avantguardes literàries catalanes.

El seu pare, d’idees liberals i gran treballador, era dels Torrents de Lladurs, però anà a treballar a Manresa on aprengué l’ofici de confiter; allà conegué la que esdevindria la seva muller: Paulina Mas i Rubinat, dona molt sensible i religiosa. Posteriorment la família es traslladà a Sarrià, on nasqueren Josep Vicenç i dues noies. Foix estudià a l’escola pública de la vila, dirigida per Salvador Mundí, mestre municipal de prestigi, i fou condeixeble de Josep Obiols, amb qui l’uní una gran amistat. Com tants intel·lectuals d’aquests anys inicià, després d’acabar el batxillerat, la carrera de dret, però abandonà els estudis a causa de la seva gran afició per la lectura. Des de molt jove va començar a llegir de tot, des dels grecs, llatins i francesos —gràcies a les traduccions Garnier— fins a Nietzsche. «Una barreja detestable si voleu», escriu al Dietari de 1913, «però érem així molts dels nascuts a la fi i a començament de segle. Ens delectava Byron i llegíem amb complaença Baudelaire». Adquirí una foneria tipogràfica, que traspassà amb l’arribada del linotip; es lliurà llavors a la lectura, tot ajudant el seu pare a la indústria que tenia a Sarrià, i es començà a dedicar seriosament a la literatura. Per aquests anys freqüenta assíduament la penya del Continental, on coneix, entre d’altres, López Picó, Salvat, Riba i Folguera, que l’incorpora a La Revista, el 1917; l’any següent és director dels dos darrers números de Trossos, que havia fundat J. M. Junoy. Home del seu temps, practicà el tennis amb entusiasme, i fou un dels col·laboradors de l’Aeroclub de Catalunya, símbol de la seva actitud d’avantguarda. Va sovint a Sitges a casa del seu amic Josep Carbonell i Gener, gràcies al qual col·labora a Terramar (1919-1920) i amb el qual funda Monitor (1921-1923), on exposa la seva teoria nacionalista, que posteriorment refermarà als butlletins d’Acció Catalana (1922), de la qual fou un dels col·laboradors més actius; així concilia l’avantguardisme i el nacionalisme, com ho demostra al llibre Revolució Catalanista (1934), escrit juntament amb Carbonell. A partir de l’any 1924 estiueja al Port de la Selva, coincidint-hi amb Alexandre Plana, Joaquim Ventalló i Josep. M. de Sagarra; primerament s’hostatja a la Fonda del Comerç i després hi tindrà casa pròpia (1948). El 1918 presenta Joan Miró i el 1925 Salvador Dalí, en exposar per primera vegada a Barcelona. Col·laborà a la Revista de Poesia (1925-27) i fou redactor de L’Amic de les Arts (1926-28) i de Quaderns de Poesia (1935-36), on figuren alguns dels seus textos teòrics més importants.

L’any 1927 publica Gertrudis, i el 1932, KRTU, llibres en prosa poemàtica, que són part integrant d’un extens Diari que Foix data el 1918, i que passaren desapercebuts. El fet que, sota un any concret, aplegui aquesta part de la seva obra, assenyala que tota, en conjunt, no és més que un desplegament de les possibilitats presents als primers escrits, tret inherent a la seva concepció literària. El prestigi de Foix és, però, minoritari, i ell mateix sembla voler-ho. L’any 1933 representa el PEN Club català al Congrés de Dubrovnik (Iugoslàvia), i l’any següent dirigeix els cinc números de la tercera època de Revista de Catalunya. Des de la catalanització de La Publicitat, en dirigí la plana literària, i amb el pseudònim «Focius» hi tingué una secció diària fins l’any 1936.

Després del llarg silenci imposat per les circumstàncies polítiques, col·labora a Poesia, Ariel i Dau al set, i l’any 1947 apareix la seva primera obra poètica, i possiblement la més important, Sol, i de dol, impresa, però, l’any 1936. Foix, semblantment a Riba, i als noucentistes, vol instaurar la tradició de l’humanisme català i alhora relacionar-se amb els corrents literaris més nous, que adapta amb originalitat singular, actitud que resumeix el seu vers tan citat: «M’exalta el nou i m’enamora el vell». Pel que fa al «vell» es remunta fins a Llull, Ausiàs March i, gràcies a aquest darrer, als trobadors; del «nou» l’interessen especialment els futuristes i els surrealistes de l’escola de París, amb els quals manté relacions personals. Foix mateix s’ha definit com «un investigador en poesia», en considerar la poesia com una realitat objectiva, separada del poeta, però susceptible de ser explorada per ell, que «s’adreça, doncs, i franc, als qui investiguen en els comellars de la poesia per amor del Bell —o del Rar!—, no pas als historiadors de la literatura…». Al mateix temps és conscient que la poesia és essencialment un artifici verbal, i pensa que el poeta és «mag, especulador del mot…». Malgrat la publicació d’aquest recull, Foix es donà a conèixer tardanament com a poeta i Gabriel Ferrater ha pogut parlar al pròleg d’Els lloms transparents de les «tècniques» de què s’ha valgut Foix «per retardar brillantment l’esclat de la seva fama». La publicació del llibre suscità escàs interès, a causa del tiratge limitat i l’aparent dificultat de lectura. De fet, fins els anys 50-60 no s’inicia la difusió de Foix, amb una influència sobre les noves generacions que no ha fet més que augmentar. Malgrat això, Pere Gimferrer considera Sol, i de dol «un dels grans llibres de la poesia catalana moderna, i sens dubte el títol que, del Cant espiritual d’Ausiàs March ençà, ha sabut afaiçonar més superbament la parla poètica a l’exposició d’un sistema de pensament». El recull consta de setanta sonets dividits en cinc seccions on l’autor recorre a formes verbals arcaiques, i té una riquesa idiomàtica i tècnica excepcional. Es essencialment poesia doctrinal, didàctica i alhora meditació del món, on l’autor exposa el seu ideal artístic: «L’equilibri, suprem, classicista». Al poema «Si pogués acordar Raó i Follia» resumeix el conflicte permanent del seu món interior, reflectit en la poesia entre sentiment i raó, el nou i el vell, l’instant i l’eternitat; la darrera secció conté una sèrie de poemes religiosos, poc freqüents en la poesia de Foix, on la divinitat encarna l’absolut, el seny.

L’any 1951 publica Les irreals omegues, forma foixiana de trobar clus on l’autor exposa experiències biogràfiques, exclusivament personals o bé col·lectives; la data de publicació i els llargs títols explicatius, allò que Sansone ha anomenat «els preàmbuls poètics de J. V. Foix», donen un punt de partença per a una lectura correcta. A continuació publica On he deixat les claus… (1953), que primerament portava el títol ben significatiu És quan dormo que hi veig clar. I, de fet, els somnis ocupen una part decisiva en l’obra de Foix. En una dedicatòria ha escrit, a més: «el real del qual parteixo i del qual visc, amb cremors a les entranyes, com saps, i l’irreal que tu et penses descobrir-hi, són el mateix».

L’any 1952 assisteix al Congrés de Poesia de Segòvia; després, en el curs dels anys, ho fa al d’Arts Figuratives de Sicília i als de poesia celebrats a Salamanca i Formentor; l’any 1962 presideix la delegació catalana al congrés de la Comunità Europea degli Scrittori, celebrat a Florència. I el 1956 publica Del «Diari 1918», que en relació a Gertrudis o KRTU, constitueix una continuació però també una evolució que es manifesta en el sentit de paràbola que dóna als seus textos —concepció filosòfica del món o idees pròpies del poeta. Col·labora, entre d’altres publicacions, a Serra d’Or, on intenta de reprendre el seu estil informatiu d’abans de la guerra, però no hi assoleix gaire ressò. L’any 1960 publica Onze Nadals i un Cap d’Any, on recull les felicitacions que envia cada any per aquestes dates a les seves amistats. Aquests poemes no són, en substància, poesia religiosa, malgrat el motiu temàtic persistent que els unifica, sinó recreació estilitzada de la poesia popular, poesia de gènere, en definitiva, perquè Foix considera «les anomenades escoles literàries no pas com a tals amb llurs preceptes, ans bé com a gèneres».

L’any 1961 és elegit membre adjunt de l’Institut d’Estudis Catalans i el 25 de maig de 1962 cobreix la vacant de Josep M. de Sagarra com a membre numerari de la Secció Filològica. Foix, «posseït d’una febre creadora com no l’havia viscuda mai» segons paraules seves, ha continuat publicant amb regularitat: L’estrella d’en Perris (1963), Darrer comunicat (1969), Allò que no diu «La Vanguardia» (1971) i Tocant a mà (1971). Les obres poètiques (1964) inclouen un recull inèdit: Desa aquest llibre al calaix de baix. Els lloms transparents (1969) i Mots o maons o a cascú el seu (1971) apleguen articles sobre temes diversos: política nacional, urbanisme, l’acció cívica i ètica de l’intel·lectual… Catalans de 1918 (1965) són retrats literaris i meditacions que, des dels 17 anys, l’autor consignava per a si mateix, seguint un ordre de dietari; gràcies a aquests records i vivències, una època llunyana es fa viva i present. L’any 1973 li fou concedit el Premi d’Honor de les Lletres Catalanes.

«Poeta d’idees, i d’imatges que en són el reflex, la seva obra resta un dels punts més alts d’elaboració i exigent domini verbal que hagi assolit la literatura catalana posterior als clàssics del segle XV», escriu Pere Gimferrer. «Convergents, la recerca metafísica, i la incessant exploració expressiva, hi congrien un paradigma del problema central de l’art contemporani: el replanteig de la pròpia essència i la indagació a l’entorn del sentit de la condició humana». I, per aquest motiu, l’ascendent de Foix sobre les generacions joves s’ha accentuat a partir de la postguerra.





