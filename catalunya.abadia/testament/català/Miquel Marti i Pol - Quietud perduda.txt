El present volum aplega cinquanta-sis poemes de Miquel Martí i Pol redactats entre 1984 i juliol de 2003 que no havien format part de cap dels llibres convencionals del poeta, malgrat presentar relacions temàtiques i formals prou evidents amb els llibres publicats.





Miquel Martí i Pol





Quietud perduda


Poesia inèdita i dispersa (1984-2003)



ePUB v2.0

Tompopal 16.12.16





Títol original: Quietud perduda

Miquel Martí i Pol, 2004

Edició digital: Tompopal (v1.0)

Segona edició: Puck (v2.0)

ePUBCat base r1.3





JUSTIFICACIÓ


El present volum aplega cinquanta-sis poemes de Miquel Martí i Pol redactats entre 1984 i juliol de 2003 que no havien format part de cap dels llibres convencionals del poeta, malgrat presentar relacions temàtiques i formals prou evidents amb els llibres publicats. Així doncs, no inclou aquella producció, molt considerable en la seva obra, generada per finalitats diferents de la de construir llibres de poesia: per a ser musicada, per a acompanyar l’obra d’artistes plàstics, d’homenatge a poetes, de commemoració d’efemèrides, o que respon a circumstàncies cíviques, humanitàries o personals diverses.

Dels poemes aquí inclosos, vint-i-set havien aparegut en les següents publicacions:

les revistes:

El Acordeón (Madrid, 1992),

Cultura (núm. 36, juliol-agost de 1992),

Reduccions (núm. 60, desembre de 1993) i

Els Marges (número 63, maig de 1999);





els opuscles:

Jocs Florals 1992 Barcelona i

Homenatge universitari Miquel Martí i Pol (1996);





el Butlletí de l’Associació d’espectadors del Teatre Lliure (núm. 12, setembre de 1993),

i les antologies del poeta:

100 pàgines triades per mi (Barcelona, Edicions La Campana, 1987) i

Amb sang els compto, a cura de Miquel Desclot (València, Eliseu Climent editor, «Poesia 3i4», 1993).





La resta de poemes es conserven a l’arxiu particular del poeta; divuit són mecanoscrits i, a voltes, amb esmenes manuscrites de Martí i Pol, i els onze restants es conserven manuscrits. No pretenem haver estat exhaustius en la recerca d’aquesta obra dispersa, atès que el poeta podia haver facilitat algun text a alguna publicació que no haguem pogut controlar.

Respecte a la producció dispersa anterior a 1984, són diverses les causes que ens han fet obviar-la, però sobretot el respecte a la decisió de Martí i Pol, que, havent tingut més d’una oportunitat de publicar-la, com féu amb alguns llibres anteriors que inclogué en les dues edicions de la seva obra poètica, en aquest cas no ho féu. D’altra banda, no es conserva cap conjunt anterior a aquella data que ofereixi la condició de complementarietat d’algun llibre publicat pel poeta com en els casos dels conjunts que aquí editem.

Com a criteri de selecció dels textos a incloure en aquest llibre hem tingut en compte, en primer lloc, el d’haver estat lliurats pel poeta a alguna publicació destinada al públic. Pel que fa als poemes conservats mecanoscrits, considerem que n’avala la publicació el fet que Martí i Pol els hagués passat del manuscrit original als fulls mecanoscrits que eren habituals en ell quan preparava textos per a la impremta, fins i tot aquells que, havent-hi treballat el poeta sobre el mecanoscrit, permeten de creure que disposem de versions definitives dels poemes. Això no obstant, hem desestimat aquells que contenen alguna indicació de l’autor que fa dubtar que n’hagués permès la publicació. Finalment, pel que fa als onze manuscrits, han estat seleccionats, d’entre els que es conserven, a partir dels indicis textuals que fan pensar que Martí i Pol els donava per bons; alguns d’aquests són els darrers que va redactar, que ja no van poder formar cap nou llibre.

Hom observarà sense dificultats que els poemes de les quatre primeres seccions participen de les característiques dels llibres publicats per Martí i Pol:

Els bells camins

Algú que espera (segona part del volum Suite de Parlavà seguit d’Algú que espera)

Un hivern plàcid

Llibre de les solituds, respectivament, i que per causes diverses, entre elles el nombre de poemes a incloure en cada llibre, els va deixar de banda (alguns d’aquests textos són els que el poeta destinà a les publicacions esmentades més amunt).



La distribució dels poemes d’aquest volum en cinc seccions respon justament a una ordenació cronològica que remet a les dates de redacció dels poemes d’aquests llibres.

La versió que donem dels poemes és la que considerem que Martí i Pol va deixar com a definitiva; això explica que en algun dels poemes publicats, la versió que donem ara incorpori les esmenes que el poeta hi va introduir sobre el mecanoscrit previ, amb posterioritat a la seva publicació. Per donar nom al conjunt hem escollit el títol del poema que el tanca, Quietud perduda, l’últim poema que Martí i Pol va escriure.

Per a la recopilació dels poemes d’aquest llibre ha estat d’una ajuda inestimable la que ens ha ofert l’esposa del poeta, Montserrat Sans, que no només ha posat a la nostra disposició els textos que conserva, sinó que ens ha donat múltiples informacions que han permès de construir aquest volum amb el rigor que l’obra del poeta es mereix. El nostre agraïment.

Pere Farrés 4 de febrer de 2004





I- 1984-1985





RECORDS



Tan estúpidament incoherents,

els records s’amunteguen, es disputen

el reduït espai de la memòria.

Algun preval durant un temps molt breu

damunt els altres, fugaçment s’imposa

i és un llampec que il·lumina el desori.

Dos són ara els records entorn dels quals

gira l’eix del meu viure. Comparteixen,

però, el mateix espai, i no voldria

que mai l’un prevalgués damunt de l’altre

car de tots dos en rebo llum i força.





FALS SONET PER A EXORCITZAR



M’eixorda el mar ara que t’hi sé a prop;

m’eixorda el mar i el teu record. Alguna

cosa vol dir que m’obliguis a escriure

pensant el mar que mai no he estimat.

La vida és tot allò que no tenim.

Reprenc un tema conegut, per tal

de fugir sense moure’m de l’absurd

que vagi teixint, porfidiós estúpid.

Reprenc un tems. Escriure m’allibera.

No pensaré, tal volta és el millor.

No pensaré, però ja estic pensant.

Quan tornis parlarem, m’ho diràs tot,

i jo et creuré perquè mai no menteixes.

Ara no vull dir res. M’eixorda el mar.





TOT I RES



En un home de fusta em converteixo

per vell i per mesell i solitari.

Tot m’és sobrer fora de tu que em manques

i tot m’emplena tanmateix de vida.

No moriré de mort fantasiosa,

sinó d’una absurda i lenta malaltia

que em podrirà com us podriu vosaltres.

Ara em sé lluny de tot, però us estimo,

i enyoro el vent suau que moltes tardes

amorosia la meva aspra escorça.





TARDA DE BOIRA



No passa cap pensament a través

d’aquesta boira feixuga que fa dies

aïlla el poble i tots els que hi vivim.

No gaire lluny d’aquí deu fer sol, i potser

tu el frueixes, solitària com jo.

¿Què importa el temps que faci a fora

si no podem estar junts? La distància

de cor a cor no serà menys dura

si la boira s’aixeca. No em fa falta

cap tarda rutilant: només tu em manques.





HOME NOU



Neix una nova edat de tu i de mi

que a cada instant ens fa el viure més clar;

amb tu reprenc el goig de caminar,

i en tu i per tu confio en el destí.

No em sé ni em vull si tu no em fas costat;

la ment em fuig cap on et trobes tu.

Prem-ne com sóc: desvalgut, pobre i nu,

i fes-me l’home nou que he somiat.





BENVINGUDA A M.



M’encén els ulls el vent que et torna. Tots

els batents dels sentits oberts per rebre’t

i un verd més verd a l’esclat de les fulles

i un blau més blau a les altes muntanyes.

Festa de tu que em dónes tanta vida

i tots els horitzons em fas possibles.

Festa de tu, amb tu, amb l’esperança

d’assolir junts el cim més alt del somni.

Sortiria al portal per acollir-te,

si pogués, i et faria diademes

de lligabosc guarnit amb flors silvestres.

Però no puc, i des d’aquest silenci

tan ple de tu que tot t’hi representa

només sé dir-te: benvinguda a casa.





NOTÍCIES



Tots els límits de tu se’m fan preguntes

que no sé com respondre.

Temps inert

que s’allargassa, tan buit de colors

com el gris de la tarda, fonda i freda

darrere les cortines.

I de sobte

dringa el senyal. Responc amb promptitud:

tens el millor de mi, com cada dia,

i a mi em pertany la quietud, tan plena

de tu que res no pot foragitar-te’n.





L’ESPERA



Fes-me ben fort de tu mentre t’espero;

que res no pugui separar-nos mai

i siguem sempre l’un llavor de l’altre.

Tota l’absurda intensitat d’aquesta

tarda de boira i fred m’encén els ulls

i et veig de nou rere els vidres.

Hauria

plorat de goig.

Fes-me ben fort de tu,

fins que el temps dòcilment se’ns aquieti,

manyac i ardent, al fons de la mirada.





AQUEST VAIVÉ



L’Èxtasi de l’amor no ho és pas tot,

ni ho és el silenci de després.

Aquest vaivé de vida no et pot doldre

si de debò vols viure.

I ara escolta

la veu incipient que altra vegada

pot salvar-te del buit i de l’angoixa.

Quan ella torni et trobarà més ric

de tu mateix, i combatreu plegats

en èxtasi de nou i a més, sabent-vos

plens cadascun de l’esperit de l’altre.





DIES D’ABRIL



Que m’omple et buit de tu sinó el desig?

Te’m fas silenci a les mans, que debades

refan l’oval del rostre.

Són cruels

aquests dies d’abril que magnifiquen

la solitud, amb cels de transparències

agosarades.

Però res no pot

distreure’ns del propòsit que va fer-nos

tan forts com som, i ens empeny aigua amunt

cap a la plenitud tan delejada.

En tu i en mi recomença la vida.





ESCRIC DE TU



Escric de tu i de mi per recordar-te.

La tarda em pesa suaument als muscles

i dibuixa l’espai en què et retrobo

sense tenir-te.

Tota l’esperança

se’m fa desig intens a la mirada

i l’ombra de tu pels marges solitaris.

Escric de tu i de mi, des d’aquest angle

de tarda que ens pertany perquè vam fer-ne

l’àmbit fecund i clar dels nostres somnis.





II- 1989-1990





TRÍPTIC EN CLAU DE TEMPS



1

La saviesa prudent és com una

melangiosa nostàlgia. I parlem

de gent de cada dia, no de ciclops

ni de titans; a penes algun heroi

esburbat i solitari. Heus ací el fonament:

material comú que altres potser

menysprearien. Però així i tot

s’ha escrit la història en la història,

i pel flancs poderosos del temps

hem davallat deixant el temps enrere.

Ara tenim passat i saviesa,

espai i temps, potser, o d’altres foscos

enunciats, però res no ens commou

com saber-nos deutors d’aquells records

que pugnen per obrir-se camí en la memòria.

Invocant-los vivim, i ens creix, solemnial,

a la mirada, a les mans, a la veu,

l’orgull de ser qui som ja fa deu segles.

2

Qualsevol gest que l’atzar purifiqui

pot dispersar les boires de la ment

abaltida pel fred. Tota una tarda

de tremolor de fulles rere els vidres,

i l’espera tenaç per no perdre el camí

que potser encara no se sap on mena.

Seríem sense el mar? L’espai que sempre

resta desert esdevé, fugacíssim

l’estimulant refugi dels propòsits.

Perfer-se lentament des de l’absurd

d’aquest ara cansat, vet aquí l’ordre.

Algú cridarà en nom dels elegits.

Però els altres serem confusament presents

al llindar dels projectes i potser

recollirem i enlairarem la torxa.

Tots, i molts més, perquè el riu no deturi

mai el seu curs i encengui claredats

al llac serè de totes les pupil·les.

3

L’aquiescència del temps vindrà com una

pluja tranquil·la de tardor, quan tores

les mans facin rotllana entorn del foc

i els ulls dansin molt més que les guspires.

Llavors la imperceptible melodia

esdevindrà mestressa del destí

i no hi haurà prou cel ni prou claror

per dibuixar la corba de les dunes.

Llavors qualsevol crit desvetllarà

l’eco divers i encès de cent respostes,

i amb l’aire greu, com el de qui es repensar-se

per veure’s créixer, comprendrem tot d’una

que el fosc tumult ha acabat i comença

allò que havíem somiat. Serà l’hora

de revenir les deus i proclamar-ho

que la tendresa val molt més que els himnes.

Lleument empegueïts, esfullarem

lentament una rosa perquè escampi

la bona nova arreu: som en el temps

amb voluntat de recordar i viure.

Juny 1989





Potser si torno de puntetes m’acollirà

la mateixa divagatòria complaença

que enyorava, i no hauré de retre

comptes d’una tan llarga absència.

Pugnen els versos per obrir-se pas

entre la fronda de vells moviments

obscurs i contumaços, però l’ordre

restablert amb esforç és una melodia

que ja puc repetir amb dits insegurs

només tancant els ulls.

La casa té un jardí

que la tardor discreta dilueix

sota una pluja lenta.

No se’m perd

la mirada pels marges imprudents

ni les fulles m’obscureixen la visió

retuda i desigual. Francs horitzons

inesperadament m’assenyalen uns límits

per reposar del fatigós viatge

abans d’emprendre camí una altra vegada.

7.2.90





Adversos és el mot.

I ara desfés

camí com qui repensa el que ha viscut

des del bell cim dels anys.

L’home de fang

et fa d’imatge lúcida. També

per ell el foc és l’enemic, i ve

del mateix foc, ascètic, solitari.

No pots desar la vida en un calaix

ni esborrar les petjades dels camins

que ja mai més tornaràs a recórrer.

Els anys adversos fan la mateixa ombra

que els anys fecunds.

I ara desfés camí

si vols, com qui repensa el que ha viscut

i ho escriu, tal vegada, amb la insegura

cal·ligrafia d’un infant que encara

no sap ben bé de confegir les lletres.

16.2.90





Diràs el cos i tot serà més clar:

l’aigua primera, els ceps, la vidalba,

la música i els jocs, i la mar lenta,

i els sembrats, i la veu, i les rialles.

Diràs el cos i jo diré l’amor,

i amb el desig als ulls obriré portes

perquè entri el vent que dansa cada tarda

al cim més alt dels bedolls i els avets.

Diràs el cos, direm el cos, com qui

mormola algun conjur, i esclataran

les flors llunyanes i els secrets madurs,

i els crits de joia, i les deus de tot.

Pausadament la fosca emplenarà

la cambra i el poema, però tu

digues el cos perquè la llum perduri.

23.2.90





Potser farà un capvespre somnolent.

S’allarga el dia i el ponent és una

corol·la rutilant.

Crema en somort

la llàntia petita de l’enyor.

Ara el jardí seria la secreta

falena d’algun món prefigurat

en somnis o en miralls, I esclataria

la quietud mentre l’ombra dels arbres

anés teixint la fosca acollidora

de la nit.

Se’m desvia la mirada

camins enllà, perseguint la figura

lenta i tranquil·la d’algú que camina,

i no sóc jo: jo escric com qui respira,

no desolat ni solitari, sol

en un racó del temps que se m’esmuny

dolçament compassat, entre el silenci

volenterós del pensament i el joc,

tan lúcid com tenaç, dels dits maldestres.

25.2.90





I la veu es perdrà, com es perd tot.

Dol l’absència i dol també l’agror

ritmada i persistent de la memòria,

aquest fresseig de fulles que només

el poema alenteix o, almenys, compassa.

De sobte creixen algues a la sang

i el perill dels objectes és un repte

familiar i absurd al mateix temps,

i de sobte també, tot conflueix

en un espai molt íntim i concret

en què paraula i música s’acoblen

per crear l’àmbit pur del gran silenci.

Tot és sobrer aleshores i, amb els dits

meravellats, toquem, l’inescrutable

i el temps és el misteri que conté

el germen viu de totes les cadències.

26.2.90





A poc a poc es desdibuixen xifres

i referències, potser records,

o somnis tal vegada, que s’havien

ensenyorit del pensament. Un càlid

vent terral ha eixugat l’aigua de totes

pluges que temps ha que amenaçaven

collites i camins. Nua i solemne,

la paraula reprèn la seva densa

significança i creix, agosarada,

més ençà del silenci en què ressonen

tots els camins i totes les temences.

Aquest és el domini. No es desvien

els colors ni la tensa meravella

del desig no acomplert que pugna en cada

batec i en cada vers. L’arbre que marca

la fita del retorn descriu els límits

que caldrà transgredir per afirmar-los.

I altre cop la recança i el misteri

seran l’incert senyal que s’insinua

com un miratge enllà de l’horitzó

quan el sol fa prodigis amb les dunes.

I altre cop un encès desig de viure,

retrobat i perdut a cada gest,

guiarà els ulls i els dits fins a l’extrema

claredat d’aquell mar sense retorn

que acull, propici, tots els vents i els sap

retornar la cadència perduda.

3.3.90





Potser algun dia em cansarà la pluja

i el tacte fred del metall ja no em farà

estremir com fins ara;

potser ja no sabré dialogar

amb mi mateix i fer dels grans silencis

reductes defensats amb urc.

Aleshores seria

convenient que sabés convertir

a poc a poc la passió en tendresa

i reduís la despesa del viure

al mínim realment imprescindible.

Una edat confortable que potser

no podré compartir amb ningú estimat

perquè tothom tindrà altres tràfecs.

Assegut

al bell cor de l’hivern, restaré immòbil

i el temps se m’adormirà als dits, ja balbs,

mentre em vagi dient versos en veu baixa.

30.3.90





I ara torna la lúcida tristesa,

una mirada fonda i vehement

que no vulnera límits i reposa

en qualsevol objecte.

Molt més clara,

la tarda que davalla pel camí

flanquejat d’herba verda és com un gest

només insinuat que no es concreta

fora del buit insòlit que descriu

sense ni saber com.

Vent sobre vent,

tan llunyà com la mar i tan incert

des d’aquest balcó immens de meravelles;

vent sobre vent i fulla sobre fulla,

l’esgarrifança de la pell i el pur

enyor de tot, intens com un miratge.

No hi ha cap més deixant, la rosa encesa

i el verd i el groc són insegurs i fràgils,

només el vel secret i fugitiu

acull els ulls cansats, ara que esclata

altre cop una lúcida tristesa.

22.4.90





Només teva serà la meva veu

quan jo no hi sigui i esfullem plegats

roses d’algun melangiós capvespre,

teves la meva absència i el neguit

de tot el que hem perdut sense saber-ho

ni tu ni jo, i la teva mirada

que no es malfia d’horitzons ni somnis.

Voldria que plogués mentre fulleges

les pàgines del llibre dels records

esgrogueïts pel pas dels anys; que totes

les recances i tots els mancaments

t’acompanyessin, càlida, mentre assages

de recórrer, amb ulls i mans de cec,

camins desconeguts.

Per la bellesa

d’aquest incert futur que és només teu

parlo de tu, i ho faig des d’aquest ara

fet de recels i angoixes.

Quan el temps

desvetlli —sempre ho fa— absurds fantasmes,

no dubtis a invocar-me: seré amb tu,

com ara hi sóc, per fer-te companyia.

18.5.90





Aquest pot ser el refugi per passar,

quiti de turpituds i de neguits,

un bon hivern tal vegada llarg i dur

que ja no portarà cap primavera.

Veure transcórrer el temps sense recança

deu ser assolir la plenitud dels símbols,

viure en el buit i no sentir vertigen,

com un ocell que tots els vents mantenen

suspès en l’aire, estranyament immòbil.

Aquest pot ser el refugi. Hi ha prou llenya

per escalfar les nit melangioses

i els dies breus, fulgents o bé boirosos,

de ritmes lents, i pauses, i silencis,

que inciten suaument a la nostàlgia

i estableixen la càlida distància

entre els sentits cansats i els sentiments

que fa més net el contorn de les coses.

Aquest és el refugi. Cada passa,

sorprenentment, ressona a les llambordes

del pensament i concita mil ecos

que s’allargassen, plàcids, per les dunes

d’un paisatge que ignora els propis límits

perquè no es vol sotmetre a cap miratge.

Serenament reclòs en el silenci

de mim mateix, porfidiós cabdello

la madeixa embullada d’una vida

dispersa i vehement. Caurà la tarda

i moltes tardes més potser, mentre els ulls posen

accents de suavíssima tendresa

a l’estol de presències que em compassen

fidelment aquest vell pelegrinatge

sense retorn cap a les deus del somni.

De tot el que no sé, me’n queda aquella

recança discretíssima que els anys,

absurdament, a voltes magnifiquen.

Aquest és el refugi, Balba i nua,

la solitud més clara m’acompanya

i es manifesta rica i generosa.

No tinc ni fred ni por. Tot s’acompleix

al ritme greu d’aquest cor que batega

pausadament i segura, i encara

segueix el vol dels ocells que travessen,

de ponent a llevant, un cel blavíssim.

13.11.90





III- 1991-1992





A COP CALENT



A cop calent escrius això que escrius:

una consigna, un repte, una esperança;

totes les veus de la terra et fan eco,

els ocells volen baix per apropar-se’t

i els peixos que remunten el corrent

et fan costat. No et negaràs, negant-te,

si dius que, esborradís, et resta

l’orgull d’aquestes mans que no es sotmeten

i el jocs dels ulls per mirar endins i enrere.

Truques insistentment a moltes portes

però ja saps que no hi haurà resposta.

Doncs bé, que cadascú recullo el seu

cadàver i, si pot, miri de fer-se

un enterrament digne, presentable.

Ara és molt fosc per qualsevol sorpresa,

però el present no es descriu sense el risc

de perdre-ho tot per afirmar la tràgica

misèria del viure. A cop calent

escrius això que escrius, i vius, i creixes.

1.3.91





L’ABSÈNCIA PACTADA



Aquest serà el meu sostre, si tu vols.

Posa’m les mans damunt els ulls, que tot

sigui la fosca i ja no em faci falta

cap calendari per comptar les llunes.

Em pensaré suspès sobre un abisme,

potser com un ocell, potser feixuc,

caient com un pes mort, sense cap por.

Tant de delit em ve d’aquest misteri

que ja ni sento el cos i els colors dansen

dins el gran buit de mi que em meravella.

Tot ve de lluny i va més lluny encara,

i les constel·lacions són un miratge,

i és un miratge la immediatesa.

Només les teves mans damunt els ulls

poden establir límits comprensibles,

límits de fosca, acollidora, viva,

que tu no pots comprendre, que no comprenguis perquè no et dolgui gaire

l’absència pactada que et proposo.

2.3.91





L’ANDANA



Tot està dit, però jo encara espero

aquell tren que ha de dur-me no sé on,

potser enlloc, i confio de trobar-hi

algun amable viatger que escolti

pacientment les meves confidències.

Anys ha que pujo i baixo de vehicles

de tota mena, i ara m’he aparcat

en una andana. Cansadíssim, sec

en un banc solitari i veig la gent

que va i ve convençuda i agressiva.

Tinc tanta por que no goso ni moure’m.

M’agradaria dir en veu alta tot

allò que sento, però els ulls se’m perden

en un rostre llunyà que fuig, de pressa,

sol·licitat per urgències i tràfecs.

passen combois sorollosos, veloços,

i el vent que fan em bufeteja el rostre.

M’he fet vell esperant, i no ho sabia.

Són gèlides i tristes, les andanes.

2.3.91





POLÍEDRE



Aquest ponent exhibeix una impúdica

proclivitat a l’èmfasi, com si

no estigués condemnat, com tots, a caure

en un oblit indestriable i trist.

Qui salva el temps és el temps, no els esclats

fal·laços ni la gent, la renouera

genteta que discorre entre neguits

i dubtes i recances. Ara el blau

trenca el color, i el pols de cada cosa

retroba la cadència perduda.

Tornarem endarrere per no perdre’ns

i, pas a pas, inventarem l’espai

en què encara és possible que els records

li guanyin la partida al vent que esfulla,

inclement, tots els arbres del jardí.

la casa i el silenci són els únics

baluards discretíssims que defensen

la intimitat fecunda. Més ençà

d’aquest present absurd hi ha el port que acull

els mariners cansats i els infon vida.

15.3.91





POÈTICA



La mesura del vers la dóna l’oci,

una pauta d’absències i buits

que cal omplir amb la veu, amb risc de perdre’s

pels intricats camins del sentiment.

Antigues lleis regulen la cadència

de la sang i del temps, en un vaivé

molt lent d’onada. Aquí tot és estricte

i alhora innecessari, perquè el joc

desborda la raó i els seus recursos,

sorprenentment ingenus i fugaços.

Aquest és el domini dels sentits

només sotmesos a l’atzar i al fosc

incentiu de la pell; aquesta és l’ombra

d’un cos de llum que proclama el seu repte

des del silenci, enfastidit, solemne,

mentre un mirall registra la creixença

perfectament inútil del poema.

19.3.91





JO



Assenyat, o potser quasi litúrgic

no responc de res més que del refús

obstinat a sotmetre’m. Faci sol

o faci vent, o plogui, cap dibuix

no em pot reproduir, ni vulnerar

l’elegíac silenci en què m’emparo

per preservar la lúcida tristesa

de dogmes i xantatges. I ara, algú

deurà haver-hi per treure la mainada

a prendre el sol, amb aquell aire tràgic

de la bondat pedant i insatisfeta.

Jo, descomptats els tants per cent legals,

no tinc sinó l’esquelet que em sustenta

amb penes i treballs, i un fred de segles

al moll dels ossos. Renouer i gregari,

faig el que puc per reduir despeses

en un intent absurd de sobreviure.

3.4.91





UN RIU MOLT LENT



Si parlo tant de mi no és per joc

sinó per fer inventari de certeses

i bastir, pacientment i temerari,

un casalot ran mateix del gran cingle.

Viure, després, no serà gran cosa

més que distreure’m amb l’oci i el rebuig

d’allò que es ven cada dia a preus alts

per mercats i botigues : les sobrances

del festí sorollós dels poderosos,

suscitador de malsons i d’enveges.

I què, si em sobra vida. Més discret

que previsor, m’atorgo a mi mateix

cada matí un pam curt d’esperança

per passar el dia , i fujo del brogit

amb un cavall alat. Si algú pregunta

per mi, dic que no hi sóc i acluco els ulls,

ingenu i greu com una criatura.

6.4.91





MALVIATGE!



Un déu menor, exigent i mel·liflu,

et té sotmès i la vida et transcorre

entre sobtats aürts de la memòria

i un cansament profund com un estigma.

Secretament et contes mil facècies

i molt sovint et buides les butxaques

frisós i absent, amb por de retrobar-te.

On són les veus i els gestos i les formes?

On és l’enuig i el crit i les mirades?

Se’t fa de nit i no tens cap resposta; se’t fa de nit i penses moltes coses,

aviciat a destriar figures

quan és ben fosc i el déu menor reposa.

Odies aquest pou mort i l’estranya

solemnitat de pedra i de crepuscle,

odies aquest temps que et mig sustenta,

i t’odies a tu, ninot grotesc,

endeutat amb algú que, a poc a poc,

et converteix per mofa en una mena

de sorprenent i grotesc saltimbanqui.

1.7.91





L’EXILI



Vent i còdol descriuen

la corba de la mà.

La terra és el teu regne

i ara et sobren paraules per combatre l’Esfinx.

Un riu d’aigües profundes

entre el penyal i l’herba,

batecs de mar que porten

preguntes i respostes,

i el dolor de sentir-te

més sol que mai, quan baten

els records com onades

a la sorra dels somnis.

Ronc de silencis, clames

davant ningú. T’espera

un llarg i trist exili.





Una represa lenta com un clam

allargassat, el vent que mou les fulles

i encomana la ingènua frisança

al cor gairebé exhaust.

Torna’m la set, atzarosa i discreta

però constant, torna’m la vastitud

i el flux incombustible que esborrona

de tan intens i rutilant;

i guarda’m

de la por de l’immens que m’il·lumina,

llunyà com un presagi.

Pur en l’oblit, i encès, i solitari,

que tot se’m faci pedra de desig,

arbre de llum, refugi de silenci.

18.11.91





Si encara saps girar els ulls cap enrere,

fes-ho i contempla el devastat paisatge:

munts d’enderrocs

i alguna flor marcida

que no et rejoveneix. De tot això

seràs ric mentre visquis, però el cor

demana més i no podràs donar-l’hi.

El buit és un preu alt per sobreviure

quan no voldries més que reposar

i beure a petits glops la poca vida

que et falta per viure. Consirós

i lúcid et revoltes —contra què

No pots fugir de tu mateix ni ho vols.

Tota pregunta ha esdevingut inútil

i ho seria també tota resposta.





Mai un poema ha canviat el món.

Però la conca de les mans que acull

el misteri i el vessa part dellà

de la vida viscuda és un subtil

estremiment de signes i paraules.

Per això el gest hieràtic de l’Esfinx

atreu amb una muda i repugnant

suficiència, i tot el que l’envolta

suscita desenganys i defallences.

Saber-se poderós en el silenci,

com una heura que creix tan aferrada

a la paret que la paret en viu

i n’absorbeix la força. Cap projecte

per compartir. Només la llibertat

de refusar l’espai que s’anuncia

més enllà del poema, per poder

reduir vida i somni a un sol vaivé

i mestrejar la roda dels designis.





A TALL DE PAUTA



Per exemple el record com un refugi

per fugir d’un avui inhòspit i agressiu

que vulnera la calma i el misteri

i entronitza sapastres que passen per profetes.

Per exemple un record que percudeixi

sense contemplacions el timbal de la història,

la teva i la de tots, no pas a ritme

de marxa triomfal, sinó a compàs

de vals lent, amb un deix un pèl romàntic.

Amb això i molt poc més —potser algun llibre-

en tindràs prou per allunyar bubotes

i altres espectres més o menys domèstics,

si et toca, que et tocarà, de combatre la fosca,

recurrent6 cantarella de preteses

seduccions que a tu no et sedueixen.

Quedaràs sol, és clar, o tal vegada,

de tant en tant, inesperadament,

algun desconegut et farà companyia;

però ja saps que solitari es neix i solitari es mor, i molt més ara.

Si sents que molts, potser del teu entorn,

t’acusen de retrògrad, o qui sap

si de reaccionari, mira’ls de fit a fit

primer de tot, després acota el cap,

que ningú et pugui acusar d’insolent,

adopta un aire displicent, i calla.





Aquest feixuc espasme de la terra

no arriba a fer trontollar els fonaments

de la immensa desídia. Per això

creixen i moren els llegats efímers,

la por que engendra la desconfiança

i el nus escorredor que estreny el coll

cansat dels homes lliures.

Perquè no hi ha repòs per qui no sap

escoltar el gran batec silenciós

i compassat de la natura, per qui

se sent incapaç de recloure’s

al bell cor de l’ignot i retrobar-s’hi.

Així s’escola el temps i es perd el gust

agredolç de l’enyor; així les mans

converteixen en cendra allò que toquen,

i el brum constant, insidiós, ofega

la veu enfervorida dels oracles.

18.11.91





Ara no hi ha temps pels esborranys

ni per la filigrana, cal escriure

la vida en net, amb una lletra clara

que justifiqui el goig i l’esperança

dels escollits per estimar i comprendre.

Ara el desordre truca a cada porta

i s’anuncia repetint la vella

cançó de l’eficàcia comprovada.

Torna, doncs, a ser temps de poesia

mesurada i solemne, que convoqui

aquells feliços pocs que encara creuen

que interrogar-se és afirmar-se i créixer.

Torna a ser temps de quietud, de platges

desertes i de solituds tan clares

com un cristall de colors, temps d’escriure

la vida en net sense esperar prodigis,

amb una lletra clara, entenedora.

6.3.92





No faig del meu patiment cap excusa

per desertar un temps massa sinistre

de desolats contorns, tan poc propicis

que ja ningú no sap on arrapar-se.

Qui no pateix? Contemplo al lluny la trista

solemnitat del mar i em vénen llàgrimes

d’enyor als ulls, d’enyor i melangia.

Qui no pateix? Assajo de comprendre

què vol de mi l’espai de mi que em manca,

l’espai concret de claredats extremes

en què l’oblit i el ritme i la distància

em tornaran la solitud perduda,

la pols dels anys dipositada amb cura

damunt la pell, tal volta l’esperança,

potser un amor, com un crit en la fosca,

aigües i vent i l’ombra de les ombres,

no-res i tot per no perdre’m per sempre.

7.3.92





L’ENDEMÀ



M’he preguntat molt més pel verd de l’aigua

que pel blau inefable i agradós

de l’horitzó, i encara ho faig, potser

per mantenir l’encanteri secret

del goig no consumat ni consumable.

Visc del que queda rere les preguntes,

del silenci del món quan cessa el vent

i només el record pot girar els fulls

d’una història vulgar, quotidiana

o bé del cansament no compartit

del fil absurd d’un més absurd misteri.

No tinc l’ombra tan llarga com abans

i amb penes i treballs vaig apamant

l’espai de mi que encara he de recórrer

quan, a sol post i en secret, passo comptes.

Què em queda, doncs? Avui només he fet

noranta-quatre passes: poca cosa!,

però molt més del que exigeix el foll

ridícul i sever que ara em governa.





REGALIA



M’atorgo a mi mateix el privilegi

de descomptar el que no tinc del que tinc.

Així el que em quedi, ni que sigui poc,

serà el nervi d’allò que he perseguit

durant molts anys amb més força que traça.

Algú potser dirà que estigmatitzo,

però jo invocaré codis antics

i el valor oblidat de la paraula

que mai no he transgredit volgudament,

i amb un gest d’aparent desimboltura

saltaré, sense moure’m, més ençà

dels límits que m’imposin. Aleshores,

si em criden, respondré, però no crec

que cap veu m’emocioni ni m’alteri.

Potser serà un regal immerescut

però goso esperar que ningú es queixi.

Més convincent que convençut, faré

de franc, si cal, tots els pares de l’auca,

sense deixar amablement de somriure

per fer-me perdonar pecats i deutes.





POSTAL



Descriu el lloc, o inventa’l, tant se val,

el que compta és el joc dels verbalismes

que posaràs en marxa i l’astúcia

dels mots per mantenir la teva incerta

i colpidora aparença. Tampoc

no cal que arrisquis gaire en l’expressió;

s’aprecia molt més l’embafadora

prolixitat de certes efusions

verbals o gestuals de primer grau

que el metòdic esforç que deixa al marge

eufemismes brillants de manual

i assaja d’expressar-se amb senzillesa.

El llenguatge, diguem, quotidià

és a dir, adotzenat, informatiu,

quasi ingràvid, m’entens?; mai analític

o reflexiu, que d’això no se’n gasta

i, a més a més, exigeix que hom intenti

de compartir, de conèixer, d’entendre.

Compte amb el sexe! Sempre hi és present,

però encara és mal vist parlar-ne amb claredat,

més val mentalitzar-se, verb de moda,

i convertir-lo, com a les revistes

del cor, en un lligam sentimental.

No oblidessis l’adreça convinguda.

Posa la data, signa i no et descuidis

de repetir profusament t’estimo.





VACANCES



¿Et trobaria si tornés als llocs

on havíem viscut hores felices?

M’hi trobaries tu, si m’hi buscaves?

Ben poca cosa sabem l’un de l’altre

i hem après d’ignorar-nos més que res

per un obscur afany de sobreviure.

Sovint, de nit, em desvetlla l’enyor

i faig recompte, ingenu i greu, de tantes

afinitats perdudes, dels propòsits

desats en un calaix per no fer nosa.

On passes les vacances sense mi?

No se’ glaça la sang amb tant silenci?

Quan tornis, si mai tornes, reprendrem

el diàleg de sords que ens ha portat

fins a aquest atzucac que compartim

amb una freda i tendra displicència.





DESPRÉS



1

¿I d’on pot venir aquesta lúcida

desesperança, l’excedent de vida

que t’humiteja els ulls i el persistent

vaiverejar confús de la memòria?

Marees i marors fan una fosca

cadència que escoltes com qui escolta

el mar llunyà, de nits, quan la buidor

compassa el ritme de les ones. Tensa,

feixuga espera, mentre et cau dels dits

la pols d’un temps que els anys no distancien

prou, i ressona sinistre. Potser

tot és fictici, però pel batec

de la sang que retruny, saps que el misteri

no et serà revelat que aquest compte

del poc i el massa és tot el que et sustenta.

15.3.92

2

Si alguna cosa hi ha que encara pugui

salvar-te d’aquest tràgic cansament

és aquella immanent, entossudida

voluntat de comprendre, I ara, assaja

de repensar figures i paisatges;

amb els ulls clucs, dibuixa’n el perfil

minuciosament, perquè la força

d’aquest món càlid i furtiu et doni

l’equilibri perdut i la certesa.

Mai més podràs servir-te del recurs

a la bellesa si no és per fer-ne

un temple o bé un refugi. Colpidora,

la solitud desvetlla estranys fantasmes

i t’acara amb la imatge que volies

oblidar. Més enllà d’aquest desfici

no hi ha res; més ençà, la mort que vetlla

la immutable desfeta de les hores.

27.3.91

3

Més et valdrà apostar pel silenci

com qui aposta per un dolor tendríssim

per mantenir-se atent a qualsevol

senyal remot, a qualsevol sorpresa.

Després és el teu mot. Després de què?

Avances temptejant. La casa és freda

i la pregunta es repeteix. L’insòlit

ha esdevingut costum i et desconcerta.

Un altre cop respons només de tu

però l’entorn és diferent i a penes

si et serveixen de res fintes i astúcies.

Si vols, pots acollir-te a la discreta

peresa del refús per guanyar espais

secrets de coneixença. Contra els necis

addueix anys i xacres. Tanca bé

les finestres i aposta pel silenci

d’aquest després que almenys et justifica.

4.4.92





IV- 1995-1997





RETRAT



És si més no curiós que la base

de la figura presenti un aspecte

remarcable d’estil i solidesa,

que conserva la seva coherència

fins ben bé més enllà de la meitat

del seu desplegament, i que de sobte,

incomprensiblement, al meu entendre,

perdi el ritme, la força, la bellesa,

i al capdavall no passi d’un garbuix

francament deplorable, parlo, és clar,

ja ho deveu veure, des del punt de vista

d’algú molt implicat en el projecte.

—Bé, ja se sap, no tot surt com voldríem.

Ja ho aprendreu. Són coses de la vida.





COLGAFOCS



Aquest és el meu lloc, i ara que ho sé

ja puc renunciar a moltes coses:

prebendes, espectacles i viatges,

i tot d’altres foteses més subtils

però igualment llunyanes i obsessives.

M’esforçaré només per conservar

ben viu el bell desig del cos d’una dona

provocatiu i càlid, que potser,

per un prodigi sorprenent, els déus

em faran assequible. Tot plegat,

poca cosa o no-res, l’ombra de l’ombra

d’un projecte que els anys tossudament

han buidat de sentit i de designis,

però suficient per emplenar

tardes de melangia amb lieds de Schubert,

ara que sé que aquest és el meu lloc

i ja res ni ningú no me’n pot moure.





ANDANTINO



Discretament aposto pel futur,

discretament, perquè me’n queda poc.

Tot ben comptat i debatut, els anys

no m’han fet pas més savi ni més ric.

Si miro enrere veig algú que riu

i algú que plora, que és ningú i tothom.

Visc en un temps de dubtes i perills.

Tots els diaris diuen el mateix.

També els polítics i els opinadors.

Ric d’amagat per no escandalitzar.

Em sobra de tot perquè no tinc res.

Ni el vent no bufa si no és pagant.

Si vull conversa m’he de desdoblar.

L’ombra de l’ombra és l’únic que m’acull,

i un vell record de pell i sentiment.

Me’n vaig per sempre, però tornaré.

Discretament aposto pel futur,

discretament, perquè me’n queda poc.





V- 1999-2003





Escripturada en pedra, la bellesa

combat l’oblit i obre un espai pel somni,

dens com el vent, profund com el silenci.

Així també pot escriure’s la història;

així, i potser delimitant futurs

a còpia de dubtes i preguntes,

i fent-se fort alhora en les petites

certeses que compassen el vaivé

de la sang i dels dits i la memòria.

Tot és el temps i tot allarga el temps

fins a fer-ne el secret que compartim

avarament amb la gent més diversa.

De qualsevol vida viscuda en queda

per sempre més un àmbit de misteri

que ningú pot explicar ni explicar-se.

El pes dels anys ens sol escurçar l’ombra

i ens fa més vulnerables i més dòcils,

però serem qui som mentre el desig

més clar i elemental no ens abandoni,

mentre acceptem els reptes amb un gest

directament desimbolt, i també

mentre els ulls se’ns encenguin contemplant

tanta bellesa escripturada en pedra.

23.7.99





PROCLAMA



des del reducte

d’aquest íntim silenci

que m’acompanya

proclamo l’esperança

que mai no m’abandona:

la pau possible

depèn de tots nosaltres

i sols en ella

podem tots junts trobar-hi

el goig de la bellesa.

9.5.2000





ANIVERSARI



Tanca la porta, que no et sobti el fred

de cap absència ni el batec furtiu

de desenganys i angoixes; tens, com sempre,

músiques i records, si vols combatre

la peresa i poder enfilar-te als núvols

del joc i del desig. Sempre fa anys

d’alguna cosa que has potser oblidat

o que mantens curosament desada

a prestatges remots de la memòria.

Tanca la porta i tanca també els ulls,

que cap crida no val aquest silenci

que t’acull sempre quan tornes, cansat

i sovint decebut, dels teus viatges

i et retrobes amb aquell jo fidel

que mai no t’ha negat la companyia.

28.6.02





I QUÈ?



No escriure cansa i també cansa escriure.

Somio més de dia que de nit

però ningú no em respon quan invoco

l’amable bruixa que em reblava el clau

quan encara era jove i temerari.

I què, si ja no hi sóc? Que els més astuts

enterrin els records i s’erigeixin

en valedors d’aquesta humanitat

que diu que s’encamina a la desfeta,

i la salvin de vells il·luminats

i també, si pot ser, de nous profetes.

Jo els aplaudiré, que és el que em toca.

11.7.03





QUIETUD PERDUDA



S’encalma el vent, també la mar s’encalma.

Ara les barques van tornant a port

i els pins s’adormen vora de les cales.

Un mantell de silenci posa accents

d’intimitat damunt de cada cosa.

La quietud, la quietud perduda

com un retrobament inesperat.

Molt lluny se sent alguna veu que canta.

juliol 2003





Si fas bé el compte et sortiran disset

versos pel somni i també per l’enyor,

tots a cavall d’un segle que s’acaba

i un altre que comença. Tanmateix

miris on miris et veuràs a tu

i hauràs de compartir-te per no perdre

ni els referents ni aquell sentit profund

de llibertat del qual n’has fet divisa.

Tot és en tot, i en tu, i en cada cosa,

i si capgires el mirall veuràs,

potser sorprès, que la imatge no muda.

Atura el temps si pots, i si no pots

atura’t tu i aprofita el silencio

per escoltar la veu que et representa.

Ara l’incert és el més necessari.

S’acaba el segle i s’acaba el poema.

Aquest dissetè vers és un gran repte.

8.6.99





MIQUEL MARTÍ i POL (Roda de Ter, 1929 - Vic, 2003) ha estat el poeta més llegit i un dels més prestigiosos de la literatura catalana contemporània. Entre els seus llibres destaquen El poble (1966), La fàbrica (1972), Vint-i set poemes en tres temps (1972), Estimada Marta (1978), L’àmbit de tots els àmbits (1981), Primer llibre de Bloomsbury (1982), Llibre d’absències (1985), Els bells camins (1987), Suite de Parlavà (1991), Un hivern plàcid (1994), Llibre de les solituds (1997) i Haikús en temps de guerra (2002). Mereixedor de múltiples premis i distincions, la seva obra ha estat molt difosa per diversos cantants i ha estat objecte d’espectacles teatrals.





