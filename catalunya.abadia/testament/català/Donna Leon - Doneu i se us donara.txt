A l’agost Elisabetta Foscarini, una dona que Brunetti feia anys que no veia, s’acosta al comissari per demanar-li un favor. La mare d’Elisabetta va ser molt generosa amb la seva família, així que Brunetti es veu obligat a investigar l’assumpte en privat i no com un cas oficial de la policia. El gendre d’Elisabetta, que és comptable, ha confessat a la seva dona que està involucrat en un cosa fosca i l’ha alertat que podria córrer perill.





Donna Leon





Doneu i se us donarà


Comissari Brunetti - 31



ePUB v1.0

Mercier 06.04.24





Títol original: Give Unto Others

Donna Leon, 2022

Traducció: Núria Parés, 2022

Edició digital: Mercier (v1.0)

ePUBCat base r1.3





Per a Heike Bischoff-Ferrari





Beneïts siguin els qui tenen cura del pobre i del necessitat;

el Senyor vetllarà per ells en temps de conflictes,

el Senyor els protegirà i els confortarà.



HANDEL, «Himne del Foundling Hospital»,

HWV 268

(Traducció de l’Orfeó Català)





Capítol 1


En Brunetti havia llençat Il Gazzettino a la paperera abans d’anar-se’n de la Questura, però tot i així un dels articles principals encara li rondava pel cap quan va arribar a casa. Mentre s’acomodava al sofà amb el ciceronià In Verrem i els seus discursos de denúncia d’un funcionari corrupte, els pensaments d’en Brunetti es desviaven sovint cap a la cascada de diners provocada per la pandèmia que, fins feia poc, havia devastat el país.

Ni tan sols la mort de més de cent vint-i-cinc mil persones havia posat fi a la cobdícia —tampoc és que en Brunetti hagués pensat en cap moment que això passaria—, ni havia minvat la capacitat del crim organitzat per ficar el nas al tresor públic pràcticament desprotegit. Havien plogut diners, i una gran quantitat d’empreses havien sol·licitat compensacions a uns organismes la feina dels quals era distribuir la generositat d’una Europa espantada. S’havia esgarrifat amb alguns dels noms que havia llegit, tant en els organismes governamentals encarregats de supervisar el desemborsament de fons, com entre els directors d’algunes de les empreses que els rebien. No hi havia cap dubte que ell i els seus col·legues de la Guardia di Finanza s’anirien familiaritzant amb tots aquells noms a mesura que passés el temps.

S’havien rescatat moltes empreses, s’havien concedit molts préstecs, i en Brunetti sabia que s’havien fet bones actuacions i que s’havien salvat molts negocis que s’enfrontaven a la ruïna. Tanmateix, estava convençut que una part dels diners s’evaporaven quan es transferien, de la mateixa manera que estava segur que s’estaven creant moltes empreses de manera precipitada per no fer res més que fracassar i ser rescatades.

En Brunetti no era cap entès en economia, però sempre estava alerta de les maneres que la gent trobava per estafar i robar, i estava convençut que la devastació econòmica causada pel virus fomentaria precisament aquesta mena de delictes. Estava familiaritzat amb les tècniques dels carteristes i els atracadors, que primer creaven una mica de rebombori per molestar i distreure les víctimes, i les atacaven en el moment de màxim trasbals per prendre’ls el que volien. Malgrat que aquest altre daltabaix l’havia creat la natura, els delinqüents emprenedors de seguida havien trobat la manera de treure profit de l’estat de xoc i la confusió de les seves víctimes.

Il Gazzettino havia informat que la propietat comercial actualment canviava de mans molt sovint. Això podria semblar un senyal positiu en un món de possibilitats comercials destrossades, potser fins i tot una prova de la renovació de l’economia local, si no fos pels informes coincidents que apareixien a la premsa nacional sobre els actuals problemes de liquiditat de les diverses màfies: no sabien què fer amb la quantitat de diners que entraven i que s’havien de blanquejar i reintroduir al sistema bancari. Per què no una bona propietat comercial a Venècia? Per descomptat, en un moment o altre es recuperaria la situació anterior, els turistes tornarien, fins i tot els creuers apareixerien de nou a la superfície, malgrat que en Brunetti, que els considerava taüts flotants, es va adonar que potser l’expressió era inadequada.

Es va desempallegar d’aquests pensaments, dient-se a si mateix que era massa aviat per fer aquella mena d’especulacions lúgubres. Sempre hi havia la possibilitat que aquesta topada universal amb la mortalitat tingués algun efecte positiu en la manera en què la gent veia el món i ordenava les seves prioritats.

Un soroll al rebedor li va interrompre els pensaments, va alçar la vista i va veure la Chiara que desapareixia pel passadís en direcció a la seva habitació i al seu món hermètic de les xarxes socials. Va sentir una onada d’amor i alhora de por pels seus fills, seguida d’una ràfega d’esperança d’un bon futur per a ells, malgrat el món deteriorat en el qual els tocaria viure.

A disgust amb aquell estat d’ànim, se’n va anar cap a l’estudi de la Paola i, com que la porta era oberta, hi va entrar. La Paola era a l’ordinador, amb les ulleres abaixades fins a mig nas, concentrada en la pantalla. Sense alçar el cap, va dir:

—M’alegro que ja siguis a casa.

—Per què? —va preguntar ell, que s’hi va acostar i li va fer un petó al cap, ignorant la pantalla.

Ella va teclejar unes quantes paraules més, es va treure les ulleres i el va mirar. En Brunetti va veure com li costava uns instants poder enfocar bé a mitja distància.

—Perquè ets prou fort per impedir-me que m’enfili a la barana de la terrassa i em tiri daltabaix —va dir amb la veu calmada que feia servir per donar indicacions a algú que n’hi demanava pel carrer.

En Brunetti va seure al sofà, es va treure les sabates i va col·locar els peus a sobre la taula. A l’escriptori de la Paola no hi havia ni papers ni llibres, només una tassa i un platet del cafè que s’havia pres.

—Si és per un tema de la universitat, puc anar a l’habitació a buscar la pistola.

—Per a mi?

—En absolut —va contestar ell—. Per a la persona sobre la qual estàs escrivint. —Llavors, abans que ella pogués parlar, i per cobrir totes les possibilitats, va afegir—: O la persona a qui estàs escrivint.

—El segon intent és el correcte —va dir ella.

—Qui és?

—Aquell idiota d’en Severin.

En un primer moment, aquell nom no li va dir res, però després en Brunetti va recordar un sopar al qual ell havia anat, amenaçat per la Paola, uns cinc mesos enrere, on havien compartit taula amb el seu col·lega de la facultat de Literatura Anglesa, en Claudio Severin, i la seva agradable esposa, de qui en Brunetti no recordava el nom.

—La seva dona no treballa pas a la universitat, oi que no? —va preguntar en Brunetti, que almenys aquest detall el tenia força clar.

—No. És advocada.

—Està bé que la gent tingui feines de debò —va deixar anar en Brunetti, i va fer un gran somriure a la Paola esperant que es posés a riure.

Però no ho va fer, ni tan sols va somriure. Això volia dir que la qüestió era greu.

En Brunetti va obrir la boca per preguntar-li què havia fet en Severin que l’hagués molestat tant, però va decidir no enfocar la conversa d’aquesta manera, i des d’una posició més neutra va dir:

—Què li estaves escrivint?

—Que no estic d’acord amb la seva valoració d’una de les doctorands.

—Qui és?

—Anna Maria Orlando. De Bari, em sembla. Guapa. Escriu molt bé. —Era possible, es va preguntar ell, que es tractés d’un cas de prejudicis contra les dones del sud que gosaven ser intel·ligents?

—I? —va preguntar.

—I en Severin ha perdut el cap per ella. Ella ha assistit a totes les seves classes i li va demanar que fos el seu director de tesi. I ara en Severin em diu que acaba de suggerir a la universitat que l’escullin com a ajudant de recerca.

—Se suposa que m’he de quedar esparverat perquè és la primera vegada que sento una cosa així? —va preguntar en Brunetti. Després, pensant en la quantitat de vegades que havia vist homes grans espatllant les seves vides a causa de dones joves, li van passar les ganes de prendre’s a la lleugera el que la Paola li acabava d’explicar i va canviar de registre—. I el teu e-mail…?

—Li estic escrivint de manera informal, no com a membre del comitè que gestiona aquests nomenaments, per dir-li que és poc probable que la signorina Orlando compleixi els requisits que estableix el departament.

—Que són? —va preguntar en Brunetti, movent els dits dels peus com a mostra d’interès.

—Rendiment extraordinari a classe —va contestar la Paola, alçant el polze. Després va alçar el dit índex i va afegir—: El suport i l’aprovació dels professors anteriors. —I el dit del mig va saltar en amunt per il·lustrar l’últim requisit—. I almenys dos articles publicats en revistes de prestigi del camp d’especialització de l’estudiant.

—Que és? —va preguntar en Brunetti.

Després d’uns instants de dubte, la Paola va respondre:

—L’escola Silver Fork.

Això el va distreure prou dels dits dels peus per exclamar:

—El què?

—L’escola Silver Fork —va contestar, i va afegir—: Em sembla que ja t’ho vaig explicar.

En Brunetti va fer cara de no entendre res i va confessar:

—No me’n recordo. —Després d’una pausa que ell esperava, en va, que la Paola omplís, va preguntar—: Què és?

—Novel·les angleses del segle XIX plenes de llarguíssims relats sobre la manera correcta i incorrecta de comportar-se en les situacions socials. —Com que ell no va respondre, va continuar—. Eren molt famoses.

—N’has llegit? —va preguntar, perquè mai no acabava d’estar segur del que la Paola havia fet a Oxford durant els anys que hi va estar estudiant.

—Una.

—En recordes el títol? —va preguntar. La Paola sempre ho recordava tot.

Va tancar els ulls i el va evocar a la memòria. Va tornar a obrir els ulls i va dir:

—Contarini Fleming.

En Brunetti es va estar en silenci fins que es va decidir a dir:

—Explica’m de què va.

—És força complicat —va contestar—. La mare del protagonista es mor durant el part, ell es cria a Escandinàvia, s’enamora d’una dona casada que el rebutja. Desesperat, se’n va cap a Venècia, on s’enamora de la seva cosina, que no el rebutja, i també es mor donant a llum. —Es va aturar aquí i va deixar la vista perduda a mitja distància, una expressió que en Brunetti definia com la seva «cara de gestació», la que feia mentre formulava una teoria.

Com si plantegés una pregunta retòrica amb la qual iniciar un debat a classe, va dir:

—No ho trobes interessant, que les dones de les novel·les victorianes sovint morissin durant el part o bé de tuberculosi?

Com que no es volia veure obligat a respondre aquella pregunta, en Brunetti va preguntar:

—I va tenir èxit, aquest llibre?

—Sí, i tant.

—I l’autor? Què se’n va fer? —va dir en Brunetti, convençut que devia haver acabat malament tant per haver llegit aquestes coses com per haver-les escrit.

—Es va convertir en primer ministre d’Anglaterra —va respondre la Paola.

Va seguir un silenci d’una durada no gens menyspreable, que es va acabar amb una pregunta d’en Brunetti.

—Si em permets tornar al nostre tema original, quants anys té la signorina Orlando? —Calculava que en Severin es devia acostar a la seixantena.

—Vint-i-un o vint-i-dos, suposo.

—Mare meva, mare meva, mare meva! —va exclamar en Brunetti—. Problemes a la vista. —I després va afegir, intentant complaure la Paola amb una de les seves frases—: Això s’acabarà com el rosari de l’aurora.

—Sospito que l’hora del rosari ja ha passat, rei —va dir ella, i es va inclinar cap a la pantalla.

Gens dissuadit per aquell sarcasme, en Brunetti va tornar al tema original i va preguntar:

—Què li dius ara, a l’e-mail?

—Li envio una còpia de l’expedient de la noia i dels comentaris fets per diversos professors.

—Això es pot fer?

Va alçar el cap, sorpresa.

—Per descomptat. Forma part de la documentació oficial que acompanya un estudiant d’un any per l’altre.

—I els professors escriuen obertament sobre el que pensen dels alumnes? —va preguntar en Brunetti, que de cop i volta es va adonar que atractiva que era la idea de la llibertat acadèmica. Ah, si tan sols…

—Esclar que no —va respondre la Paola, que es va aturar abruptament i va apartar les mans del teclat—. És a dir, escriuen en codi, i tothom entén el codi.

—Ah —va sospirar en Brunetti, complagut de saber que els acadèmics eren com els policies quan els demanaven que avaluessin els seus col·legues: ho escrivien tot tenint en compte les possibles repercussions de fer algun comentari negatiu o crític. «Ple d’entusiasme» per «imprudent»; «admirat per la seva serietat» per «tediós»; «interessat en les opinions dels seus companys» per «incapaç de prendre una decisió»; «mostra una gran comprensió intuïtiva» per «no sembla familiaritzat amb el codi penal».

En Brunetti va assentir i va somriure, ara ja desenganyat de la il·lusió que en algun lloc existia una ocupació laboral en la qual el rendiment de les persones es qualificava de manera desapassionada i honesta.

Va parar de moure els dits dels peus i va dir:

—El que no entenc és per què et molestes a escriure-li.

—Ja t’ho he dit alguna vegada, Guido: em va ajudar molt quan vaig començar a ensenyar. —Va girar el cap per mirar-lo un moment, però de seguida es va tornar a concentrar en la pantalla, gairebé com si li fes vergonya el que acabava de dir.

En Brunetti, que ara ho recordava, es va limitar a assentir amb el cap. Mai no havia sabut si la sensació de deute infinit de la Paola amb algú que alguna vegada hagués sigut amable amb ella era una virtut o un defecte. De fet, tampoc recordava per què ho considerava com un defecte.

—Així doncs, què li dius?

Amb els ulls clavats a la pantalla, va respondre:

—Que seria prudent que fes una ullada als requisits exactes per a aquesta plaça que la universitat ha penjat online, i que després es pregunti si la signorina Orlando els compleix tots.

—Sembla bastant modest —va comentar en Brunetti.

—Sí —va admetre la Paola, i va afegir—: Li recalco en concret el requisit de les dues publicacions en revistes de prestigi.

En Brunetti era un home valent, un home curiós, o sigui que va preguntar:

—Quines revistes són de prestigi?

La Paola va tancar els ulls i va consultar la memòria, els va tornar a obrir i va contestar:

—Hi ha la Victorian Literature and Culture i el Journal of Victorian Culture. —En veure que el seu marit entomava aquells títols sense sorpresa, va afegir—: I, per descomptat, n’hi ha moltes més.

—Sonen com aquelles revistes que una gent pàl·lida i estranya intenta vendre’t al carrer.

—Som a Venècia, Guido —va dir ella, i es va girar cap a l’ordinador.

Acceptant la derrota, en Brunetti es va aixecar i va anar a la cuina per veure si hi havia alguna cosa per picar que el pogués fer aguantar fins a l’hora de sopar.





Capítol 2


L’endemà al matí, quan en Brunetti anava caminant a la Questura, el sol li escalfava la cara mentre travessava el pont de Rialto. Es va aturar a dalt del pont i va examinar les façanes que baixaven cap a la universitat i desapareixien per la banda esquerra.

Al capdavall del pont, va decidir caminar una mica i va tombar a l’esquerra, sense aturar-se fins que va arribar a Didovich, on va fer una pausa per prendre un cafè i llegir els titulars del diari de l’home que era al seu costat a la barra. Després va decidir recórrer tota la banda del Miracoli i seguir recte cap a San Giovanni e Paolo, on va obrir els sentits per al cop de gràcia de les façanes de la Basilica i l’Ospedale. Es va entretenir al campo, desitjant que hi hagués alguna manera de veure’l tal com l’havia vist la primera vegada. Però llavors va pensar que probablement tenia tres anys quan això va passar, i no s’havia fixat en res més que en els lleons de l’Ospedale i el cavall de Colleoni.

Últimament no havia sigut possible aturar-se en un lloc i admirar-ne la bellesa, perquè ell i tota la gent que havia de continuar anant al seu lloc de treball ho feia amb molta precaució, triant el camí més directe, evitant el vaporetto si es podia, caminant sota la pluja i qualsevol inclemència del temps, esquivant els altres vianants i vigilant els que no duien mascareta. Ara que les coses s’havien calmat, en Brunetti almenys podia recuperar aquest petit vell costum i decidir fer una cosa per plaer i no per por. En el llarg període d’una vida era poca cosa, però no per això era menys valuosa per a en Brunetti.

En Pendolini, l’agent de la porta, encara duia la mascareta posada tot el dia. Molts dels que treballaven a dins ja havien perdut l’hàbit de dur-la, però en Pendolini no. En Brunetti no tenia ni idea de si els altres es creien invulnerables pel fet de ser agents de policia, o si és que havien fet un càlcul de probabilitats abans de decidir no portar-la. Ell havia parlat amb el seu germà, en Sergio, que treballava a l’Ospedale Civile, i li va dir que ell sempre duia mascareta a la feina, però no pas a fora, i va afegir que en Brunetti, que duia dues dosis de vacuna, no calia que se la posés llevat que estigués en un espai petit i tancat amb una persona que pogués ser de risc.

—Hi ha una dona que el vol veure, commissario. Fa una estona que s’espera —va dir l’agent des de darrere la mascareta. Va assenyalar cap a l’altra banda de l’enorme vestíbul, on en Brunetti va veure el perfil esquerre d’una dona asseguda al llarg banc on feien esperar les visites. L’altra meitat del cos quedava tapada per un home que estava dret davant d’ella, aparentment conversant-hi. Darrere seu hi havia penjada una foto de la Fontana di Trevi, la presència de la qual sempre havia desconcertat en Brunetti.

—Com es diu?

—No m’ho ha dit, senyor. M’ha dit que el coneix a vostè.

—Qui és l’home que està amb ella? —va preguntar en Brunetti.

—Em sembla que és el tinent Scarpa —va contestar l’agent—. Deu haver baixat després que jo enviés la dona allà per esperar-se.

Quan l’home que estava dret davant de la dona, alertat per la ullada d’ella en direcció a l’entrada, va fer un pas a la dreta i es va girar cap a la porta, en Brunetti va veure que efectivament era el tinent Scarpa, l’ajudant —tot i que altres creien que era més ajustat a la realitat anomenar-lo «sequaç»— del vice-questore Giuseppe Patta, el superior directe d’en Brunetti.

En veure en Brunetti, el tinent li va somriure, va inclinar el cap i va dir alguna cosa a la dona, després es va girar lentament i se’n va anar cap a l’escala. Tot i que ara en Brunetti tenia una perspectiva clara de la dona, va mantenir els ulls fixos en el tinent mentre pujava els esglaons i desapareixia al primer replà.

Els ulls de la dona també havien seguit l’Scarpa mentre pujava les escales. Després, va desviar la vista cap a l’entrada i finalment va veure en Brunetti. Va alçar la mà per saludar-lo amb un moviment ràpid de dreta a esquerra, com un metrònom. Aquella imatge va tocar una mena de fibra atàvica a la memòria d’en Brunetti —no precisament una que li fes una particular il·lusió—, i amb aquell antic costum la dona es va revelar com l’Elisabetta Foscarini. La seva família havia viscut en un apartament molt gran a sobre del de la família Brunetti a Castello, dècades enrere. Un antic company de l’exèrcit havia ofert al pare d’en Brunetti un apartament a la planta baixa a canvi de fer el manteniment general de l’edifici. Escombrava l’escala, treia les escombraries, feia petites feinetes per a altres veïns de l’edifici i del barri, i fins i tot els feia alguns encàrrecs. A Castello no existien els secrets, de manera que tothom sabia que eren una família pobra, el pare estrany, i que vivien allà de franc.

En Brunetti es va girar i va demanar una mascareta a en Pendolini. Sorprès, l’agent va entrar al seu despatx i en va sortir de seguida amb una mascareta per al seu superior. En Brunetti li va donar les gràcies, es va passar les gomes per darrere les orelles i es va atansar a l’Elisabetta.

Ell feia secundària quan es van traslladar a l’apartament. L’Elisabetta, que era filla única i tenia cinc o sis anys més que ell, anava a la Morosini, que ja aleshores era considerada una de les millors escoles de la ciutat.

Quan no feia ni un any que vivien a l’apartament, el pare d’en Brunetti no va poder acceptar més la caritat del seu amic, i la família es va traslladar a un apartament encara més petit, una planta baixa encara més lúgubre a prop de Santa Marta, on ell i el seu germà Sergio compartien habitació i el comportament del seu pare es va tornar tan estrany que, com a exsoldat, el van enviar a un hospital militar i l’hi van mantenir prou de temps perquè quedés gairebé mut i, per tant, fos menys propens a dir coses rares. Quan li van donar l’alta, recordava en Brunetti, el seu pare s’havia tornat més afectuós amb la dona i els fills, traduint els sentiments en gestos i abraçades que per a ell eren més fàcils de fer —i per a ells d’interpretar— que no pas les paraules.

Va observar l’Elisabetta mentre s’aixecava àgilment i es dirigia cap a ell. Igual que en el passat llunyà, caminava ben recta, amb el pas llarg. Era una dona guapa, i el temps havia sigut amable amb ella. Es va aturar en el mateix moment que ell, a un metre de distància. El somriure era evident en els seus ulls.

—Ah, Guido, com m’alegro de veure’t —va dir, en italià, no en veneziano. La seva família no havia parlat mai el dialecte de la classe baixa, va recordar en Brunetti—. Et veig molt bé —va continuar—. Fa… —va fer una pausa i va tancar els ulls—… segles que la teva família va marxar de Castello. Però si més no ens hem pogut saludar pel carrer. —Els ulls li van tornar a somriure i va afegir—: Molt venecià això, oi?

En Brunetti va somriure i va assentir mentre recordava les nombroses vegades que s’havien saludat al llarg dels anys. L’havia vist en companyia d’algun home, i després amb un que va durar uns quants anys. Llavors, tots dos hi van afegir una criatura, que primer va ser una nena petita i després una adolescent.

Havia vist com els cabells de l’Elisabetta canviaven de color i d’estil unes quantes vegades, i poc després que se’ls tallés curts, havia vist com els cabells de l’home que encara l’acompanyava es començaven a tornar blancs, una cosa que aparentment ella impedia que passés als seus. De tant en tant, en Brunetti i l’Elisabetta s’aturaven i recordaven vells temps, però només els records agradables. Una vegada, l’home de cabells blancs era amb ella i s’havia apuntat a fer un cafè. Va resultar ser en Bruno del Balzo, un pròsper i conegut empresari de la ciutat. Tenia fàbriques a l’estranger que feien peces de maquinària, roba i sabates, i també tenia supermercats a Marghera i Mestre, i una gran botiga de menjar natural a prop del Campo Santo Stefano que tant satisfeia estrangers com el creixent nombre de vegetarians i vegans de la ciutat.

Feia uns quants anys —més de deu— que en Brunetti havia deixat de veure’ls pels voltants de San Marco, i havia suposat que s’havien traslladat a una altra part de la ciutat. Però tres o quatre anys enrere, un dia que sortia de Rosa Salva al Campo San Giovanni e Paolo va mirar cap a l’esquerra i va reconèixer l’home dels cabells blancs que obria la porta de l’últim palazzo del carrer.

—Bé, bé —va dir l’Elisabetta, que no es va molestar a fer cap d’aquells gestos absurds que ara utilitzaven els adults com a substituts d’una encaixada o un petó. En Brunetti era conscient que la memòria juga males passades, però es va adonar que no el complaïa gaire tornar-la a veure, i no era perquè aquella dona formés part, i per tant li fes rememorar, l’època més dura de la seva vida, sinó perquè recordava que una vegada, quan ella estava entrant a casa i havia vist clarament la mare d’en Brunetti que s’acostava, no s’havia esperat per aguantar-li la porta oberta. Era una dona jove, filla d’una família respectable; tenia molts amics; a casa seva eren rics; i, tanmateix, aquella falta d’educació tan bàsica havia impressionat el jove Brunetti i havia entelat l’admiració que sentia per l’Elisabetta.

Abans que pogués dir com s’alegrava de veure-la, ella va anunciar, tot mirant l’enorme vestíbul com si fos propietat d’en Brunetti:

—Hem seguit la teva carrera, la mare i jo. —Continuava sent tan alta com ell i el podia mirar des de l’alçada dels ulls. Tenia unes quantes arrugues, unes quantes taquetes a la pell envellida, però encara era una gran bellesa—. No em preguntis per què, però la mare se sentia molt orgullosa dels teus èxits —va continuar—. N’estava molt, de tu.

—De debò? —va preguntar, content de saber que la seva mare es recordava d’ell.

Durant tota aquella estona de comportament gairebé ritual típic de persones que es troben després d’un quant temps de no veure’s, en Brunetti es preguntava per què era allà, l’Elisabetta. Per descomptat que no hi havia pas anat per xerrar dels vells temps ni per recordar com havia canviat Castello amb el pas dels anys.

Va tornar a fer una ullada al voltant i va preguntar:

—Podem parlar en algun altre lloc, Guido?

Ell va assentir, pensant que ja era la segona vegada que li deia pel nom de pila, cosa que suggeria que fos el que fos el que volia, era important. I tenia curiositat per saber què era.

En Brunetti va assenyalar l’escala per on havia pujat el tinent.

—Podem anar al meu despatx. Bé, si no et fa res pujar dos pisos a peu.

—Mare meva, això no és res —va dir l’Elisabetta—. Nosaltres vivim al quart. I sense ascensor.

En Brunetti va pensar en l’edifici on havia vist entrar el seu marit i es va preguntar quines vistes devien tenir. Segurament, des del quart pis, podien veure les muntanyes. Llavors va assentir i va dir:

—Pugem cap a dalt, doncs?

No li va oferir el braç, sobretot perquè va recordar que ara hi havia molta gent a qui no li agradava que la toquessin. Ja no es feien petons als amics, ni abraçades, ni es tocava lleument el braç d’un desconegut per dir-li que li havia caigut alguna cosa o que s’equivocava de porta per entrar en algun edifici. De cop i volta, s’havia imposat una formalitat glacial a tothom, i en Brunetti trobava molt a faltar aquella humanitat suau i agradable del passat.

Mentre pujaven les escales, ella li va preguntar per la família, la dona, els fills, amb un interès que semblava sincer. Ell li va explicar que la dona continuava fent classes a la universitat i que el fill hi estudiava, i que la filla tenia previst matricular-s’hi al cap de dos anys. Llavors, en Brunetti va alentir deliberadament el pas i li va preguntar per aquella nena que havia vist créixer, evitant esmentar el seu marit.

Ella es va aturar al peu del segon tram d’escales i finalment va dir:

—Ja no és una nena. Té més de trenta anys. —En Brunetti es va adonar que li havia ofert un resum tan breu com el d’ell.

Al capdamunt de les escales, es va aturar un moment al replà per deixar-li recuperar l’alè —altrament, una cortesia innecessària, pel que va veure de seguida en Brunetti—. De cop i volta, darrere seu es van sentir passos, es va girar i va veure que pujava la Claudia Griffoni. En veure que anava acompanyat, ella només li va somriure, va alçar una mà i va continuar escales amunt.

—Claudia —va dir en Brunetti.

Ella es va aturar, es va girar i va tornar a baixar fins al replà.

—Et vull presentar una vella amiga meva. —Va fer un pas enrere i va dir—: L’Elisabetta Foscarini.

La Griffoni va allargar la mà, i aquell gest va sorprendre l’Elisabetta, que va somriure brandant el cap, i la Griffoni va exclamar:

—Ai, perdoni, de debò. És que encara me n’oblido.

Amb la mà quieta al costat del cos, l’Elisabetta va dir:

—Piacere.

—El plaer és meu, signora.

Amb la intenció d’ajudar-les a passar aquell moment incòmode, en Brunetti va explicar a la Griffoni:

—Vivíem al mateix edifici quan érem adolescents.

La Griffoni va mirar la dona, com si busqués la seva complicitat.

—No tenia ni idea que el commissario hagués sigut mai un adolescent —va comentar.

L’Elisabetta va deixar anar un esbufec poc delicat i es va permetre una riallada. Després va somriure mirant en Brunetti i tot seguit la Griffoni.

Abans que en Brunetti pogués dir res, la Griffoni els va fer un assentiment de cap i va continuar escales amunt.

Un cop al despatx, en Brunetti va obrir la finestra per deixar entrar l’aire. Quan es va girar, va estar a punt de xocar amb l’Elisabetta i es va apartar de seguida.

—Perdona —va dir.

Li va demanar si volia que li pengés l’abric i ella se’l va treure i l’hi va donar. Ja n’havia admirat el tall, i ara les seves mans tenien l’oportunitat d’apreciar-ne la tela.

El va penjar a l’armari i va enretirar una de les cadires del davant de la taula. Va dubtar durant uns instants si es col·locava o no a l’altre costat de la taula, però al final va seure a l’altra cadira de confident, de cara cap a ella però mantenint la distància. Es va treure la mascareta; animada amb aquell gest, ella es va treure la seva i la va guardar en una bosseta de plàstic que duia a dins del bolso.

Asseguda davant seu, ara amb tota la cara destapada, en Brunetti va veure més clarament com s’havia conservat la seva bellesa. Estava més prima del que recordava, i el temps havia fet la seva feina al voltant dels ulls i sota la barbeta. La mirada no era diferent de la que ell tenia present: ulls foscos, insistents, ferms, sense cap indici de la coqueteria latent que sovint transmeten les dones atractives.

N’havia estat una mica enamorat, d’ella?, es va preguntar en Brunetti. En certa manera, probablement, però era una època diferent, i un noi de la seva classe no hauria gosat mai aspirar a una noia de la seva. Potser tan sols amb una mirada ella havia deixat clares les regles, o potser aquell incident amb la porta havia posat fi a la seva admiració.

La seva veu el va fer tornar al present, asseguts davant per davant en cadires encarades.

—És molt amable, aquesta gent amb qui treballes —va dir, com a obertura. Com que ell no va contestar, va afegir—: No tens pas res urgent, oi? —Ho va dir amb una deferència que el va fer sentir incòmode.

—Tinc tot el temps del món, aquests dies pràcticament no hi ha delinqüència.

—Ah, això és bo doncs, oi? —va dir amb posat absent, sense molestar-se a preguntar-li per què escassejaven els delictes, i, de fet, no se li va notar cap mena d’interès en el comentari—. No voldria pas entretenir-te. —Gairebé semblava que tingués ganes que la reunió fos breu, una esperança comuna entre la gent que anava a veure’l a la Questura.

Sense pensar, va allargar una mà, potser per tocar-li el braç, però la va enretirar abans que es produís cap contacte. La va deixar sobre la falda i va abaixar la mirada. Van quedar tots dos en silenci.

De cop i volta en Brunetti va recordar un capvespre —ell devia tenir tretze anys— en què el van interrompre mentre feia els deures a la taula de la cuina, l’única superfície plana prou gran per poder escriure. Algú trucava a la porta de l’apartament; va haver d’anar a obrir ell perquè la mare era fora, netejant la casa de l’arrendador, on anava un parell de vegades a la setmana.

Va deixar estar els deures, va anar a obrir i es va trobar la mare de l’Elisabetta a la porta, amb una olla grossa a les mans.

Era una dona alta, molt prima i no gaire agraciada, amb els cabells esclarissats recollits en un petit monyo com el que es feia la seva àvia. Ningú no hauria dit que era l’esposa d’un notari ric, és a dir, ningú que no fos venecià i conegués els antecedents del seu matrimoni. En aquest cas, haurien sabut que era la filla única del notaio Alberto Cesti, un dels notaris amb més renom de la ciutat, i també haurien estat al cas que el seu ajudant, en Leonardo Foscarini, s’havia enamorat d’ella —segons deien— tot just veure la llista de clients del seu pare i els honoraris que li pagaven cada any.

La mare de l’Elisabetta va saludar el jove Brunetti i li va dir que havia baixat per demanar-li un favor: podia deixar l’olla? Ell se la va quedar mirant, va constatar que era molt grossa i es va oferir a agafar-l’hi.

—Gràcies, Guido, no cal —va dir la dona—. Està calenta, ja la deixo jo mateixa als fogons. —Va passar pel seu costat i va travessar la cuina amb tres gambades per deixar l’olla en un dels cremadors, agitant les mans de seguida per treure’s l’escalfor de tanta estona d’agafar els mànecs. La flaire s’escapava per sota la tapa, i la cuina de casa els Brunetti es va omplir de seguida d’una olor d’herbes i tomàquet i ceba.

En Brunetti va pensar d’oferir-li alguna cosa, però no tenia res excepte aigua, cosa que li va fer una mica de vergonya.

—Què li he de dir a la mare? —va preguntar el jove Brunetti.

—Resulta que em va donar la seva recepta de pasta e fagioli, i avui l’he provat. —La mare de l’Elisabetta es va posar a riure, i en Brunetti, que no li havia sentit mai el riure, va trobar que era un so bonic. La dona es va fregar les mans al davantal (en Brunetti rares vegades la veia sense, ni a ella ni a la seva mare), i va dir, una mica incòmoda—: No hi vaig parar prou atenció i dec haver-hi posat massa mongetes i massa pasta, perquè me n’ha sortit una olla gegant.

No era la primera vegada que la signora Foscarini presentava proves de la seva incompetència culinària, i sempre implorava a qui fos que li obrís la porta que li estalviés la vergonya d’haver de servir «aquest ranxo» o «aquest desastre» o «el doble del menjar que calia» a la seva família. Per sort, els Brunetti l’apreciaven molt i estaven sempre disposats a evitar-li la vergonya d’haver preparat massa menjar o d’haver comès un error prou greu per obligar-la a fer una altra vegada el dinar.

Va assenyalar cap als fogons, on hi havia l’olla.

—Hi he hagut d’anar afegint aigua, però la pasta no parava d’augmentar, o sigui que ho he hagut de posar en dues olles. —Sense deixar d’assenyalar la prova del desastre, va continuar—: Això no és ni la meitat del que m’ha sortit. Nosaltres no ens ho acabaríem ni en una setmana, i he pensat de dir-li a la teva mare que entre tots ens ajudeu a menjar-nos-ho.

En Brunetti no havia crescut en un món on es regalava el menjar, especialment en grans quantitats, però llavors va saber que la mare de l’Elisabetta era una bona dona. No va ser fins més endavant que va comprendre l’afany d’aquella dona per fer que aquelles excuses semblessin veritat, de manera que li va donar les gràcies, una vegada més desitjant tenir alguna cosa per oferir-li, encara que fos una poma.

Tot seguit, va anar cap a la porta i la va obrir.

—Espero que us agradi —va dir, amb un somriure—. Em sembla que tots plegats en menjarem tota la setmana, d’això.

Quan se’n va haver anat, en Brunetti es va acostar als fogons i va alçar la tapa de l’olla, que encara era calenta. L’olor li va omplir tots els sentits: mongetes, tomàquets i ceba, romaní i farigola. I a sobre de tot, rodanxes de pastanaga i un munt de trossets de salsitxa, més dels que havia vist mai.

En Brunetti va notar que l’envaïa una sensació de seguretat: si a ell li tocava una quarta part d’aquella olla, tenia menjar de sobres. Ara, dècades més tard, no recordava si es van menjar la pasta aquella nit, ni quina quantitat se’n va cruspir ell. Només recordava aquella aclaparadora certesa que no passaria gana, almenys aquell vespre.

De cop i volta, sense cap motiu i de manera inesperada, en Brunetti va dir, amb calidesa a la veu per primera vegada des que s’havien trobat al vestíbul:

—M’alegro molt de tornar-te a veure, Elisabetta. —I el record persistent de l’amabilitat de la seva mare li va fer afegir—: Vam tenir molta sort de viure a prop de la teva família.

Va veure la seva sorpresa. Ella es va mirar les mans, entrellaçades a sobre la falda, i després va alçar la vista cap a en Brunetti.

—La mare sempre deia que eres un bon noi, Guido.

En Brunetti va notar que es posava vermell. Per canviar de tema, va preguntar, sense trobar una manera més subtil de dir-ho:

—Encara és viva?

L’Elisabetta va brandar el cap.

—No. Es va morir fa uns quants anys.

—Em sap greu —va contestar, sentint-ho de debò—. Sempre va ser molt amable amb la meva mare. —Quan ho va dir, se li va desencadenar un altre record i es va començar a desplaçar cap a la consciència.

—Oh, la mare era amable amb tothom —va contestar l’Elisabetta, com si el compliment li fes vergonya. Era això, va pensar en Brunetti, alguna cosa sobre l’amabilitat i la mare d’ella o la mare d’ell.

—Era una persona amb qui la meva mare sempre podia parlar —va afegir en Brunetti.

—Sí —va dir l’Elisabetta, assentint—. La mare sempre m’explicava com era d’atenta amb tu i amb en Sergio. —En Brunetti va dissimular tan bé com va poder la sorpresa que, després de tants anys, es recordés del nom del seu germà.

En Brunetti va fer una breu pausa, i l’única cosa que se li va acudir va ser:

—Jo no entenia res, en aquell temps, ni com se sentia de sola, o trista, però sabia que sempre la feia sentir bé, a vegades durant dies, quan podien estar juntes i xerrar una bona estona.

La perplexitat de l’Elisabetta es va fer evident.

—Estàs parlant de la meva mare? —va preguntar, gairebé amb indignació.

Aquell to de veu va desplaçar el record d’en Brunetti i va sentir la seva mare, una dona d’allò més pacient i amable, dient: «Em sembla que la mare de l’Elisabetta és conscient de la poca amabilitat de la seva filla». Encara la podia veure fent una pausa mentre planxava una camisa del pare i llavors afegia: «Però no sembla pas que a l’Elisabetta això l’amoïni gaire».

Amb el record encara ben present a la ment, en Brunetti es va esforçar per trobar una resposta adient a la pregunta de l’Elisabetta, i finalment va contestar:

—No, no, si amb prou feines la coneixia, jo. Estava parlant de la meva mare, Elisabetta. De debò.

L’Elisabetta va tancar els ulls i va prémer els llavis, incapaç de parlar. Va començar a dir alguna cosa, va callar, va tornar a obrir la boca, després els ulls, i finalment va dir:

—Perdona, Guido. —I de seguida va afegir—: No t’havia entès bé. —Després, parlant més a poc a poc, com si intentés comprendre una idea nova, va dir—: Suposo que les dones necessiten parlar més que els homes. Sempre ens ajuda poder parlar de la manera com ens tracta la gent, què pensem dels altres, i què ens fa felices o tristes.

—Mentre els homes estan enfeinats parlant de diners i poder? —va preguntar en Brunetti, intentant que sonés com una broma.

—Exacte —va respondre l’Elisabetta, ignorant la broma o, va suposar en Brunetti, fent veure que li passava per alt.

Van quedar en silenci fins que ell es va inclinar endavant i va posar les mans als reposabraços de la cadira d’ella.

—Per què m’has vingut a veure, Elisabetta?

Les mans se li van tensar. Va intentar apartar-se enrere, però ja estava tan enrere com podia i l’únic que en va treure va ser fer cruixir la cadira. Va mirar en Brunetti, va desviar la vista i va mirar cap a la finestra.

En Brunetti va veure que respirava fondo unes quantes vegades. Es va passar la mà pel costat de la cara més proper a en Brunetti. Al final, mirant-lo directament, va dir:

—Es tracta de la Flora, la meva filla. —I va callar.

Va tornar a mirar cap a la finestra, potser esperava que li vinguessin les paraules. En Brunetti sabia que, en situacions com aquella, el millor que podia fer era esperar en silenci que la persona parlés.

Al cap d’una estona, va alçar la vista per mirar-lo als ulls i va dir:

—El seu marit li va dir una cosa que la va espantar.





Capítol 3


Al llarg dels anys, en Brunetti s’havia entrenat per no mostrar cap emoció en resposta a les afirmacions que li feien els testimonis, les víctimes o els sospitosos. Havia escoltat persones confessant un assassinat sense demostrar res més que interès; havia escoltat amb una expressió que no revelava cap emoció més enllà d’una atenta preocupació mentre les víctimes explicaven entre sanglots relats de violència, assalts i violacions; havia mantingut el posat calmat mentre algun assassí li deia que l’equip de videovigilància de la casa de la víctima estava espatllat.

En aquest cas, el costum li va refrenar l’impuls d’allargar el braç i agafar la mà de l’Elisabetta per confortar-la o ajudar-la en aquell moment d’exposició a l’abisme que sempre turmentava un pare o una mare: el patiment d’un fill.

En Brunetti no sabia res de la persona en qui s’havia convertit l’Elisabetta, ni del seu matrimoni ni de la seva filla. Quina mena de filla devia haver criat l’Elisabetta: s’assemblava al pare o a la mare? Hi havia nets? Allà assegut, en silenci com ella, en Brunetti va decidir que la millor manera era tractar-la tal com ho faria amb qualsevol dona desconeguda que l’hagués anat a veure per dir-li el mateix.

En comptes d’esperar que parlés, en Brunetti va dir:

—Per poder-me’n fer una idea, Elisabetta, necessito més informació. Segurament per a tu és desagradable parlar de certes coses, coses personals, però no hi ha cap altra manera possible perquè jo, perquè la policia, et pugui ajudar.

Ella es va inclinar endavant i va dir, parlant més alt que no pas abans:

—Això és el que no vull, Guido. Ja saps com és de petita aquesta ciutat, com parla la gent i fa córrer els rumors, fins i tot de persones que no coneixen. —La veu li havia canviat, i ara semblava plena d’ira o d’alguna cosa més intensa.

Bé prou que ho sabia, en Brunetti. L’única manera de guardar un secret era no revelar-lo a ningú, però hi havia molt poca gent capaç de fer-ho. Ella va alçar la barbeta. Parlant de manera molt clara i tan a poc a poc que gairebé era com si li estigués demanant que memoritzés les paraules, va dir:

—Guido, en tots aquells anys que vam viure a la mateixa casa, la meva mare no em va dir mai res, absolutament res, del que la teva mare li explicava. —Com que ell no va fer cap comentari, va continuar—: I jo no vaig dir mai res a ningú del que la teva mare explicava quan jo era amb elles dues. —Si això l’hi hagués dit un desconegut, ho hauria considerat una amenaça, però venint d’ella, ho va interpretar com un senyal de la seva honestedat.

Esperava el mateix d’ell? Dubtava molt que qualsevol cosa que la seva mare hagués explicat a l’Elisabetta pogués fer referència ni tan sols a la possibilitat d’algun acte immoral, però si ella estava prou amoïnada pel que el seu gendre havia dit per anar-ne a parlar amb un policia, aleshores era molt probable que es tractés d’un delicte.

La delinqüència era un fet aliè a la generació dels pares de l’Elisabetta, tal com ho havia sigut per als d’ell. El seu pare era un home honest i honorable que va quedar mentalment afectat pels anys que va passar en un camp de presoners de guerra, però el seu nucli central de decència estava intacte. A vegades malparlava, però eren només paraules. A més, el pas dels anys havia esborrat la importància dels secrets que poguessin tenir els pares d’en Brunetti i l’Elisabetta, havia eliminat la possibilitat d’un escàndol. Ell bevia? Ella bevia? Els fills pispaven a les botigues? Ell tenia una amant? O ella? A ningú no li importaven ja aquesta mena de coses. Els canvis socials haurien arruïnat la majoria de xantatgistes, si fos per això. La qüestió era que la mare d’ella s’havia portat molt bé amb la d’ell, i en Brunetti en tenia prou, amb això.

Com si hagués interpretat el silenci d’ell com una reticència a entrar en alguna mena de pacte, va obrir la boca i només va tenir temps de dir:

—Però ja t’he dit que no vull… —abans que en Brunetti la interrompés.

—Molt bé, Elisabetta —va dir, encara amb els records rondant-li pel cap—. Això és un assumpte privat, entre tu i jo. Res de policia. —Que potser tothom desconfiava de la policia?, es va preguntar. La gent només era capaç de confiar en la família o els amics? I fins i tot així, amb reserves, n’estava segur.

Va considerar la situació que possiblement se li presentaria —els problemes de família sempre eren terribles— i va afegir:

—Si no et fa res, voldria demanar-li a la commissario Griffoni que m’ajudi.

La seva resposta va quedar ben clara amb una mirada; per evitar que li arribés a la boca, ell se li va avançar dient:

—Pots confiar en ella, Elisabetta, tant com en mi.

L’Elisabetta s’ho va rumiar una estona abans d’assentir amb el cap.

En Brunetti es va treure el telèfon de la butxaca i va marcar el número de la Griffoni.

—Sí? —va respondre al primer to.

—Voldria que vinguessis a escoltar el que la meva amiga m’ha d’explicar.

—Dos minuts —va contestar la Griffoni, i va penjar.

—Ara ve —va dir en Brunetti.

No tenia ni idea de què podien parlar mentre esperaven que arribés la Griffoni. No volia introduir el tema de la seva filla: era massa aviat.

—La teva mare va tenir el cap clar fins al final? —va preguntar, conscient que era intrusiu i cruel demanar-ho. Com que la seva mare s’havia mort mentalment anys abans que ho fes el seu cos, en Brunetti no sabia quina mena de mort era pitjor, i per a qui. En tots aquells anys, tot i que ho havia preguntat a moltes persones que havien perdut el pare o la mare, mai no havia rebut una resposta que el fes decidir en el seu cas.

—Va ser una malaltia molt llarga, però va tenir el cap clar fins que es va morir —va dir ella, amb un fil de veu.

Tres trucs breus de la Griffoni a la porta els van estalviar d’allargar la conversa.

Quan va entrar, va somriure a l’Elisabetta, va anar cap a la finestra i va acostar la tercera cadira, col·locada formant un triangle amb ells dos, i va seure. Se la veia completament relaxada, i en Brunetti es va adonar que la calma de la Griffoni es transmetia a l’altra dona.

Primer de tot, va decidir explicar a la Griffoni l’acord en el qual s’havia vist implicada, encara que fos de manera involuntària.

—La signora Foscarini ha vingut a parlar amb mi com a vell amic, no com a policia —va començar, i va fer una pausa per deixar-li preguntar sobre això, si volia. I ho va fer.

—Això vol dir que és una conversa de caràcter privat i que no s’està gravant com un cas oficial? —La veu de la Griffoni mentre plantejava aquella pregunta sobre trencar les normes, per no dir la llei, era totalment relaxada i normal. Com també ho era la seva suposició que estava tan lligada com ell a l’acord que fos que en Brunetti havia fet amb la seva amiga.

—Sí —va contestar en Brunetti.

Ella duia una llibreta a les mans i la va alçar un moment.

—Puc prendre notes?

—Sí —va respondre en Brunetti, i llavors es va girar per mirar l’Elisabetta.

L’Elisabetta va continuar estudiant la Griffoni uns instants, i llavors va dir, com si posés a prova els límits del seu poder:

—Però només a la llibreta, que res no vagi a parar a l’ordinador. —Va mirar en Brunetti de cua d’ull i va veure que assentia amb el cap.

La Griffoni va somriure a la dona i va dir:

—Per descomptat, signora —i va obrir la llibreta i es va treure un bolígraf de la butxaca.

En Brunetti es va adreçar a l’Elisabetta.

—M’has dit que el teu gendre va dir alguna cosa que va espantar la teva filla.

L’Elisabetta va assentir sense dir res. La Griffoni va alçar el bolígraf i va dir:

—Li fa res que li demani els seus noms, signora, i l’edat que tenen, i també quant de temps fa que es coneixen i quant que estan casats? —Aguantava la llibreta com si fos un ésser viu que d’alguna manera s’hagués plantejat aquelles preguntes a si mateix.

Era una tècnica que en Brunetti sovint utilitzava i recomanava: fer que el testimoni parli de coses que li són familiars, preguntar-li coses simples que requereixin respostes simples; els números són útils. L’impuls creat per això normalment feia que la persona continués responent quan les preguntes es tornaven més detallades, o a vegades compromeses.

—Flora del Balzo, trenta-un anys. El seu marit és l’Enrico Fenzo, i té dos anys més que ella. No tenen fills. —Va callar i després va afegir—: Encara.

—I quant de temps fa que es coneixen? —va preguntar la Griffoni, que va alçar la vista de la llibreta i va somriure com si estigués a punt d’escoltar la feliç història d’amor de la filla de l’Elisabetta.

—Uns sis anys. En fa tres que estan casats.

La Griffoni ho va apuntar tot. Encara amb el cap cot, va fer una pausa abans de preguntar, en to bastant informal:

—Vostè diria que és un matrimoni feliç, signora?

L’Elisabetta va mirar ràpidament en Brunetti, sorpresa per la pregunta. La Griffoni mantenia la vista clavada a les pàgines de la llibreta, i en Brunetti va intentar semblar interessat però no tafaner.

—Suposo —va contestar l’Elisabetta, finalment—. Almenys fins fa dos mesos, que és quan la Flora em va dir que l’Enrico havia canviat.

—En quin sentit? —va intervenir en Brunetti.

—La Flora em va dir que se’l veia nerviós i que sempre estava pensant en alguna altra cosa. No me’n va comentar res fins un dia que els vaig convidar tots dos a sopar. —La veu se li va apagar i va callar, i es va acostar els dits de la mà dreta als llavis.

Al cap d’una estona, la Griffoni va preguntar:

—Què va passar, signora?

—La Flora em va trucar el dia del sopar i em va dir que no podien venir. Bé, ella sí que podia, però no volia venir sense l’Enrico, perquè aquella nit havia de treballar.

Amb el bolígraf suspès sobre la pàgina, la Griffoni va dir:

—De què treballa el seu gendre?

—És comptable.

En Brunetti no tenia ni idea de quan treballaven els comptables, però va deixar passar el comentari sense qüestionar-lo, per no interferir en el ritme de preguntes i respostes que havia establert la Griffoni.

La commissario va assentir com si fos ben normal que els comptables treballessin a la nit i va continuar:

—I per a qui treballa, si em permet la pregunta? —Va alçar el cap i li va fer un somriure amable a l’Elisabetta, d’aquells que en Brunetti havia vist, en el passat, que feien fondre els testimonis més reticents.

—Suposo que per a ell, es podria dir —va contestar la dona, i llavors es va explicar—. És un ragioniere, un comptable normal. Té una cartera de clients privats, gent amb petits negocis que no fan prou volum de facturació per necessitar un commercialista. Té un despatx a la vora d’Il Giustinian i hi treballa tot sol.

—Sempre ha treballat així? —va preguntar en Brunetti, que va pensar que era el moment de començar a participar en la conversa però que encara era massa aviat per fer preguntes més serioses.

—No. Quan es va graduar i va rebre l’acreditació, va treballar per a Càritas, i després en una empresa comptable de Noale, fins que va decidir posar-s’hi pel seu compte.

En Brunetti i la Griffoni van intercanviar una mirada, i amb l’assentiment gairebé invisible d’ella, ell va preguntar:

—Coneixes algun dels seus clients?

L’Elisabetta va considerar la pregunta durant uns instants i després va dir:

—Just al principi, quan va obrir el seu propi despatx, treballava en un projecte per a en Bruno, i va quedar tan content amb la feina que va recomanar l’Enrico a uns quants amics seus.

L’expressió de la Griffoni va deixar clar que no l’havia entès, i l’Elisabetta va afegir:

—És el meu marit, en Bruno del Balzo.

—I dels seus altres clients, en sap res?

—No, no gaire, la veritat. Alguna vegada ha parlat d’un parell de restaurants i d’una òptica. —Va obrir el bolso, va furgar una mica per dins i en va treure unes ulleres de sol de muntura marró; en Brunetti en va reconèixer el nom de l’òptica. Va quedar abstreta mentre intentava recordar més clients del seu gendre, i finalment va brandar el cap.

Com que creia que era veritat, i sense cap ànim d’afalagar el gendre de l’Elisabetta, en Brunetti va comentar:

—Amb els temps que corren, segurament és més prudent que treballi per a diversos clients. Fins i tot en el confinament més estricte, alguns negocis han d’estar oberts. —Déu meu, pot ser que aquesta malaltia infecti tots els pensaments que tenim ara?, es va preguntar.

—I no en recorda els noms? —va demanar la Griffoni.

L’Elisabetta va fer un posat pensatiu, deixant clar que intentava recordar-los, i al final va dir:

—Un dels restaurants és de l’Ottavio Pini. —Després de dir aquest nom, va afegir—: Podria demanar-l’hi a la Flora. Ella ho deu saber.

En Brunetti havia anat a l’institut amb en Pini, i de tant en tant anava al seu restaurant: podia confiar plenament que en Pini no diria res a en Fenzo si en Brunetti li trucava per preguntar-li sobre el seu comptable. Però no tots els clients d’en Fenzo reaccionarien així, de manera que en Brunetti va dir:

—No, val més que no, Elisabetta. —Per la manera com li va canviar la cara, es va adonar que la dona havia quedat sorpresa i alleujada alhora; així doncs, va deixar que el silenci els embolcallés.

Després d’esperar una estona que l’Elisabetta parlés, i en veure que no ho faria, en Brunetti va preguntar:

—Va estudiar aquí, el teu gendre, Elisabetta?

Va semblar que agraïa la pregunta.

—Sí. Poc després d’acabar la carrera, va conèixer la Flora en un sopar d’amics. —Dit això, la seva veu va adoptar un to més càlid i va afegir—: Em va trucar l’endemà mateix de coneixe’l. —I com si de sobte s’obrís el camí de la sensibleria davant seu, va dir—: Això que la Flora és una persona que no sol fer confidències.

La Griffoni i en Brunetti van intercanviar una mirada, un gest que a l’Elisabetta li va passar per alt perquè havia desviat l’atenció cap a la finestra.

—Hi ha una cosa… —va començar, i va callar.

—Què, Elisabetta? —va preguntar en Brunetti.

—Bé, la seva família és… molt senzilla. La seva mare no ha treballat mai, va tenir quatre fills, i el seu pare va treballar als magatzems COIN fins que van tancar, venent sabates, em penso. —Va alçar les mans obertes fins a l’altura del pit i les va tornar a deixar caure sobre la falda, dient—: Provenen d’una… —Va callar, potser perquè no li sortia o perquè no volia pronunciar la paraula «classe», però en Brunetti de seguida va entendre què volia dir.

—Com jo i la Paola —va dir, amb veu neutra, suposant que ella sabia que s’havia casat amb una dona per sobre de la seva posició social i esperant que entengués que es podia fer amb èxit. Li va aguantar la mirada i va afegir—: Pot funcionar, Elisabetta.

La dona va deixar passar una estona abans de respondre.

—Podria ser. Fins ara. Conec bé la meva filla.

—Fins? —va preguntar la Griffoni, amb els ulls a la llibreta.

Això va frenar l’Elisabetta. Va separar els llavis, però no va parlar, i en Brunetti estava segur que no diria res més. Va llançar una mirada a la Griffoni, que no alçava el cap. Va deixar el bolígraf a dins la llibreta oberta i va plegar les mans a sobre.

No es movia res, a l’estança. La respiració de l’Elisabetta era audible per als dos policies.

Al cap d’una estona, en Brunetti va respirar fondo i va intentar pensar una manera de dir a l’Elisabetta que era ben poc el que ell i la Griffoni podien fer. Davant d’ell, la Griffoni es va redreçar i li va llançar una mirada ferotge, arrufant dissimuladament el front en una ordre ben clara de continuar en silenci.

Va passar molta estona, i una mica més. Llavors l’Elisabetta va sospirar i va dir:

—Em sembla que està fent alguna cosa dolenta.





Capítol 4


Com si ella i l’Elisabetta estiguessin cantant un recitativo, la Griffoni va reprendre la lletra sense deixar caure ni una nota.

—Dolenta en quin sentit, signora? —va preguntar, i va girar la pàgina de la llibreta amb molt de silenci, suggerint que no volia que res la distragués de les explicacions d’aquella dona.

L’Elisabetta va alçar el puny tancat i va anar aixecant un dit amb cada exemple que enumerava.

—Ja no parla mai de la seva feina. No respon les preguntes de la Flora: si ella li demana què li passa, ell li contesta que no li passa res i que pari d’atabalar-lo. —Va començar a dir alguna cosa més, però va abaixar la mà i va prémer els llavis. Tanmateix, el silenci no va durar gaire—. Podria tractar-se d’una dona. —El fet de dir això va semblar que la deixava esgotada i va callar.

—Per què ho diu? —va preguntar la Griffoni.

—Què més podria ser?

En Brunetti la va interrompre per preguntar:

—Has dit que això va començar més o menys fa dos mesos, oi?

—És quan la Flora m’ho va explicar, però ella sempre ha sigut molt tímida, no acostuma a parlar mai d’ella o de l’Enrico. —L’Elisabetta va fer una pausa, com si estigués sorpresa de sentir-se a si mateixa esmentant el nom del seu gendre. Va col·locar les dues mans planes sobre les cuixes i es va fixar en les ungles. Al cap d’una estona, va dir—: Quan li truquen per telèfon, a vegades se’n va a una altra habitació per contestar.

—A vegades passa, això —va ser l’única cosa que se li va acudir a en Brunetti.

En sentir aquella resposta, la dona es va posar un moment la mà a la boca.

—Però la Flora és la meva filla —va dir, gairebé sanglotant a l’última paraula. Va fer unes quantes respiracions profundes i va tornar a parlar amb veu més serena—. No la puc pressionar perquè me’n parli; he d’esperar que ella mateixa m’expliqui més coses. —Es va tornar a acostar la mà a la boca, com si volgués aturar aquelles paraules traïdores. Llavors va abaixar la mà, va ajuntar els palmells i va amagar les dues mans entremig de les cuixes. Se les va quedar mirant tanta estona, que en Brunetti va tenir por que ja hagués acabat de parlar.

—Què et va explicar, Elisabetta? —va preguntar.

La dona va arronsar les espatlles, va alçar un moment les mans i les va tornar a deixar caure sobre la falda, amb un gest d’impotència total.

La Griffoni es va inclinar endavant per acostar-se a l’Elisabetta i va preguntar, en veu baixa, com si patís que la pogués sentir algú altre que fos al despatx.

—Ha passat alguna cosa que la seva filla hagi trobat estranya?

La barbeta de la dona es va alçar de cop i va mirar fixament la Griffoni.

—Qui t’ha dit… —va començar, però es va interrompre ella mateixa abans d’acabar la frase, sens dubte perquè es va adonar que era ben absurd pensar que algú altre ja havia parlat amb la Griffoni. Es va començar a aixecar, molt a poc a poc, impulsant-se amb els braços de la cadira. Ignorant-los, es va acostar a la finestra i es va quedar mig girada cap a ells, amb un posat una mica desafiador.

En Brunetti i la Griffoni van intercanviar una mirada però no van dir res. Ell tenia les mans a la falda, va alçar un dit lentament i va assenyalar la Griffoni.

La Griffoni va deixar passar una estona, i finalment va dir:

—Signora, jo no conec la seva filla, ni a vostè, ni el seu gendre, però sovint he vist que un petit incident és suficient perquè una persona comprengui un problema greu. Una paraula, un gest, potser un comentari fet per una altra persona: sorgeix del no-res, però de sobte es veuen les coses clares. És com encaixar una peça en un puzle: veus un tros d’ull, i de cop i volta t’adones que hi ha algú amagat darrere d’un arbre.

Tots dos van veure la reacció de l’Elisabetta: la cara se li va tensar. Es va quedar així uns quants segons, després es va girar a poc a poc i va mirar per la finestra, fent recordar a en Brunetti la quantitat de vegades que altres persones havien adoptat aquella posició mentre parlaven amb ell: distants, més elevats, i a prop d’una sortida, encara que fos una finestra. Potser la combinació d’aquelles tres oportunitats de fugir d’alguna manera els eximia de dir el que havien de dir.

Com si parlés al que fos que estava veient per la finestra, la dona va dir:

—La Flora em va venir a veure la setmana passada. Se la veia distreta o neguitosa per algun motiu, però vaig fer veure que no me n’adonava i vam anar a la cuina a prendre un cafè, tal com fem sempre.

Va parar de parlar, com si intentés arrecerar-se en l’harmonia d’aquella escena, després es va girar de cara cap a ells i va continuar:

—Vam seure a la taula, i la Flora es va començar a tirar sucre al cafè, tres cullerades, quatre. Mirava el que estava fent, però no ho veia. Vaig allargar la mà, li vaig prendre la cullera i li vaig donar el meu cafè: jo encara no m’hi havia posat sucre. És tal com la Flora se’l pren. No es va adonar del que havia fet amb l’altra tassa, es va prendre el meu cafè i ja va estar.

L’Elisabetta va agitar una mà en l’aire.

—Va trigar una estona, però finalment em va explicar que havia parlat amb l’Enrico sobre la seva actitud. L’única cosa que li va dir va ser que tenia problemes a la feina i que no en volia parlar.

Tot d’una, en Brunetti es va trobar escoltant la història de l’Elisabetta d’una manera diferent, les seves sospites estaven alerta a altres possibilitats amb aquella nova informació. El relat de l’Elisabetta havia començat a agafar el caire de problema per als Serveis Socials o —segons el cinisme que sempre era a l’aguait en un racó de la seva ment— de telenovel·la. Quin seria el següent pas de la trama? La Flora pregunta qui l’acabava de trucar i l’Enrico es posa a plorar i li diu que està enamorat i que vol el divorci? No li hauria de començar a caure alguna llàgrima ja, a l’Elisabetta?

Va semblar que li llegís el pensament, perquè va veure com l’Elisabetta s’eixugava la cara amb el dors de la mà. La Griffoni el va mirar i va arronsar lleument les espatlles.

En Brunetti va obrir els dits d’una mà i els va col·locar sobre el rellotge. La Griffoni va assentir.

L’Elisabetta va mirar en Brunetti.

—No soc cap histèrica, Guido —va dir amb veu monòtona, i va continuar en el mateix to—. La Flora em va explicar que llavors va perdre els nervis, va perdre els estreps completament, li va dir que no se’l creia, que s’inventava allò de la feina per dissimular el que estava fent. Llavors ell es va apartar de la taula i va tirar la cadira a terra quan la va enretirar. Es va aixecar, es va inclinar endavant per agafar-la per les espatlles i va acostar la cara a la d’ella. La Flora no recorda exactament què li va dir o què va fer, estava molt trasbalsada. Va entendre més o menys que seria molt perillós per a ells si algú altre s’assabentava del que estava passant.

En Brunetti va sentir la commoció de l’Elisabetta mentre relatava aquests fets. Era evident que encara no havia acabat, sinó que buscava les paraules adequades. Finalment va dir, amb un fil de veu que hauria pogut ser d’una nena:

—No li va dir res més ni li va explicar el que estava fent ni es va disculpar. Va marxar de casa i no hi va tornar fins després de la mitjanit.

L’habitació va quedar en silenci fins que en Brunetti va dir:

—I per això m’has vingut a veure.

Ella va tornar cap a la cadira que havia ocupat abans i s’hi va asseure. Va assentir unes quantes vegades i va quedar amb la vista clavada a terra.

—Hi he estat pensant durant dies: ets l’única persona que conec que podria… —va començar, però no va poder acabar la frase.

En Brunetti va mirar la Griffoni, que estava en silenci, prenent apunts a la llibreta.

Abans que en Brunetti pogués pensar una resposta, la Griffoni va parar d’escriure i va mirar la dona per preguntar:

—Ens ha repetit exactament el que li va dir la seva filla, signora?

—Mana’m?

Sense mirar la llibreta, la Griffoni va afegir:

—Alguna cosa sobre el perill. —Llavors va mirar la pàgina i va llegir—: «Que seria molt perillós per a ells si algú altre s’assabentava del que estava passant».

Va mirar l’Elisabetta, que, tot i quedar sorpresa de sentir les seves pròpies paraules repetides en veu alta, va assentir i va dir:

—Més o menys.

La Griffoni va fer un petit somriure i va continuar:

—Podria intentar recordar la conversa amb la seva filla i dir-nos si això és exactament el que va dir?

L’Elisabetta es va quedar pensativa un moment. Va inclinar una mica el cap i va tancar els ulls. En Brunetti es va fixar que premia els punys i es donava copets a les cuixes. Movia els llavis, com si estigués parlant per a si mateixa. Després va obrir els ulls i va dir:

—No recordo exactament què em va dir, però estic segura d’això, que li va dir que seria «perillós» si algú s’assabentava del que estava passant.

Amb veu calmada, gairebé despreocupada, la Griffoni va preguntar:

—Per a tots dos?

—Sí —va respondre l’Elisabetta, sense dubtar.

—Sense dir-li de què es tractava?

L’Elisabetta va assentir.

—Gràcies —va dir la Griffoni, somrient. I va continuar amb una veu molt més cordial—: Deu haver sigut horrible per a la seva filla. —I com si se li acabés d’acudir, va preguntar—: Havien tingut algun problema, ells dos, abans?

L’Elisabetta ho va rumiar uns instants i va contestar amb rotunditat:

—No. Mai. —Va assentir amb convenciment—. Jo ho sabria. Ho hauria notat. —Es va espolsar distretament la màniga de la jaqueta, per treure’n una volva invisible, i va entrellaçar les mans a sobre la falda. Després, gairebé en to de disculpa, va afegir—: Si no hagués dit que era perillós, no hauria pas vingut, em podeu ben creure.

En Brunetti va esperar que afegís alguna cosa més, però en veure que no deia res va preguntar, mirant de dissimular els indicis d’impaciència a la veu:

—Què vols que fem, Elisabetta?

Ella el va mirar, clarament avergonyida.

—No ho sé, Guido. L’hi vaig explicar al meu marit, i em va dir que no n’hem de fer res, que un matrimoni ha de resoldre els seus problemes i s’ha acabat.

Abans que la Griffoni o en Brunetti poguessin intervenir, va afegir:

—Em va dir que l’Enrico té una feina molt exigent, i que la Flora ho ha d’entendre. —Va mirar en Brunetti i va alçar les celles mentre serrava els llavis en una expressió que deixava clar que dur la contrària al seu marit no era fàcil.

La Griffoni va mirar la dona i va preguntar:

—El seu despatx té prou feina per mantenir-los a tots dos?

—Suposo que sí. El meu marit diu que els seus amics n’estan molt contents. Sempre s’han avingut molt, en Bruno i l’Enrico. —De sobte, amb una veu molt seriosa, l’Elisabetta va afegir—: El meu marit era un imprenditore. —Va fer una pausa perquè els quedés clar i va continuar—: Ara està jubilat. Però encara es manté ocupat. Tenia uns quants negocis aquí i alguns interessos a l’estranger.

La Griffoni va obrir molt els ulls mostrant una evident admiració.

—I dius que el teu marit i el teu gendre s’avenen molt? —va dir en Brunetti, en forma de pregunta.

Això va fer rumiar una mica l’Elisabetta, i finalment va contestar:

—Sí i no.

—En què no s’avenen? —va preguntar la Griffoni, i de seguida va afegir, amb deferència—: Si no li sap greu que ho pregunti.

—En les coses habituals —va contestar l’Elisabetta, després d’uns instants de reflexió.

—Me’n podria dir algun exemple, signora? —la va interrompre la Griffoni, somrient.

—En Bruno creu que la Flora no hauria de continuar, ara que té un marit.

—Continuar què? —va preguntar en Brunetti, recordant que feia tres anys que estava casada i que ja tenia més de trenta anys, per tant, ja devia haver acabat la carrera.

—Treballant —va contestar, i es va explicar—: És veterinària. Té una clínica a Murano.

—Caram, molt bé —va intervenir la Griffoni.

L’Elisabetta es va girar de cop per mirar-la, i en Brunetti es va fixar que estudiava la Griffoni com si tot just l’acabés de veure. La seva mirada no era benigna.

Llavors, deixant notar la impaciència, en Brunetti va dir:

—Elisabetta, abans has dit que el teu gendre treballava per al teu marit al principi de muntar el negoci propi. Recordes quant de temps van treballar junts? —I com que no contestava, ho va repetir—: Te’n recordes?

La Griffoni es mantenia immòbil, potser sorpresa per la fredor de la pregunta d’en Brunetti, posant èmfasi en el familiar tracte de «tu».

—Uns quants mesos —va contestar finalment l’Elisabetta—. I només va ser per a un únic projecte. Un cop acabat, l’Enrico va continuar amb els seus altres clients.

Quan va tornar a parlar, la veu d’en Brunetti havia perdut la mordacitat i havia recuperat un to més agradable.

—Segurament va ser una bona experiència poder-se dedicar a un client durant un quant temps.

La Griffoni va reaccionar a la necessitat de recuperar una mica la normalitat de la situació i va dir, amb la veu que reservava per parlar de generalitats banals:

—És millor no limitar-te a una única activitat quan comences. —I ràpidament va canviar de tema—. Sempre he pensat que deu ser una feina molt maca, fer de veterinari.

—T’agraden els animals? —va preguntar l’Elisabetta.

—Sí, a casa meva en teníem quan era petita: dos gossos i tres gats.

—I com us ho fèieu, en un apartament? —va preguntar l’Elisabetta, realment interessada.

—Oh, és que vivíem en una casa de pagès, a uns vint quilòmetres de la ciutat més propera. —La veu de la Griffoni es va suavitzar amb el xarop del record infantil—. Era el paradís.

En Brunetti no sabia gaire res del passat de la Griffoni, però sí que sabia que havia crescut al barri Spagnoli de Nàpols, no pas en una granja i encara menys al paradís.

—Elisabetta —va dir en Brunetti, fent-la tornar del bucòlic paradís que la Griffoni havia intentat crear—, ens pots dir en quina mena de projecte van treballar junts el teu gendre i el teu marit?

La dona es va girar cap a en Brunetti, el moment idíl·lic havia passat. Com que era obvi que en Brunetti esperaria una resposta tant de temps com calgués, al final va dir:

—Era una fundació benèfica en la qual en Bruno feia molt de temps que rumiava. Quan va deixar de treballar, va quedar prou lliure per poder-s’hi dedicar.

La beneficència no era una virtut que en Brunetti acostumés a trobar en els homes de negocis, però va fer cara d’interès i va esperar més informació.

—Casualment —va continuar l’Elisabetta—, l’empresa on l’Enrico havia treballat a Noale havia creat dues fundacions similars, de manera que en sabia les normes i el funcionament.

—Amb quin camp estava vinculada l’organització? —va preguntar en Brunetti.

—Amb la salut.

Això no aclaria gaire res, de manera que en Brunetti va preguntar:

—Me’n podries donar més detalls, Elisabetta?

Va veure que la cara se li relaxava amb aquella pregunta, probablement perquè li evitava haver de continuar revelant informació familiar, si bé es notava que estava neguitosa i tensa.

—Quan encara treballava, i d’això ja fa anys —va començar—, en Bruno va col·laborar en una organització benèfica que un amic seu estava fundant al Brasil. Però aquest amic es va morir, i els seus hereus van gestionar tan malament l’organització que al final es va dissoldre. —Va fer una pausa per pensar i llavors va dir—: Va ser terriblement complicat per les diferents lleis entre tots dos països. O almenys això és el que em va dir en Bruno.

»Per tant, quan es va jubilar i va decidir intentar fer una bona obra per al món, li va demanar consell al rector de la nostra parròquia. Don Marco va posar en Bruno en contacte amb un capellà que havia sigut company seu de classe al seminari, i llavors era missioner a Belize, fent de capellà en una petita clínica. —Va alçar el cap i va somriure, com si d’alguna manera ella fos responsable d’això—. En Bruno es va posar en contacte amb aquest capellà, i aquí va començar tot.

Després, amb veu més seriosa, va continuar:

—Crec que en Bruno sempre va tenir present el que havia passat amb el projecte del seu amic. Per això, a l’hora de planificar-ho, li va demanar a l’Enrico que vetllés perquè l’organització benèfica s’establís de manera correcta i fes la funció que havia de fer.

Va quedar en silenci un moment, i la Griffoni li va preguntar, amb molta curiositat:

—I què havia de fer, signora?

L’Elisabetta va somriure i va contestar, molt orgullosa:

—En Bruno volia construir un hospital.

Va fer una pausa i els va mirar a tots dos, com si els estigués demanant si havia de continuar. Interpretant els seus somriures com un assentiment, va afegir:

—Van crear l’organització benèfica per poder ampliar la clínica existent i convertir-la en un hospital, però quan van començar, l’Enrico i en Bruno van quedar col·lapsats amb tota la burocràcia i els permisos i els certificats que necessitaven del govern local i les autoritats mèdiques. Fins i tot el bisbe d’allà es volia assegurar que la iniciativa era legítima. —Va fer una pausa, considerant el que acabava de dir, i llavors va afegir—: Curiosament, tota la burocràcia venia de l’altra banda. La part italiana, si no recordo malament el que van comentar en aquell moment, va ser relativament fàcil.

En veure l’interès dels dos interlocutors, l’Elisabetta va continuar:

—Van trigar mesos a arreglar les coses allà abans no van poder iniciar la construcció. —Va fer una pausa breu—. Ara bé, s’ha de dir que un cop van començar, va anar tot molt ràpid.

—I llavors el teu gendre ja se’n va anar? —va preguntar en Brunetti.

L’Elisabetta va trigar una mica a respondre, com si avalués el que els podia explicar.

—S’hi va quedar fins que els van concedir els permisos i van poder començar les obres. —Va fer una pausa, pensant el que acabava de dir, i va continuar—: Heu de saber que l’Enrico no cobrava res. Des de bon principi, es va negar a acceptar un sou per treballar en un projecte de beneficència, malgrat que el seu negoci encara era molt petit. Per tant, quan va quedar clar que tot el procés seria molt més complex del que havien previst, en Bruno i l’Enrico van acordar que ell marxaria un cop obtinguts tots els permisos, així podria tornar a atendre els seus altres clients.

Llavors, amb una innocència que va sorprendre i complaure en Brunetti, l’Elisabetta va dir:

—En Bruno li va preguntar a l’Enrico com podia compensar-lo per tota l’ajuda que li havia proporcionat. —Els va mirar ara l’un ara l’altra, com una criatura que està a punt de fer un truc de màgia, i va continuar—: L’Enrico li va contestar que pensés ell mateix una quantitat i que la donés a la fundació com una primera contribució.

Devia captar alguna cosa en el seu silenci, perquè part de l’encís es va esfumar i va dir:

—Així és com va començar.

Va ser la Griffoni la primera de reaccionar. Va deixar el bolígraf sobre la llibreta oberta i va dir, amb veu suau:

—Deu estar molt orgullosa d’ell, signora. De tots dos, vaja.

Sentint-la parlar i veient la sinceritat del seu somriure, en Brunetti va tenir la certesa que havia anat a una escola catòlica: només allà la canalla aprenia a dominar la fórmula alquímica de la falsedat i la hipocresia capaç de persuadir fins i tot l’interlocutor més escèptic.

Deixant la falsedat sense fer cap pausa, la Griffoni va preguntar, amb la veu encara impregnada de la presència de tanta bondat:

—El seu marit porta ell mateix les finances, ara?

L’Elisabetta va reflexionar uns instants i va dir:

—No del tot. Em va explicar que l’Enrico, abans de marxar d’allà, va instal·lar un sistema informàtic per tramitar les donacions que arriben per transferència bancària, i a en Bruno li agrada gestionar-ho. —Va acotar el cap en el que a en Brunetti li va semblar un gest antiquat d’impotència femenina i va dir—: No sé ben bé com funciona tot plegat, especialment ara que fan la majoria de coses online. —Va alçar el cap i va somriure—. Sé que van haver de crear una pàgina web.

—Caram, si que ha crescut, doncs —va dir la Griffoni, sense dissimular l’admiració.

—Sí, i tant —va respondre l’Elisabetta—. Per sort, en Bruno va contractar una secretària molt competent que ve dos dies a la setmana per ocupar-se de la correspondència, i també va trobar una voluntària, una noia que ve una horeta cada matí. Ha d’obrir el correu i anotar-ho tot: les monedes enganxades en trossos de cartolina, els segells sense utilitzar, els bitllets que la gent els envia. Un cop a la setmana, va al banc a ingressar els diners que la gent envia en efectiu. —Els va mirar per comprovar que la seguien—. Treballen en un altre apartament que tenim a l’edifici. Només té dues habitacions, però tenen prou espai per treballar.

Mentre encara es recuperava de la idea que hi ha gent que envia diners per correu, en Brunetti va preguntar:

—Algú més?

L’Elisabetta va dubtar un moment i finalment va dir, convençuda:

—No. —Però de seguida es va corregir—: Ah, hi ha una dona que s’encarrega de la publicitat, però no l’he vist mai. —Com si volgués explicar el perquè, va afegir—: Viu a Mestre i treballa principalment des de casa.

A en Brunetti no se li acudia res més per preguntar-li. Aquella organització benèfica no semblava que tingués res a veure amb el problema inicial que ella els havia plantejat. Pitjor encara, no podia ignorar més la sensació que tot el que l’Elisabetta els havia explicat i tot el que ells li havien preguntat d’alguna manera no quadrava des de bon principi. L’Elisabetta, va pensar en Brunetti, mostrava poc interès per l’organització benèfica del marit, i el que la preocupava sobretot era la situació de la filla.

En Brunetti era conscient que quan la gent està sota pressió sovint diuen coses que saben que no són del tot certes o que són exageracions de la veritat. La descripció que l’Elisabetta havia fet del comportament del seu gendre era més o menys això.

L’Elisabetta va respondre al silenci d’en Brunetti dient:

—És estrany, Guido, però el fet d’haver-te explicat tot això m’ha fet veure de sobte que tot plegat és molt difús i que segurament estic exagerant les coses. —Va acotar el cap i va semblar que tancava els ulls—. Però no tinc ningú més amb qui en pugui parlar.

Va alçar el cap, amb un petit somriure als llavis.

—Potser en Bruno té raó, i en el fons és una cosa que han de resoldre la Flora i l’Enrico.

En Brunetti no va saber trobar cap resposta adequada per a aquest últim comentari, de manera que va assentir a la Griffoni i es va aixecar de la cadira.





Capítol 5


La Griffoni es va posar dreta al cap d’un moment i li va donar les gràcies a la signora Foscarini per haver anat a parlar amb ells, sense esmentar cap acció que pogués resultar d’aquella visita a la Questura. En Brunetti es va posar al costat de l’Elisabetta i la va acompanyar fins a la porta del despatx, i llavors va decidir continuar fins a la sortida amb ella. Mentre baixaven, va intentar pensar en alguna cosa que pogués dir per fer-li entendre que les velles amistats creen obligacions i que havia fet el que era correcte anant a parlar amb ell.

—Ja investigaré una mica —va ser el millor que se li va acudir, com si aquella minsa promesa fos suficient i d’alguna manera pogués satisfer-los a tots dos.

Ella es va aturar a l’últim replà, es va girar cap a ell i va brandar el cap unes quantes vegades. Amb veu exasperada, va dir:

—És difícil entendre-ho.

En Brunetti, que ja havia començat a baixar l’últim tram d’escales, pensant que l’Elisabetta ja havia dit tot el que havia de dir, es va parar amb un peu encara alçat i es va girar per mirar-la.

—No entenc què vols dir, Elisabetta.

Agafada amb una mà a la barana, l’Elisabetta se’l va quedar mirant.

—Soc una dona casada amb una filla adulta, Guido. Però no sé res de la gent ni de la vida d’avui dia. —Li va veure llàgrimes als ulls i va sentir l’aflicció de la seva veu—. He viscut més que tu, i no sé res.

En Brunetti va tornar a pujar els pocs esglaons que els separaven. Va esperar fins que ella va apartar la mà de la barana.

—Vinga, va, Elisabetta. Forza. Coraggio —va dir, animant-la a ser valenta en to de broma.

Tanmateix, va semblar que aquelles paraules li feien efecte i la revifaven. Es va eixugar els ulls amb la màniga, es va separar d’ell i va dir:

—Gràcies, Guido. Fa dies que hi penso, en tot això. Em sembla que m’ha superat.

En Brunetti va començar a baixar una altra vegada, amb la idea d’acompanyar-la al banc on s’esperava quan ell havia arribat. Però quan van ser a baix de tot, ella va alentir el pas i es va aturar. Amb la veu més ferma, va dir:

—Crec que me’n torno cap a casa, Guido. No estic acostumada a aquestes coses, saps? —I llavors va somriure, fent-li una mirada fugaç com la de la jove que havia viscut al pis de sobre els Brunetti a Castello.

En Brunetti li va demanar el número de telèfon, el va introduir a l’agenda del mòbil, la va seguir fins a la porta i la va observar mentre se n’anava. Ella no va mirar enrere, simplement va sortir, va tombar a la dreta i va desaparèixer, deixant-lo amb les vistes del pont i part del campo de l’altra banda del canal.

En Brunetti va tornar a pujar cap a dalt, fins al minúscul despatx de la Griffoni, convençut que la trobaria allà. Feia un quant temps que no pujava a aquell minidespatx, i es va alegrar de veure que la porta era oberta, un senyal inequívoc que ella hi era. Com que s’obria cap endins, era tan inconvenient que la Griffoni sovint seia amb part de la cadira a fora al passadís i només tancava quan marxava a la tarda, i encara per aconseguir-ho havia d’enfilar la cadira a sobre la taula.

Tenint en compte que només li calia inclinar-se lleument enrere per veure qui s’acostava, la formalitat de trucar a la porta havia desaparegut. En Brunetti es va aturar al passadís i va preguntar:

—Què en penses, del que ens ha explicat?

—La signora Foscarini?

—Sí.

Es va aixecar i va enretirar la cadira cap a la dreta, cosa que va permetre a en Brunetti entrar a dins i seure a l’altra cadira que hi havia, aquesta arrambada a la paret.

La Griffoni va tornar a seure i es va col·locar bé mentre es preparava la resposta. Finalment, va dir:

—Crec que ha tingut sort a la vida.

—Perdona?

—Ja m’has sentit: té una filla i un gendre que aparentment porten una vida decent i respectable; el seu marit ha tingut una carrera professional exitosa i continua treballant per al bé dels altres, i ningú no l’acomiadarà. —Va fer una pausa esperant la resposta d’en Brunetti, però ell va decidir quedar-se en silenci—. Per tant, al primer senyal de problemes al paradís, li agafa pànic i et ve a veure. Com si d’alguna manera tu poguessis resoldre les coses i arreglar-les. —La Griffoni parlava sense gens d’emoció.

Quan va suposar que havia acabat, en Brunetti va dir:

—És una manera molt poc comprensiva de veure-ho, no trobes, Claudia?

Ella li va fer un gran somriure i va contestar:

—Sí, és una manera molt poc comprensiva de veure-ho, però crec que és tal com ho veig. —Abans que en Brunetti pogués objectar res, va continuar—: Trobo que és ben normal que un matrimoni jove es discuteixi, Guido. —I encara va afegir—: I ho dic perquè és veritat, no perquè tingui la sang calenta del sud…

Va fer una pausa, i en el silenci que va quedar en Brunetti va dir:

—Estic d’acord que és normal. El que ho fa diferent és la intensitat amb què es produeix.

La Griffoni hi va reflexionar uns instants i llavors va preguntar:

—No creus que la teva amiga està exagerant?

Va obrir la llibreta i va començar a passar pàgines. Al cap d’una mica, es va aturar, va assenyalar les seves notes i va llegir:

—«Es va aixecar, es va inclinar endavant per agafar-la per les espatlles i va acostar la cara a la d’ella». —Va alçar la vista i va afegir, a poc a poc i amb veu pensativa—: Crec que això preocuparia qualsevol mare.

Malgrat que va fer una pausa, en Brunetti va veure ben clar que no havia acabat. Va passar la mà per la superfície de la taula, va espolsar alguna cosa invisible de la vora i el va mirar.

—Però, i si ho hagués fet per fer-li un petó? Això es veu constantment a les pel·lícules.

—Però ens ha explicat que li va fer una mena d’advertència. Que la va espantar. No et creus el que ens ha dit?

—Recorda que no hem sentit la versió de la persona a qui li va passar això, sinó la d’algú a qui aquesta persona ho va explicar.

En Brunetti la coneixia prou bé per saber que estava formulant una teoria, o sigui que no va parlar.

—Per tant, és com una versió de segona mà, oi? —va preguntar, calmadament.

En Brunetti hi va reflexionar una estona, conscient que la Griffoni no feia res més que desdramatitzar la història o veure el drama des d’una perspectiva diferent. A vegades agafem les persones per protegir-les, oi? Reaccionem de manera exagerada davant del més petit indici que aquells a qui estimem puguin estar en perill. Quan ho va examinar des del punt de vista que la Griffoni li plantejava, en Brunetti es va adonar que la reacció de l’Elisabetta havia sigut extrema. Però les reaccions de les mares sovint ho són, es va dir a si mateix.

Llavors, recordant la seva promesa de fer tot el que pogués, en Brunetti va recuperar el tema en qüestió i va suggerir:

—Segurament és la feina, el que el preocupa. —Després d’una breu pausa, va afegir—: Podríem fer una ullada al projecte que va dur a terme per al seu sogre.

Va mirar el rellotge i, en veure l’hora que era, va dir:

—Seré a Treviso tota la tarda, per tant, potser val més que ho deixem per demà, et sembla bé?

—Bona idea —va contestar la Griffoni. Va alçar la mà i es va passar els dits pel llavi inferior abans de dir, especulant—: Sempre he pensat que les persones que volen ajudar a salvar el món probablement són les pitjors per fer-se càrrec d’una organització benèfica.

—Són massa místiques, potser? —va aventurar en Brunetti.

—Més o menys —va contestar ella—. És una debilitat del seu caràcter.

—Per què ho dius, això? —va preguntar en Brunetti, sorprès.

Ella es va aixecar i va posar bé la cadira sota la taula, de manera que va quedar a pocs centímetres del braç d’en Brunetti. Tot seguit, va agafar el pom de la porta, va esperar que en Brunetti passés davant seu i sortís al passadís, va tancar la porta i es va treure la clau de la butxaca.

Donant l’esquena a en Brunetti perquè no li veiés l’expressió, va tancar amb clau mentre deia:

—Perquè soc napolitana.

En Brunetti va enfilar el camí cap a les escales.





Capítol 6


L’endemà al matí, en Brunetti va arribar a la Questura a l’hora de sempre, les nou tocades. L’agent de la porta li va dir que la commissario Griffoni hi havia arribat feia vint minuts i li havia dit que seria al seu despatx.

Es va aturar al seu per deixar Il Gazzettino a sobre la taula i comprovar els e-mails, i tot seguit va pujar al despatx de la Griffoni. Va trobar la porta oberta, i quan va mirar a dintre, va haver d’admetre que l’estança semblava curiosament més petita.

La Griffoni va alçar la vista i va arrambar la cadira cap a la taula per deixar passar en Brunetti fins a l’altra cadira. Un cop assegut, ella va preguntar, somrient:

—On érem?

—Què et sembla si fem una ullada a la seva vida privada? És probable que el problema sigui aquí.

—La infame «altra dona»? —va preguntar ella, fent la veu tremolosa.

—Sempre al capdamunt de la llista —va confirmar ell. Però abans de continuar amb la conversa, va dir, perquè creia que havia de dir-ho—: Però, primer de tot, crec que hauríem de considerar si realment volem abordar-ho, això.

—Ho dius perquè potser no val la pena l’esforç?

—No —va contestar a l’instant—. Em refereixo a fer-ho perquè m’ho ha demanat una amiga, no perquè sigui un cas criminal. O almenys no sembla que ho hagi de ser.

La Griffoni es va aixecar i es va acostar a un projecte de finestra: era tan petita i tan enlaire, que qualsevol que la veiés podria pensar que els paletes simplement havien fet un forat a la paret perquè els entrés una mica d’aire mentre acabaven de fer les obres a l’àtic de l’edifici original, i després van decidir que costava menys convertir-lo en finestra que no pas tapar una altra vegada el forat. Es va ficar les mans a les butxaques dels texans, va inclinar el cap enrere fins que gairebé va perdre l’equilibri, i va observar els núvols llunyans.

Els va contemplar durant una llarga estona, li va semblar a en Brunetti, tan concentrada que era talment com si els estigués escoltant, i després es va treure les mans de les butxaques i va tornar a seure. Va encreuar les cames i es va esperar uns instants abans de parlar, i quan ho va fer semblava que parlés amb ella mateixa.

—És una vella amiga. Suposem que fem servir els contactes i el poder de la policia per ajudar-la amb un problema personal, i no trobem res. —En Brunetti es va animar quan va veure que feia servir el plural—. Per a una persona que decideixi interpretar les nostres accions d’una determinada manera, haurem malbaratat, malgastat i abusat… —Aquí va fer una pausa amb un punt d’èmfasi, i en Brunetti va quedar impressionat pel moment melodramàtic que havia creat—… del temps i l’autoritat de la policia —va sentenciar, per acabar la frase.

Se’l va quedar mirant fixament, esperant la seva resposta.

—Estem parlant del tinent Scarpa, m’imagino…? —va preguntar en Brunetti en anglès.

Ella va alçar una mà i va contestar:

—I no només ell, tot i que segurament ell seria el primer candidat. —En Brunetti li va fer el somriure que es mereixia, i ella va continuar—: Si després de la seva breu conversa amb la signora, l’Scarpa s’assabentés que estem investigant la família d’un pròsper empresari que a més és el responsable d’una organització benèfica, suposo que una de les poques organitzacions sense ànim de lucre que queden a la ciutat, basant-nos en el testimoni del relat d’una amiga teva de la infantesa, i qui diu teva diu meva, o d’en Vianello, o d’en Pucetti, tindríem un munt de problemes.

Va frunzir els llavis, un gest que la majoria de dones feia amb un cert risc, però no pas ella.

—Fa molt de temps que coneixes la dinàmica d’aquí, Guido, o sigui que tens més capacitat que no pas jo de pensar una manera de dur a terme la investigació sense ficar-nos en problemes.

—Quan el tinent Scarpa apareix en una conversa, és gairebé impossible evitar la paraula «problemes» —va contestar en Brunetti.

¿Era l’afició de la Paola per les obres de teatre d’Oscar Wilde el que sempre l’impulsava a parlar de l’Scarpa com si fos un personatge secundari d’alguna d’aquestes obres en comptes de l’enemic gris de la Questura?

—En Vianello potser ens ajudaria —va suggerir.

—Segurament —va contestar la Griffoni.

Després de concloure que això significava que ella estava disposada a continuar endavant, en Brunetti va dir que baixava a parlar amb l’ispettore.

Un cop a baix, a la sala de la brigada, va veure en Vianello a la seva taula, a la vora de la paret del fons, amb un diari obert al davant i el cap a una bona distància de la pàgina; era la primera vegada que en Brunetti es fixava en aquest detall. Quan s’hi va acostar, en Brunetti va veure la distintiva capçalera taronja i blava d’Il Gazzettino.

Es va aturar al costat d’en Vianello, que va alçar el cap i va dir, assenyalant la portada:

—Suposo que ja has vist això, oi?

En Brunetti va mirar el diari i va veure l’article que ja havia llegit.

—Vols dir aquests nois? —va preguntar.

Efectivament, es tractava de la foto de quatre homes joves —nois, de fet— que li somreien des de la pàgina del diari, tal com ho havien fet des del capdamunt de les piles de diaris a cada edicola per on havia passat de camí cap a la feina. Els quatre joves, companys de la universitat, tornaven a Venècia a les tres de la matinada després d’una festa il·legal en una casa de Pàdua quan el conductor, a causa del que els diaris anomenaven un colpo di sonno —és a dir, un atac de son sobtat—, s’havia enclastat, a una velocitat estimada de cent seixanta quilòmetres per hora, contra un plàtan de la vora de la carretera.

L’observació del metge forense havia sigut precisa i, ignorant qualsevol menció de colpo o sonno, havia determinat que la causa de la mort havia sigut, en tots els casos, un traumatisme contundent, múltiple i fatal.

A Il Gazzettino no esmentaven, però quedava ben clar en l’informe policial que en Brunetti i en Vianello havien llegit, el detall que cap dels nois duia el cinturó de seguretat i que les anàlisis de sang havien revelat un elevadíssim nivell d’amfetamines a la sang del conductor i mostres de la mateixa droga, però en menys quantitat, a la sang dels altres tres joves.

—Per què el van deixar conduir? —va preguntar en Vianello amb una veu angoixada.

Imitant l’equanimitat de l’informe mèdic, en Brunetti va contestar:

—Perquè eren joves i estaven cansats i drogats, i probablement ell va insistir a conduir. —Generalment aquest era el cas.

—Així de senzill —va dir en Vianello, mentre plegava el diari i posava una carpeta plena de papers a sobre de la portada, eliminant les fotos però deixant el titular de la notícia ben visible—. En fi, és problema de Pàdua —va dir finalment, malgrat que tots dos sabien que tard o d’hora la policia de Venècia s’hi veuria involucrada.

Per acord mutu, van deixar de banda el tema de les drogues. Tots dos tenien fills adolescents que no estaven, que ells sabessin, gens interessats en les drogues, però no és això el que pensen tots els pares fins que canvien de pensament?

En Brunetti va agafar una cadira i va seure a l’altra banda de l’escriptori d’en Vianello. Abordant el tema pel qual havia baixat, va preguntar:

—En saps res d’un empresari que es diu Bruno del Balzo?

En Vianello va apartar la mirada i els llavis se li van moure lleument mentre repetia el nom molt baixet.

—N’he sentit a parlar, però ara no recordo on, ni per què —va contestar. L’ispettore va arrugar el front i va alçar la barbeta. Va mirar cap a l’altra banda de la sala, on hi havia un agent davant d’una pantalla d’ordinador i dos homes uniformats drets a la vora d’una finestra, conversant animadament—. Per què ho preguntes?

—Ahir vaig parlar amb la seva dona. La conec de fa molts anys —li va explicar en Brunetti—. He estat amb ells dos junts només una vegada, prenent un cafè. Al llarg dels anys he sentit esmentar el seu nom algun cop, però no per cap motiu que recordi. Ja m’entens. —I llavors finalment va anar al gra—. Es veu que el seu gendre fa coses estranyes.

—Guido —va dir en Vianello, amb un somriure—, si ens vinguessin a parlar de tothom que fa coses estranyes… —L’ispettore es va aturar, deixant que en Brunetti acabés la frase com volgués. Com que no va dir res, en Vianello va continuar—: Per què em preguntes pel seu sogre?

—No n’estic segur —va admetre en Brunetti.

—Qui és, el gendre?

—L’Enrico Fenzo. És un ragioniere. Té despatx propi. La dona està amoïnada per la seva filla. —En Brunetti va intentar trobar la manera d’aclarir la qüestió a en Vianello—. La dona que em va venir a veure, que és la sogra d’en Fenzo, havia sigut veïna meva —va dir, gairebé avergonyit per aquella explicació tan essencialment veneciana. O típica de qualsevol ciutat petita. La gent deixa fragments de records en altres persones al llarg de la vida: els amics de l’escola, el metge de la família, el capellà de la parròquia, la primera persona a qui van fer un petó, o amb qui es van casar. Tothom és testimoni de l’actitud dels altres i creixen veient el seu bon o mal comportament, si passen el temps en bona o mala companyia, si tenen èxit o si fracassen a l’escola, a la feina o en l’amor. Molt abans que els xips dels ordinadors poguessin recopilar les dades personals de qualsevol persona, ja ho feien els seus veïns. La diferència és que els veïns i els amics saben els motius del divorci, d’una carrera inacabada, del trasllat a un pis més petit, de la pèrdua de feina, mentre que els xips només proporcionen els registres escrits. Els xips llegeixen documents; els amics intenten llegir el cor—. Sona ridícul, oi? —va preguntar en Brunetti—. Potser l’he vist una dotzena de vegades al llarg dels anys, i mai no hem passat de saludar-nos i preguntar per la família. Però tan bon punt em va dir que esperava que la pogués ajudar, no vaig tenir cap altra opció, o almenys m’ho va semblar.

—Per què? —va preguntar en Vianello.

En Brunetti, que se sentia una mica ridícul, va contestar:

—Perquè la seva mare es va portar molt bé amb la meva.

La cara d’en Vianello es va il·luminar amb una expressió de comprensió i de seguida va dir:

—Suposo que no et calia cap raó millor.

Aquest era just l’estímul que en Brunetti necessitava.

—Li vaig dir que investigaria una mica —va dir, intentant semblar tan poc compromès amb en Vianello com ho havia intentat amb l’Elisabetta.

En Brunetti li va repetir el relat de l’Elisabetta: que el matrimoni de la seva filla Flora havia sigut feliç fins que el seu marit havia començat a portar algun assumpte fosc de la feina a casa. O potser, va afegir, no de la feina sinó d’alguna altra cosa, d’algun lloc, o d’algú.

En Brunetti no va dir res que pogués suggerir una opinió o una sospita, simplement va repetir amb una precisió gairebé taquigràfica el que l’Elisabetta li havia explicat sobre la col·laboració de l’Enrico en la creació de l’organització benèfica del seu sogre abans de deixar-ho per dedicar-se al seu propi negoci. Quan va arribar a la part en què l’Enrico va posar les mans sobre la Flora i va repetir el que havia dit, en Vianello el va interrompre per preguntar:

—De qui té por, aquest home?

—No en tinc ni idea —va respondre en Brunetti—. I pel que sembla, tampoc no ho sap la seva dona ni la sogra.

—Però creu que ell i la seva dona estaran en perill si parlen d’això?

—Es veu que sí —va contestar en Brunetti.

En Vianello va preguntar:

—Ell ho sap, que la seva dona n’ha parlat amb la mare? —I abans que en Brunetti pogués dir res, l’ispettore va continuar—: Encara pitjor, s’assabentarà que la mare d’ella ho ha explicat a la policia?

—No ho sé —va respondre.

En Vianello va descartar la resposta fent un gest amb la mà i va dir:

—L’hi has explicat a la Griffoni i m’ho has explicat a mi, o sigui que ara ja som tres que n’estem al cas, a més de la mare d’ella. —En Vianello va estirar el diari i va apartar la carpeta de sobre, donant-los de nou a tots dos l’oportunitat de tornar a veure les quatre cares somrients des d’on fos que la mort se’ls havia endut. L’ispettore va donar uns copets amb el dit just a sota de les fotos i va dir—: Quan tanta gent sap una cosa, només és qüestió de temps perquè ho vegem aquí publicat.

En Brunetti va haver d’admetre que el seu amic tenia raó, encara que només fos en teoria.

—Per això vull trobar una manera dissimulada d’indagar sobre ell —va dir.

En Vianello va apartar el diari a un costat i va dir:

—Torna’m a dir qui són i miraré a veure què trobo.

—L’home es diu Enrico Fenzo, i la seva dona és la Flora del Balzo. Ell és comptable i ella, veterinària. Els pares d’ella són l’Elisabetta Foscarini i en Bruno del Balzo; viuen al Campo San Giovanni e Paolo. —En Vianello es va apuntar els noms i l’adreça a la llibreta.

Si considerava la curiositat pel gendre de l’Elisabetta Foscarini com una infecció, en Brunetti veia ben clar que ja s’havia començat a escampar. Les preguntes de la policia sovint eren els primers gèrmens, i a partir d’aquí la infecció s’escampava exponencialment als interrogats, després als familiars i amics a qui ho explicaven, que després en parlaven amb la gent que coneixien. Tard o d’hora, s’encomanaria a una persona amb un alt risc de contraure la malaltia. Alguns eren abatuts, d’altres buscaven metges legals per trobar-ne una cura.

En Vianello va interrompre els pensaments d’en Brunetti per preguntar:

—Tens alguna idea de quin pot ser el problema?

—No.

En Vianello va quedar en silenci, assentint unes quantes vegades, com si tingués una conversa amb ell mateix, i finalment va preguntar:

—Això no és pas oficial, oi?

—És només un favor per a una amiga. No hauríem de dedicar-hi gaire temps —va respondre en Brunetti, que en aquell moment es va adonar de la facilitat amb què havia assumit que en Vianello voldria ajudar-lo—. M’agradaria saber què el preocupa o què l’espanta, després explicar-ho a la seva sogra i que ells mateixos s’ho resolguin.

—Sembla fàcil.

—Au, para, Lorenzo —va dir en Brunetti—. No tinc cap ganes de fer això, i abans que m’ho diguis, sí, ja sé que hi estic involucrant altres persones: tu i la Claudia.

—I probablement la signorina Elettra —va dir en Vianello, en to afable.

En Brunetti va posar el colze a la taula i va repenjar el front a la mà.

—Creus que ja està fora de control, oi?

En comptes de respondre, en Vianello va somriure i va fregar els peus a terra, com si es preparés per arrencar a córrer en una pista.

—És millor que no pas estar aquí assegut cavil·lant què es podria haver fet per evitar la mort d’aquests nanos —va dir, assenyalant el diari amb un cop de barbeta.

En Brunetti va somriure i va moure el cap.

—D’acord, Lorenzo. Farem això: jo intentaré trobar tot el que pugui sobre els clients d’en Fenzo, i tu (però no amb la signorina Elettra) intentes esbrinar coses d’ell.





Capítol 7


Sense saber què més dir, en Brunetti va fer un sorollet, aquella mena de brunzit que fa la gent gran quan vol mantenir la seva posició en una conversa però no sap com fer-ho.

En Vianello va esperar. En Brunetti va parar de fer el soroll i va preguntar:

—Et sembla bé?

En Vianello va agafar un llapis i va començar a dibuixar petits triangles al marge inferior d’Il Gazzettino. Cadascun era una mica més petit, i tots estaven connectats per la mateixa línia de base. Quan va arribar a la vora del paper, va deixar el llapis i, sense fer cap intent per dissimular la seva falta d’interès, va preguntar:

—Hi incloem aquesta organització benèfica que va ajudar a crear?

En Brunetti va assentir.

En Vianello es va reclinar a la cadira i va dir:

—Deu haver-hi informació a internet sobre com muntar una organització d’aquestes. I una oficina central on es registren les institucions benèfiques un cop aprovades per l’organisme corresponent. I els informes financers han d’estar arxivats en algun lloc, a nivell nacional o potser provincial. —Va tornar a agafar el llapis i va començar a omplir els espais buits dels triangles, vigilant molt de no sortir de la ratlla.

Amb els ulls clavats al paper, en Vianello va continuar:

—Ja saps com va quan intentes fer una cosa simple… —La mà es va quedar quieta mentre buscava les paraules correctes—. Prova d’instal·lar o cancel·lar una línia de telèfon fix, o que et connectin el gas en un apartament nou. —Dit això, en Vianello va tornar a la sanefa de triangles.

En Brunetti es va esperar, tot i que ja sabia on volia anar a parar.

—El que vull dir —va continuar en Vianello— és que deu ser molt difícil crear una organització sense ànim de lucre i a sobre fer-ho online, especialment si és una que opera en un altre país. —Va mirar en Brunetti i va moure el cap—. Pensa en la feinada i en el cost de tot això.

En Brunetti va estar a punt de fer un comentari però va decidir que no, conscient de la poca credibilitat informàtica que tenia.

En Vianello va somriure i va tornar als seus triangles.

—Abans que res, deixa’m fer una ullada per internet: la informació ha de ser en algun lloc. —I amb una veu més cordial va afegir—: Deixa-m’ho fer a mi, Guido. Serà més fàcil.

Indefens davant de l’amabilitat amb què en Vianello havia afirmat aquella veritat, en Brunetti simplement va assentir.

En Vianello va emplenar l’últim triangle, va deixar el llapis i es va aixecar. Es va inclinar cap a la taula, aguantant-se amb les mans planes sobre la superfície.

—No em puc imaginar com deuen patir els seus pares —va dir en Vianello, com si respongués a una pregunta—. No tenien ni vint anys, cap d’ells.

En Brunetti es va quedar sense paraules. Un dels agents de l’altra banda de la sala va donar un copet a l’espatlla del seu company i va fer una riallada: tots dos sorolls li van semblar excessivament forts a en Brunetti. Va donar la volta a la taula, es va aturar el temps just per posar una mà breument sobre el braç del seu amic i se’n va tornar cap al seu despatx.

Un cop a dins, va trucar a la garita de l’entrada.

—Sí, commissario? —va contestar en Pendolini.

—Està de servei avui, en Pucetti?

—Fa el torn del matí, dottore. Ha arribat a les vuit.

—Podries mirar de localitzar-lo i dir-li que em vingui a veure al despatx?

—Esclar —va respondre en Pendolini, i va penjar.

El costum va fer anar en Brunetti fins a la finestra, i la va deixar oberta mentre tornava cap a la taula i engegava l’ordinador. Estava a punt de seure quan uns quants papers de sobre l’escriptori van començar a voleiar i a escampar-se per terra.

En Brunetti es va afanyar a tancar la finestra, va tornar i es va ajupir per recollir l’escampall de papers.

—Signore? —va sentir des de la porta.

Va alçar la vista i va veure en Pucetti amb l’uniforme complet i la pistola al seu lloc, només li faltava la gorra.

—Entra, Pucetti, i seu —va contestar en Brunetti, mentre recollia els últims papers i els deixava a sobre la taula. Es va posar dret impulsant-se amb una mà, va anar cap al darrere de l’escriptori i va seure. Es va fixar que només llavors en Pucetti es va acostar a la cadira de confident i va seure.

Sense voler donar més voltes a una cosa que ja es penedia d’haver accedit a fer, en Brunetti va dir:

—T’he de demanar un favor, Pucetti.

—Sí, senyor? —va dir en Pucetti, amb una curiositat evident.

—És una cosa que no té res a veure amb cap dels casos que estem investigant ara mateix.

—D’acord, senyor. Em sembla bé qualsevol cosa que sigui diferent de la rutina de sempre.

—Bé, no estic segur de si serà gaire diferent —va dir en Brunetti—. Excepte que no hauràs de portar l’uniforme.

—Això vol dir que és una cosa personal, senyor? —En Pucetti no va poder dissimular l’entusiasme en el to de veu, malgrat que mantenia l’expressió calmada.

En Brunetti va somriure. No era pas la primera vegada que implicava en Pucetti en una cosa que no era… una investigació oficial. Segurament «personal» era la paraula adient per descriure-ho.

—Bé, està relacionat amb la Questura —va dir—. He tingut una conversa amb algú que té por que una persona que coneix pugui estar en perill, i li he dit que miraria d’esbrinar si hi ha algun motiu pel qual s’hagi d’amoïnar.

—Ja —va dir en Pucetti, en veu baixa—. I què vol que faci jo? —Sense saber com, una llibreta i un bolígraf li van aparèixer a les mans.

—M’interessen dues persones: l’Enrico Fenzo, comptable, i la Flora del Balzo, veterinària que treballa a Murano. Voldria que et fessis una idea de què pensen d’ells els seus veïns. M’interessa saber si algun dels dos s’ha comportat de manera estranya últimament. Si els han vist preocupats, atabalats, aquesta mena de coses.

—Res més específic que això, commissario? —Com que en Brunetti no va respondre, en Pucetti va afegir—: Potser m’aniria bé poder fer les preguntes correctes.

En Brunetti va somriure i va contestar:

—No estic segur que hi hagi preguntes correctes, Pucetti. —Davant del silenci de l’agent, va continuar—: Pensa-hi com si fos una excursió de pesca. No sé quin peix estàs buscant, per tant, no puc dir-te quin esquer has de fer servir.

En Pucetti se’l va quedar mirant, sorprès, i va somriure.

—Quan vol que comenci, commissario?

—Què et sembla aquesta tarda? Pots plegar una estona abans, si vols: digue-li a en Pendolini que t’he encarregat una missió especial i que t’ha de marcar la sortida a l’hora normal.

—Això no va contra les normes, senyor? —va preguntar en Pucetti, neguitós.

En Brunetti va tornar a somriure.

—Sí, va contra les normes de la Questura. Però en Pendolini és un home que es fa les seves pròpies normes.

Llavors va ser en Pucetti el que va somriure, i va obrir la boca per parlar, però la va tancar i es va redreçar a la cadira.

—Què volies dir? —va preguntar en Brunetti, afablement.

Va observar l’expressió d’en Pucetti mentre pensava què havia de respondre. Havia de dir la veritat i ser massa agosarat? O valia més no dir res i aparentar obediència nècia?

—Com la signorina Elettra? —va preguntar en Pucetti.

A en Brunetti se li va escapar un somriure abans de pensar que no ho havia d’haver fet.

—Creus que ella es fa les seves pròpies normes? —va preguntar.

—Sí, senyor —va respondre el jove agent a l’instant.

—I ho aproves?

—No soc pas jo qui ho ha d’aprovar o no, senyor —va ser la modesta resposta d’en Pucetti, abans d’afegir—: El fet que ens beneficiem dels seus tripijocs fa més difícil decidir-ho, almenys per a mi.

En Brunetti no es volia embrancar, o si més no, no volia fer-ho amb una persona molt més jove que ell, en una discussió sobre si els fins justificaven els mitjans. La seva opinió sobre això havia canviat en els últims anys, i havia començat a dubtar de la voluntat d’ampliar els límits d’allò permissible. Poques persones admeten mai els seus objectius egoistes; la majoria estan convençudes que actuen per motius nobles, per molt horrible que sigui el seu comportament o molt vil el seu objectiu.

—Bé —va dir en Brunetti. Va agafar un plec de papers, hi va fer una ullada i després va tornar a mirar l’agent, i va afegir—: No crec que hi hagi cap llei, ni tan sols cap norma, que prohibeixi a un agent de policia que no porta l’uniforme d’entrar en un bar i iniciar una conversa amb la clientela.

Sense deixar espai ni tan sols per a una coma després del que acabava de dir el seu superior, en Pucetti va acabar la frase:

—Ni d’entrar en un estanc per carregar la seva Carta Venezia i preguntar, en veneziano, si el seu amic Enrico Fenzo encara viu al barri.

—Exacte —va dir en Brunetti.

En Pucetti es va aixecar somrient, va desitjar un bon dia al commissario i se’n va anar, mentre en Brunetti es preguntava si alguna de les persones en qui confiava a la Questura encara era capaç d’obeir les normes.

Encara no havia passat una hora quan en Vianello va tornar, va trucar a la porta i va entrar sense esperar resposta. Portava uns quants fulls a la mà i l’entusiasme reflectit a la cara.

Sense molestar-se a dir res, en Brunetti va alçar la mà i va fer un gest a en Vianello perquè s’acostés a l’escriptori, on va deixar els papers i va seure de cara a en Brunetti.

—Digues —va dir en Brunetti, sense mirar els documents.

—He trobat les normes per crear una ONLUS —va dir en Vianello. Quan en Brunetti va començar a parlar, en Vianello va alçar una mà, ensenyant-li el palmell, com si fos un guàrdia de trànsit ordenant-li que s’aturés—. Em pensava que seria complicat, tal com són sempre les coses. Especialment tractant-se d’una organització que representa que dona diners i no obté cap benefici.

—Cosa que significa no pagar impostos —va dir en Brunetti.

En Vianello va ignorar el comentari i va dir:

—Organizzazione Non Lucrativa di Utilità Sociale. No havia sabut mai què significava aquest acrònim —va admetre—. Organització No Lucrativa i d’Utilitat Social. —Va brandar el cap, com si hagués sentit un comentari que no entenia—. Sona a una cosa dels anys seixanta. —Va fer una llarga mirada a en Brunetti i va preguntar—: Quan va ser l’última vegada que vas sentir algú parlant «d’utilitat social» com si realment hi cregués?

En Brunetti va somriure.

—Sovint ho sento dir als meus fills.

Això va deixar en Vianello callat, però només uns instants.

—Jo també, però ho has sentit dir mai a un adult? —va preguntar, eliminant aquella possibilitat de la conversa, i potser fins i tot del despatx.

En Brunetti li va tirar la teoria per terra dient:

—Sí. A uns quants.

Això va fer reflexionar en Vianello, i tot seguit, com si hagués decidit ignorar el comentari del commissario, va recuperar el tema en qüestió.

—És fàcil crear-ne una. Qualsevol ho pot fer en pocs min… —va començar, però després de sentir la primera síl·laba de «minuts», va canviar de paraula i va dir—: en un temps mínim.

—I això vol dir?

—Bé, en realitat no he fet tot el procés —va dir en Vianello, i el va mirar amb un somriure—. Però he llegit totes les instruccions, i després he trucat a un amic que treballa a l’Ufficio delle Entrate in Udine i li he preguntat si el que he llegit era veritat.

—I què t’ha dit?

—Que era del tot veritat. És a dir, que és superfàcil crear una organització d’aquestes, obtenir la condició d’exempció d’impostos i vinga, a salvar el món.

—O la teva petita part del món, més aviat?

En Vianello va assentir.

—Com tu vulguis —va dir.

Malgrat que al seu amic no li calia que el pressionessin, en Brunetti va preguntar:

—Què més has descobert?

Això va introduir a la conversa els papers que havia dut en Vianello. Es va treure les ulleres de la butxaca i se les va posar, evitant mirar en Brunetti mentre ho feia. Va fer una ullada a les dues primeres pàgines i les va passar al commissario, mentre deia:

—Aquests són els formularis necessaris per obrir una ONLUS. En el primer, d’una única pàgina, es demanen dades com l’edat i el lloc de residència de la persona que vol crear l’ONLUS. En el segon, també només d’una pàgina, es demana el nom i l’objectiu i la funció de l’ONLUS en qüestió, i també les dades de la persona que la vol crear.

En Brunetti va examinar els documents i va veure els formularis governamentals estàndard amb espais en blanc per posar-hi la informació.

—Les pàgines tres i quatre —va continuar en Vianello, passant dos fulls més per sobre la taula— són les instruccions per emplenar les dues primeres pàgines. —Aquestes, va comprovar en Brunetti quan van arribar lliscant fins a davant seu, al principi li van semblar escrites en codi informàtic, però de seguida es van tornar comprensibles quan es va posar les ulleres de prop. En Brunetti va fer una pausa, es va tornar a fixar en la primera pàgina de les instruccions i es va adonar que, si bé les frases individuals s’entenien bé, els paràgrafs en conjunt no. Efectivament, eren formularis del govern.

»I aquest és l’últim, de cinc pàgines més, el formulari que serveix per fer l’autodeclaració en comptes de recórrer a un notari perquè empleni els documents a nom teu. Sembla bastant fàcil: s’ha d’explicar què farà l’organització, qui en són els membres fundadors i com es recaptaran diners.

—I això és l’únic que s’ha de fer? —va preguntar en Brunetti, assenyalant els pocs papers que havia dut en Vianello.

—Es veu que sí —va contestar, mentre ordenava els documents—. M’he llegit tots aquests fulls, i em fa l’efecte que qualsevol que estigui tan sols una mica familiaritzat amb el llenguatge burocràtic pot entendre i emplenar fàcilment els formularis.

En Brunetti va dir:

—Em pensava que calia un advocat o un notari per crear una organització d’aquestes, o almenys tenir-ne un a la junta directiva. —Va moure el cap amb incredulitat—. Alguna cosa més?

—He trobat el nom de la seva —va dir en Vianello, amb un somriure.

—Com es diu?

—Belize nel Cuore.

En Brunetti es va tapar els ulls amb la mà dreta i es va quedar en silenci uns instants. Finalment, va apartar la mà i amb una veu tan moderada que fins i tot ell mateix es va sorprendre va dir:

—Suposo que es tracta d’això, de fer que la gent porti Belize dins del cor.

—Com? —va preguntar en Vianello, confós.

—Màrqueting —va contestar en Brunetti, fent servir una paraula avui dia tan omnilingüe com «taxi» o «pijama».

—Però és una organització benèfica —va dir en Vianello.

—Precisament per això encara és més necessari —va respondre en Brunetti.

En Vianello va quedar en silenci una llarga estona, i després va sorprendre en Brunetti dient:

—Refugi Quatre Potes, Refugi Musell Feliç, Refugi Millor Mascota.

—Què és això?

—M’ho acabo d’inventar. Noms per a refugis per a gossos. Si les entitats que rescaten gossos poden tenir noms com aquests, per què no poden tenir-los les entitats que salven persones? Donen a entendre la mateixa idea de felicitat i virtut. —Després de fer una breu pausa reflexiva, va afegir—: O potser només és una declaració de la veritat. Has de tenir sentiments forts cap a les persones per sentir-te motivat i intentar salvar-les.





Capítol 8


En Brunetti es va reclinar a la cadira i va encreuar les cames.

—Parla’m de Belize nel Cuore —va demanar, pronunciant el nom com si fos un concepte la mar de normal.

En Vianello va treure la seva llibreta i va començar a passar pàgines. En Brunetti va veure que s’acostava un dit a la boca, preparat per llepar-se’l, però va aturar abruptament la mà a mig camí i la va tornar a abaixar cap a l’extrem inferior per continuar passant pàgines una per una.

Quan va trobar el que buscava, va doblegar la llibreta i se la va col·locar bé sobre les cuixes.

—La seu legal és aquí, va ser constituïda fa tres anys per en Bruno del Balzo. Els altres membres de la junta directiva són Luigino Guidone i Matteo Fullin. —Va mirar en Brunetti i va preguntar—: Els coneixes?

—En Guidone no —va respondre en Brunetti immediatament—, però sí que conec en Fullin. —Va intentar recordar on o quan, però l’escena li quedava borrosa i no hi havia manera d’enfocar-la bé. Va arronsar les espatlles i va dir—: No me’n recordo de què, potser més tard em vindrà al cap.

Cap dels dos va parlar durant una bona estona, fins que en Brunetti, suposant que els papers de sobre la taula eren per a ell, els va agafar.

—Gràcies, Lorenzo. —Va examinar la primera pàgina amb una certa falta d’interès i va dir—: He demanat a en Pucetti que vagi al barri d’en Fenzo a fer un parell de preguntes per allà.

Somrient, en Vianello va dir:

—En sap molt, de fer aquestes coses. Té una cara i un posat que fan que hi confiïs de seguida. —Després, canviant a un to més dur, va afegir—: No diries mai que és un policia. —Amb el somriure d’en Brunetti, l’ispettore va continuar—: Què serà aquesta vegada, un vell amic de l’escola de l’època en què tots dos jugaven a futbol?

En Brunetti va eixamplar el somriure i va respondre:

—En Pucetti adoptarà una identitat que la persona amb qui parli és molt probable que se la cregui.

—Les velletes corren perill amb ell —va afegir en Vianello, en honor a l’habilitat d’en Pucetti per mentir.

—Les velletes o les seves pensions?

—Les seves pensions. Les aconseguiria en cinc minuts, i les enviaria a les escoles de Calàbria o a la gent d’Irpinia.

Aquest segon nom va sorprendre en Brunetti, com si un fantasma dels esdeveniments de quaranta anys abans hagués entrat a l’estança. Com pot ser que fem broma de coses com aquesta?, va pensar. ¿Estem tan corromputs que la desaparició de milers de milions dels diners d’ajuda destinats a les víctimes del terratrèmol ja no ens sembla un delicte, ni tan sols un escàndol, sinó una mena de metonímia grotesca per fer negocis com sempre?

En Brunetti va mirar el seu amic, convençut que estava pensant el mateix, amb els records capturats per aquells tristos esdeveniments. Es va remoure les idees per mirar de trobar una manera de treure’ls a tots dos d’aquella història sinistra.

En Vianello se li va avançar, i probablement amb la mateixa finalitat.

—Tenim alguna data límit per a aquest favor que estàs fent?

—Què vols dir? —va preguntar en Brunetti, i de seguida es va adonar que la seva resposta segurament havia semblat molt a la defensiva.

En Vianello no va dissimular la impaciència.

—Quant de temps hem de fer preguntes sobre aquestes persones abans de desistir i admetre que no trobem res i que li puguis dir a la teva amiga que tens altra feina a fer?

Bé, tenia raó, no? La ciutat tenia problemes més greus, però en Brunetti intentava utilitzar la policia per alleujar les incerteses d’una amiga.

—Què et sembla un parell de dies? —va proposar en Brunetti, en forma de pregunta.

En Vianello va trigar uns instants a decidir-se.

—Entesos. Però si passa alguna cosa inqüestionablement delictiva, desviem l’atenció cap allà de seguida.

—D’acord —va accedir en Brunetti, i va resoldre que ja era hora de tornar cap a casa a dinar.

L’àpat, un risotto amb radicchio de Treviso que feia dies que havia demanat, li va encantar i el va deixar satisfet. En acabat, la Paola va posar una gran safata de formatges a la taula, mentre explicava que s’havia endarrerit després de les classes del matí i que només havia tingut temps de comprar això tornant cap a casa. L’efecte persistent del risotto va fer que tots ho poguessin perdonar fàcilment, sobretot perquè un dels formatges era un tros de gorgonzola recobert d’una capa glacejada de mascarpone.

En Brunetti va deixar la Paola i en Raffi rentant els plats —aquella setmana els tocava a ells—, i se’n va anar a la sala d’estar per llegir una estoneta abans de tornar a treballar. L’Espresso d’aquella setmana incloïa un article sobre l’«aniversari» del terratrèmol, cosa que potser explicava per què en Vianello s’hi havia referit. En Brunetti es va fixar que la revista havia escrit la paraula entre cometes. La lectura va quedar interrompuda per l’arribada de la Chiara.

—Papà, et puc fer una pregunta?

—Mmm? —va fer ell, alçant la vista de les fotos, que continuaven causant horror fins i tot quatre dècades després.

—Quina creus que és la millor obra de teatre grega?

—Eh? —va preguntar, perquè es pensava que li demanaria un avançament de la paga setmanal—. La millor obra grega?

—Sí.

Hi va pensar una mica i finalment va contestar:

—Això és com si et demanessin quin és el teu plat preferit. Avui, triaria el risotto alla trevigiana, però si m’ho demanessis al mes de juny, segurament et diria una altra cosa.

Ella s’hi va atansar i es va deixar caure al seu costat. En Brunetti va col·locar la revista oberta de cap per avall a sobre la tauleta i va passar un braç per l’espatlla de la seva filla.

—Em pensava que em venies a pispar deu euros —va dir, i va afegir—: Probablement hauria sigut molt més fàcil.

—Que triar una obra de teatre?

—Que limitar-me només a una —va contestar. Va traslladar el braç al respatller del sofà i es va girar cap a ella—. Com és que ho preguntes? —va voler saber, tot i que segur que era per a la classe de grec.

—El professor ens ha demanat que cadascú digués la seva obra preferida, i llavors triarà una escena de la que hagi sortit més vegades esmentada, sigui la que sigui, i estudiarem bé aquella escena.

—En grec?

—Esclar —va contestar, i va preguntar—: Que no les llegies en grec quan estudiaves?

—Només una. Crec que el professor devia pensar que fer-nos-en llegir més d’una seria massa difícil per a nosaltres. —Al cap d’un moment, va somriure i va dir—: I tenia raó, són obres difícils. Alguna vegada he intentat llegir-les en grec, però no hi acabo de trobar mai la força.

Ella va somriure i li va posar una mà a la galta.

—Però ets prou llest per saber que la força hi és, oi?

En Brunetti va contestar, gairebé avergonyit de confessar-ho:

—Si les llegeixes atentament, fins i tot en italià, no podràs evitar sentir una mica de la força que tenen. El text la desprèn.

—Ho dius sentint-ho de debò, oi, papi? —Així era com li deia quan mantenien alguna conversa seriosa, i ell es va alegrar de sentir-ho.

—Sí.

—Així, quina és la teva obra preferida?

—Puc fer trampa i dir-te’n tres?

—Pel preu d’una? —va preguntar ella.

En Brunetti es va posar a riure, i estava segur que era la intenció de la Chiara.

—Mira, jo et diria l’Orestíada. —S’havia rellegit la trilogia de tragèdies feia tot just un any, i s’havia quedat parat per la modernitat de les seves preocupacions: el paper i els drets de les dones, la font i el propòsit de la justícia, la manera de castigar el crim.

—I quina escena creus que és la més important?

No pas perquè sospités que volia una resposta per traspassar-la al seu professor, sinó perquè creia que realment li interessava, en Brunetti va dir:

—N’hi ha moltes, stella mia. Per exemple el discurs d’obertura de Clitemnestra quan dona la benvinguda a casa a Agamèmnon; l’estira-i-arronsa amb ell, quan l’heroi mostra la seva vanitat i el seu ridícul orgull; o fins i tot quan ella es discuteix amb el cor, o quan parla amb Cassandra. Cada vegada que obre la boca, domina la situació. —Va fer una pausa, i llavors li va confessar a la seva filla—: Sempre he estat enamorat de Clitemnestra, i cada vegada que llegeixo aquesta obra, l’estimo una mica més.

—L’estimes? —va preguntar la Chiara.

Desprevingut per la rapidesa amb què li havia disparat aquella pregunta, va reflexionar uns instants i després va dir amb veu suau:

—Bé, potser no és amor, sinó admiració i respecte i simpatia. —Es va posar les mans darrere el cap, va entrellaçar els dits i va fer una ullada a l’estança i al sostre—. No, no és amor, no ben bé. D’alguna manera, és un excés tota ella: és massa gran, massa indòmita.

Una gavina va baixar volant i va aterrar a la barana de la terrassa, i per un moment en Brunetti va tenir por que no fos Clitemnestra que venia a escoltar el que havia de dir sobre ella.

—I suposo que en el fons em fa por —va confessar finalment en Brunetti.

—Per què? —va preguntar la Chiara, sorpresa.

—Perquè és molt més forta que jo.

Quan va tornar a la Questura, en Brunetti tenia una feina pendent que no podia esperar més: feia dos dies que esquivava un favor que li havia demanat un amic, un commissario de Mestre. Volia que en Brunetti llegís l’informe de detenció original presentat per dos dels seus agents, que després van ser acusats d’haver pegat al sospitós per intentar vendre drogues pels voltants d’un institut. Era una petició informal: el commissario Tamiello n’hi havia enviat una còpia per missatger, però no apareixia el seu nom al paquet. Era ben clar, doncs, que demanava l’opinió d’en Brunetti sobre l’informe, i si creia que s’havien de presentar càrrecs contra el traficant.

La primera cosa que hi va detectar en Brunetti va ser l’absència del segell oficial de la Questura, que sempre apareixia en els informes que es presentaven i on constaven el dia i l’hora, els agents responsables de la detenció, el delicte en qüestió i el nom de l’acusat. En absència de tota aquesta informació, en Brunetti només havia de llegir l’informe, que començava: «Com que semblava nord-africà, hem decidit comprovar si era allà per vendre drogues», i la cosa no millorava en les dues pàgines que ocupava. No es proporcionava cap altra raó per explicar per quin motiu els agents havien decidit acostar-s’hi, interrogar i escorcollar l’acusat, ni tampoc hi havia cap testimoni que verifiqués a quina distància es trobava el traficant de l’escola. El fet que es descobrís que duia més d’un centenar de càpsules que contenien amfetamines, LSD i metadona, a més de tretze vials de plàstic amb cocaïna i heroïna, quedava inutilitzat com a prova, es va adonar en Brunetti, a partir de la frase inicial.

Va plantar el front a sobre de l’escriptori i el va moure d’un costat a l’altre, talment com si fos un paper assecant i eixugués la tinta utilitzada per escriure l’informe. Llavors, en comptes d’expressar la seva opinió per escrit, en Brunetti va buscar entre els contactes del telèfon i va marcar el número de telefonino d’en Tamiello. L’home va contestar anunciant el seu nom.

—Ciao, Pietro —va dir en Brunetti, amb veu alegre—. He pensat de trucar-te per veure com estàs.

—Ah, ciao, Luciano —va contestar en Tamiello, cosa que li va fer preguntar a en Brunetti qui podria estar interessat en les trucades telefòniques d’en Tamiello, i per què—. Com va tot? —va preguntar el seu col·lega.

Tot seguit van fer un intercanvi de cortesies absurdes fins que en Tamiello va preguntar:

—Has mirat aquella pel·lícula de Netflix que et vaig dir?

Amb la veu tan desagradosa com va poder, en Brunetti va dir:

—Sí, i tant que l’he mirat, però no m’ha agradat gaire. —Després, com si fos un pensament que li acabés de venir al cap, en Brunetti va explicar—: Crec que és la primera escena el que ho espatlla tot, és molt grollera, la veritat. —Després d’una pausa breu, va afegir—: Trobo que espatlla tota la història.

—Mira —va dir en Tamiello, alçant la veu—, això mateix és el que vaig pensar jo. Tot i que algunes de les escenes del final em van semblar prou interessants.

—És inútil, Pietro. He vist altres pel·lícules com aquesta, i no s’aguanten per enlloc després d’una escena inicial com aquella. Sincerament, a mi em va espatllar tota la història. —Va deixar passar un moment per reflexionar, esperant una resposta del seu col·lega i intentant pensar una manera de continuar frasejant la seva opinió en el llenguatge de Cinecittà.

En veure que en Tamiello seguia en silenci, en Brunetti va dir:

—Jo diria que el guionista és pèssim. —Anava amb compte de fer servir el to de veu que deixava clar que s’estava cansant del tema—. La veritat és que no la recomanaria pas a cap amic meu.

—En fi, no podem pas tenir tots els mateixos gustos, oi? —va dir l’altre commissario, amb una mena de jovialitat tímida—. Però suposo que si et recomano alguna altra pel·lícula, te la miraràs, oi?

—Un suggeriment teu per a mi és com una ordre, Pietro —va dir en Brunetti fent una riallada, i tot seguit es va acomiadar i va penjar.

Quan va quedar en silenci, en Brunetti no va poder evitar pensar què coi estava passant a Mestre. La retirada de les restriccions i el toc de queda, i la tornada a una cosa més o menys semblant a la normalitat, tal com en Brunetti havia temut, havia obert la veda i les drogues tornaven a inundar la ciutat.

Sempre pendents dels canvis d’estat en el mercat, els traficants de drogues de seguida s’havien adonat de les avantatjoses conseqüències comercials després d’un any d’estrès continu. Quan el nombre d’infeccions va augmentar, també ho va fer la necessitat de trobar el consol induït per les drogues en el que semblava la Vall de l’Ombra de la Mort. Quan el nombre d’infeccions va disminuir, quina millor manera de celebrar el retorn a la vida normal que amb una mica d’això o molt d’allò? Fins i tot ara, amb les coses més calmades, a en Brunetti li feia l’efecte que l’estrès no havia desaparegut, ni tampoc el desig de buscar el confort dels narcòtics.

En Brunetti havia nascut abans que el consum de drogues s’hagués generalitzat per tot Itàlia, i per tant el seu gust pel plaer no les incloïa. Aquella immunització no era només resultat del seu any de naixement, sinó també de la relativa pobresa de la seva família. Va passar tota la joventut sense la possibilitat de poder comprar drogues, i havia arribat a l’edat adulta sense haver-hi tingut cap mena d’interès. Havia passat una bona part de la seva vida professional veient l’efecte que causaven en les persones, i ara vivia amb la por que el seu coneixement i aversió cap a les drogues no fos un escut suficient per protegir els fills.

Per distreure’s d’aquelles cavil·lacions, en Brunetti va decidir començar a treballar amb la part de feina que li tocava, tal com havia promès a en Vianello i va fer una ullada als clients d’en Fenzo. Malgrat que ell i l’Ottavio Pini feia més d’un any que no parlaven, conservava el seu número i el va marcar.

Quan en Pini va contestar, saludant i preguntant a en Brunetti com estava i què feia, ell va dir:

—Ciao, Ottavio, ja veus, aquí a la ciutat, protegint-te a tu i a tots els bons ciutadans.

En Pini es va posar a riure, probablement no li havien dit mai que era un bon ciutadà.

—M’alegro de sentir-te, Guido —va dir, i va semblar que ho deia de debò—. En què et puc ajudar?

—Ai coi, no et puc trucar només per saber com estàs? —En Brunetti es va esmerçar a semblar un adolescent ofès.

—Oi tant. I jo podria ser el president de la república. —En Pini va deixar passar uns instants i va afegir—: Però no ho soc.

En Brunetti va decidir no perdre el temps discutint amb en Pini, cosa que tots dos havien gaudit fent en el passat. Ara era més difícil fer bromes.

—D’acord, però no et vull pas fer perdre el temps amb…

—El restaurant fa dues setmanes que està tancat —el va interrompre en Pini—, o sigui que no pateixis, no tinc pressa.

—Ostres, no ho sabia, Ottavio. —Eren temps estranys, i molta gent encara no se sentia còmoda menjant en un restaurant entre desconeguts. Tot i així, havien passat els mesos i les coses havien millorat, i segur que hi havia prou turistes a la ciutat per mantenir la majoria dels restaurants oberts. No tenia sentit que un de tan bo com el de l’Ottavio estigués tancat.

En Pini era un vell amic, i en Brunetti hi tenia prou confiança per preguntar-l’hi.

—Què ha passat?

—El desastre de sempre —va contestar, però al cap d’un moment es va corregir—: Bé, és un desastre, però no és habitual.

—Què vols dir?

En Pini va deixar passar una bona estona abans de dir:

—Coneixes el restaurant, oi?

En Brunetti va fer un gruny.

—Tinc vint-i-una taules a dintre i cinc a fora a la vorera. Vaig trigar anys a aconseguir el permís per al plateatico, però el fet de tenir taules a l’aire lliure em suposa almenys un terç més del que guanyo cada dia durant l’estiu, i fins i tot ara, que la gent encara vol menjar a fora. —En Pini va callar un moment i després va dir, amb veu cansada—: Però no et vull atabalar amb això, Guido.

—No m’atabales pas. Va, explica-m’ho.

—Saps que hi ha un altre restaurant a l’altra banda del campo? —va preguntar en Pini.

—El del costat de la botiga de màscares? —va preguntar en Brunetti.

—Valga’m Déu, en aquesta ciutat tot és al costat d’una botiga de màscares —va replicar en Pini, amb un cert disgust.

En Brunetti va decidir no fer cap comentari.

—En fi, el propietari, que fa tot just un any que és allà, va demanar permís per posar un plateatico, i a causa de les dimensions del campo, li van denegar el permís per posar taules a fora. Per tant, un dia, quan jo encara tenia obert, el paio va trucar als vigili urbani, i quan els va tenir allà, es va treure una cinta mètrica d’aquelles plegables de la butxaca i va mesurar l’espai que jo ocupava amb el meu plateatico. —En Brunetti va notar que la veu d’en Pini era cada vegada més tensa i ràpida—. Les potes del darrere de les cadires de dues taules ocupaven deu centímetres de l’espai públic, i la meitat d’una taula era a l’espai públic. —En Pini va respirar profundament unes quantes vegades, i quan va recuperar el control de la veu va continuar—. Va fer venir un dels seus cambrers perquè li fes fotos mentre mesurava amb el metre, i va demanar els noms als vigili. —Abans que en Brunetti pogués dir res, va afegir—: Anaven amb uniforme, o sigui que igualment duien el nom a la jaqueta.

—I què va passar?

—Doncs que al cap d’una setmana vaig rebre una carta del Commune dient que s’havia presentat una denúncia contra mi per «abusar de l’espai públic», i que s’havia obert un expedient, i que fins que aquella denúncia no fos investigada i resolta, havia de tancar el restaurant.

—Suposo que ho dius de broma, no, Ottavio? —va preguntar en Brunetti.

—Tant de bo.

—I què pots fer, ara?

—Buscar-me un bon advocat —va replicar en Pini, amb brusquedat, però de seguida va afegir—: No, oblida-ho, això últim: el meu ja ha fet tot el que ha pogut, ha demanat favors, però no hi ha hagut sort. —En Pini va fer una pausa, i quan va tornar a parlar, ho va fer més calmat—. Es veu que hi va haver moltes queixes quan l’ajuntament va canviar la normativa i va permetre que la gent ampliés qualsevol plateatico en un cinquanta per cent. Resulta que molts veïns tenien la porta de casa bloquejada per taules i cadires. O sigui que ara, amb tan pocs turistes i sense una necessitat real de tenir espais exteriors, es dediquen a fer tot aquest teatre per demostrar que preocupats que estan pels drets dels residents… —Aquí en Pini es va aturar per fer una riallada—. I això significa que et multen per cinc centímetres i et fan tancar per deu. —De sobte, la ira li va desaparèixer de la veu i va dir—: Ningú no sap què passarà, o sigui que no es prenen decisions.

—I tu tens tancat.

—I jo tinc tancat —va contestar en Pini, amb una resignació inusual.

Abans que en Brunetti pogués parlar, en Pini va continuar:

—Però tot això passarà, Guido. Ningú no està malalt, es tracta de diners.

En Brunetti es va preguntar si mai havia sentit algú de la ciutat dient una cosa així; i el més estrany era que en Pini semblava que ho digués ben convençut.

—Què volies saber, Guido? —va preguntar, com si s’alegrés de parlar de qualsevol cosa que no fos el seu problema amb el restaurant.

—Es tracta del teu ragioniere.

—L’Enrico? —va preguntar en Pini, incapaç de dissimular la sorpresa. Llavors va dir—: Encara ets policia, Guido?

—Sí. Per què?

—Perquè és impossible que un policia em pugui preguntar per l’Enrico. Podria preguntar-me per un client, pel meu barber, per la meva dona, però no per l’Enrico.

—Tant confies en ell?

—Més que en els meus clients o en la meva dona. Potser no tant com en el meu barber.

—Quant de temps fa que en Fenzo treballa per a tu?

—Més aviat hauries de demanar quant de temps fa que treballo per a ell.

—Què vols dir?

—Doncs que només és per la gràcia de Déu que no soc a les mans de la Guardia di Finanza, torturat en un dels seus soterranis, encara que no tinguin soterranis, perquè els digui què en vaig fer dels diners que vaig robar al govern durant anys abans que l’Enrico comencés a treballar per a mi.

—Pintava malament?

—Fatal. Vaig contractar un cosí meu. —La veu d’en Pini es va tornar més greu—. La meva dona em va dir que no ho fes. Em va dir que no ho fes. Em va dir que no ho fes. Però ho vaig fer.

—I?

—I resulta que va enganyar l’estat, i em va enganyar a mi, i estic segur que enganya tots els seus clients.

—Com ho vas descobrir?

—Em va trucar un amic meu de la Guardia di Finanza, em va dir que tenien l’ull posat en el meu commercialista, i que seria convenient començar a pensar de canviar-lo. —Va fer una pausa i després va dir, amb un afecte sincer—: Ens van fer fora a tots dos de classe de catecisme quan teníem dotze anys.

Se suposava, va pensar en Brunetti, que es referia a l’home de la Guardia, no al seu commercialista. Abans que pogués preguntar-ho, en Pini va dir:

—El meu amic em va recomanar que truqués a l’Enrico, i és el que vaig fer.

—I?

—I segurament em va salvar el negoci. Em va ensenyar algunes de les coses que feia l’altre comptable; a vegades, quan hi penso, encara m’espanta.

—T’espanta?

—Soc responsable de tots els documents que els va enviar. —I va afegir, per si de cas en Brunetti no ho havia entès—: Legalment responsable.

En Brunetti va deixar passar una estona abans de repetir la pregunta.

—Quant de temps fa que treballa per a tu?

—Gairebé tres anys. —Aquesta vegada va ser en Pini el que va deixar passar uns instants abans de tornar a parlar—. Per què t’interessa, l’Enrico?

—El seu nom ha sorgit en relació amb una altra persona, i per això en volíem saber alguna cosa.

—Espero haver-te convençut —va dir en Pini.

—Fins i tot més que això, Ottavio. Gràcies, i bona sort amb el plateatico.

A en Pini no li va sortir res més que un sospir; en Brunetti es va acomiadar i va penjar.





Capítol 9


En Brunetti es va acostar a la finestra i va mirar, a través del canal, cap al jardí de la casa de l’altra banda. Havia fet una tardor inusualment seca, i les plantes enfiladisses que havien crescut al costat del canal per tota la paret de maons que envoltava la finca s’estenien amb desesperació buscant l’aigua. A en Brunetti el va sorprendre la semblança entre les plantes enfiladisses, exposades al sol gairebé tot el dia, cada dia, i El rai de la medusa. Les extremitats humanes a primer pla de la pintura, com les fulles aferrades a la paret, queien dèbilment cap a l’aigua, mentre que les figures del darrere s’estiraven cap a un punt que tant podria ser una barca, com un tros de terra ferma, o fins i tot una altra enèrgica onada disposada a contribuir a la seva destrucció.

Tanmateix, tenien molt més mal aspecte les plantes enfiladisses que no pas els homes del rai, malgrat que els relats de l’incident que van inspirar el quadre parlaven de deshidratació i de fam. Cada vegada que veia aquell quadre, en Brunetti hi buscava, en va, algun senyal d’aquella deshidratació o aquella fam, però en canvi només sabia veure-hi torsos, braços i cames ben musculats forcejant amb l’onatge. Però als artistes, segons el que ell havia deduït feia temps, igual que als polítics, els interessava l’aparença harmoniosa de la veritat, més que la veritat en si mateixa.

Mentre tots aquests pensaments li passaven pel cap, van topar amb un record llunyà del nom «Fullin». Va seure a la cadira i es va quedar mirant les portes de l’armadio on guardava botes, paraigües i abrics, esperant que el record fos més fàcil d’obrir que no pas la porta de l’armari. Sabia que feia uns quants anys que havia sentit aquell nom, potser en un sopar, potser en alguna reunió. Hi havia altres persones presents, homes i dones, i hi havia un montepulciano particularment robust.

El record del vi li va fer venir el sopar a la memòria, i això va fer tornar en Brunetti a l’escena, amb una dona asseguda a la seva esquerra, una dona amb una feina inusual. Què feia? Armes? Judo? Es va quedar mirant les portes de l’armari i va esperar, per dir-ho d’alguna manera, que aparegués la dona. Sabia que si tenia prou paciència i es concentrava en les portes…

Esgrima. Exacte. Era entrenadora d’esgrima en una universitat nord-americana, una de les bones, però ara no recordava quina. Havia vingut a Venècia —això li va fer recordar que el sopar havia sigut a casa dels seus sogres— per visitar la família i presentar els respectes al seu antic mestre, un home que ara vorejava els vuitanta i que encara ensenyava esgrima a prop de Sant’Alvise.

En Brunetti recordava el que la dona havia dit d’ell.

—Primer li donàvem la mà i dèiem: «Buon pomeriggio, Maestro», i després ens quedàvem allà drets esperant que ens digués què havíem de fer, amb quina parella havíem de practicar.

Recordava la manera com a la dona li va canviar el to de veu en parlar del seu mestre, la reverència que infonia a cada paraula.

—No podíem parlar. Si ho fèiem, ens llançava una mirada, i el noi, o la noia, en qüestió mai més tornava a parlar quan no tocava. De fet, recordo un parell de nois que es van posar a plorar quan el mestre els va fer una de les seves mirades. —Llavors, la dona va agafar la copa i la va mantenir enlaire una bona estona—. Era meravellós, el que sabia fer, el que ens va ensenyar. No alçava mai la veu, i amb prou feines somreia. Era… —Va beure un glop de vi, va deixar la copa i va mirar en Brunetti—. Era ferotge.

Somrient, en Brunetti li va preguntar:

—I vostè, ho és?

Ella va fer una riallada abans de respondre.

—Sí. Els meus alumnes em tenen pànic.

Parlava amb una veu tan agradable i cordial que a en Brunetti li costava creure-se-la.

—Soc ferotge amb ells, cregui’m. A la meva classe ningú no parla, i ningú no critica mai cap altre alumne, ni tan sols d’alguna altra escola. Respecte, respecte, respecte. Si no tenen això ben clar, no els vull a la meva classe.

De sobte, un home gran i d’espatlles amples que seia a l’altra banda de la taula que no havia dit gairebé res en tot el sopar i que no mostrava gaire interès per la gent del seu voltant, excepte per una dona baixeta que evidentment era la seva esposa, es va aixecar. En Brunetti va quedar parat de l’estona que hi va estar, però no pas perquè estigués malalt ni res d’això, sinó pel gran embalum que havia de moure. Feia uns dos metres d’alçada, va calcular en Brunetti, i cridava l’atenció. De pell bronzejada, un front ample i els cabells abundants i completament blancs, semblava fins i tot més alt del que era. Va allargar la mà i va agafar la forquilla i el ganivet amb un gest despreocupat, com si tingués el costum de fer-ho, i se’ls va ficar a la butxaca de la jaqueta. Tot seguit, en veu baixa però audible enmig del silenci que s’havia fet entre els comensals que havien vist el que feia, es va adreçar a la dona que tenia a l’esquerra.

—Me’n vull anar a casa, Antonia.

La dona, canosa i demacrada, es va posar dreta: no arribava ni de bon tros a l’espatlla del marit. El va agafar de bracet.

—Per descomptat, Matteo. És molt tard i no ens convé allargar-ho massa, oi?

L’home va brandar el cap i ho va continuar fent fins que ella va alçar el braç i li va posar una mà a la galta.

—Anem a buscar els abrics, d’acord?

Abans que l’home pogués contestar, ella es va apartar de la taula i, amb la mà ara repenjada al seu avantbraç, el va conduir cap a la porta. La comtessa Falier, la sogra d’en Brunetti, ja era al llindar, esperant-los amb un somriure radiant i cordial. El comte parlava amb un servent que tenia el cap acotat per poder sentir les ordres que li donava.

Quan el servent va assentir i es va retirar, el comte es va acostar als altres tres i va agafar la mà de l’home alt entre les seves, mentre deia:

—La meva barca us està esperant, Matteo, per dur-vos fins a casa. —Amb un lleu somriure, va afegir—: La deixo al teu comandament exclusiu. —I va alçar la mà fent una breu salutació militar, gairebé com la que faria un oficial a un superior seu.

—Deixeu-me acompanyar-vos fins a fora. —Abans que el matrimoni pogués replicar, la comtessa es va girar cap a la dona i va dir—: Anem, Antonia, a veure si trobem els vostres abrics. Em sembla que el temps ha canviat, i fareu bé de posar-vos-els.

Oh, que anglesa que havia sonat. Passés el que passés, i per molt tensa que pogués semblar una situació, no hi havia res com el tema del temps per suavitzar les coses. Tot comentant la baixada sobtada de les temperatures, la comtessa va fer sortir la petita comitiva del saló, i la conversa va durar un minut o dos més, amb alguna interrupció.

Més tard, quan ja marxaven, i en Brunetti i la Paola eren a la porta d’entrada amb els comtes, en Brunetti va comentar:

—Heu sigut molt amables amb el vostre amic.

Els pares de la Paola van intercanviar una mirada i la comtessa va dir:

—Ah, en Matteo Fullin. La seva dona, l’Antonia, va ser una de les primeres persones que vaig conèixer quan vaig venir a viure a Venècia, i va ser molt amable amb mi. Sempre ens hem avingut força.

Per un moment, en Brunetti va pensar que això era tot el que volia dir, però després va continuar:

—L’Orazio i jo intentem convidar-los amb gent que els coneix des de fa temps, per assegurar-nos que ningú no dirà res que pugui molestar en Matteo. —Després, somrient, va afegir—: Demà l’Antonia farà venir algú a tornar-nos els coberts. —Va prémer els llavis i es va posar seriosa—. No és pas la primera vegada.

La Paola va tocar el braç a la seva mare i va dir:

—Recordo que m’ho vas comentar quan el van diagnosticar, però no tenia ni idea que se li hagués agreujat tant. Fa pocs mesos els vaig veure pel carrer, i semblava…

La veu se li va apagar, i en Brunetti es va fixar que reproduïa mentalment l’escena de la trobada.

—Ell no va parlar gens —va dir, clarament sorpresa de no haver-ho trobat estrany en aquell moment—. Només va parlar l’Antonia. —La Paola va fer una pausa acompanyada d’un gest d’impotència amb la mà dreta—. No en tenia ni idea —va repetir, i després, gairebé ressentida—: L’Antonia no me’n va dir res, de tot això.

La comtessa va començar a parlar, es va aturar, però s’hi va repensar i va continuar:

—És que no hi ha res a dir, reina.

Es va posar de puntetes per fer un petó a la seva filla i va esperar que en Brunetti s’inclinés per fer-li un petó de comiat. En aquell moment, a en Brunetti el va sorprendre que la Paola no en comentés res quan tornaven caminant cap a casa. També recordava que la comtessa havia tingut raó: feia molt més fred que dies enrere, i havien fet bé de posar-se l’abric.

Les portes de l’armari del despatx continuaven tancades, però el record del comportament d’en Fullin havia obert alguna possibilitat a la ment d’en Brunetti. Sabia que certes formes de demència es descrivien com a «galopants», mentre que d’altres eren més suaus en la devastació de la memòria, la dignitat i la raó. Diferien en termes de velocitat, però totes dues variants apuntaven cap al mateix buit inexorable.

A en Fullin no feia pas gaire que li havien diagnosticat la malaltia, però per la pròpia experiència que tenia amb la seva mare, en Brunetti sabia que el diagnòstic arriba molt més tard que els símptomes. «Oh, no me’n recordo de res». «Qui era aquella dona que ens hem trobat al supermercat?». «No trobo les sabates». «Ai, m’he descuidat l’aixeta oberta?».

En el cas de la mare, els símptomes ja s’havien anat introduint a les seves vides durant anys abans que ell o el seu germà Sergio s’ho prenguessin seriosament. Ignorància voluntària, estupidesa protectora, ceguesa per amor. Però llavors, el van enviar a Livorno durant un parell de setmanes, i quan va tornar a Venècia va ser quan es va adonar de la brutícia de la cuina, de les taques de menjar a la roba i de les respostes seques a les seves preguntes.

Es va espolsar tots aquests pensaments i va començar a marcar el número de la signorina Elettra, però va dubtar quan es va adonar que seria més adequat anar-hi per poder parlar amb ella directament. Mentre baixava les escales, va rumiar en les vies que els podrien conduir a esbrinar informació mèdica sobre en Matteo Fullin, però, més enllà de l’historial mèdic de l’Ospedale Civile —si és que era pacient d’allà—, no se li acudia res.

La signorina Elettra era a la seva taula, observant-ne atentament la superfície. A primer cop d’ull, la taula semblava completament buida excepte per l’ordinador, col·locat en un racó. La porta estava ajustada i, per no espantar-la, en Brunetti hi va trucar.

Ella va alçar el cap, va somriure i va tornar a observar atentament la superfície de la taula. En Brunetti s’hi va atansar, ara encuriosit, i quan gairebé ja era allà al davant va veure un petit objecte negre, més o menys de la mida de la meitat d’un paquet de xiclets, però més gruixut, posat sobre la fusta fosca.

Abans que pogués dir res, ella va alçar la mà dreta, i tot seguit se la va acostar a la cara i es va posar el dit índex davant dels llavis. Ell es va aturar i va obrir les dues mans en un gest de visible interrogant.

La signorina Elettra va assenyalar l’objecte, i després va donar uns quants copets a l’espai de sota la taula. En veure que tenia tota l’atenció d’en Brunetti, va tornar a assenyalar l’objecte negre, després la seva boca, que es movia amb una exagerada demostració de pronunciació, i altra vegada va assenyalar l’objecte.

En Brunetti va alçar les mans enlaire en un gest interrogatiu per veure què tenia pensat fer amb aquell micròfon.

Ella va agafar l’objecte i el va aguantar entre dos dits. Tot seguit, va empènyer la cadira de rodetes enrere, i amb molta cura es va ajupir a sota la taula. En Brunetti es va quedar immòbil per no fer gens de soroll.

Al cap de pocs segons, la signorina Elettra va tornar a aparèixer, somrient, i va dir:

—Oh, commissario Brunetti, no l’he sentit entrar. Estava provant de moure l’ordinador una mica cap a l’esquerra. No em podria pas ajudar?

—Oi tant, signorina —va contestar en Brunetti, amb aquella amabilitat evidentment artificial de les veus en off de les pel·lícules estrangeres, cada emoció augmentada almenys en un trenta per cent perquè soni autèntica.

En Brunetti va agafar l’ordinador i el va començar a desplaçar mentre ella li indicava:

—Una mica cap a l’esquerra. —I després—: Ara una mica cap a la dreta, si no li sap greu. —I finalment—: Ara està perfecte. Moltes gràcies.

En un to de veu carregat d’interès i cortesia, va preguntar:

—Que el puc ajudar en res, commissario?

—Sí —va contestar, mentre pensava alguna cosa per dir-li. Quan va veure que la porta d’en Patta era oberta, un senyal segur que el vice-questore no hi era, va preguntar—: Que podria parlar un moment amb el vice-questore?

—Ai, em sap greu, però ha trucat abans per dir que no vindria fins a última hora de la tarda. Es veu que tenia una reunió amb el prefetto. —Va deixar passar uns instants, tal com seria normal en una conversa com la que estaven imitant, i després va preguntar—: Vol que li digui que necessita parlar amb ell?

—No cal, gràcies —va contestar en Brunetti. Va ficar la mà a la paperera de la signorina Elettra i en va treure un sobre—. Em va comentar que el seu sastre havia tancat la botiga i volia saber el nom i el número del sastre del meu sogre.

Va fer cruixir el tros de paper, el va posar pla sobre la taula i hi va escriure: «Em pot ajudar?».

Llegint el missatge a l’inrevés, ella va somriure però no va dir res.

En Brunetti va tornar a allisar el paper i hi va escriure: «Matteo Fullin, informació mèdica, Alzheimer?». I després hi va afegir: «Tema personal».

Va fer lliscar el paper cap a ella, i tot seguit, parlant ben clar per a l’oient invisible de les seves converses, va dir:

—Ja està, el nom i el número. Si vol, pot dir que hi va de part del meu sogre, com a referència.

Després de llegir el missatge, l’Elettra va dir, amb modèstia:

—Gràcies, commissario. Ara me’n cuidaré.

—Ai, un moment —va dir en Brunetti, i va tornar a agafar el paper—. Deixi’m afegir-hi el número de telefonino, per si de cas. —Inclinat a sobre el tros de paper, hi va escriure: «Informació addicional, també».

La signorina Elettra va posar un dit de manicura perfecta sobre el paper, el va fer lliscar per sobre la taula i va llegir l’afegitó.

—Ah, sí —va dir ella—, sovint això és el més important i el més difícil de trobar, si no coneixes la persona i els seus amics. —Llavors, adoptant un to més enèrgic, va dir—: Ara mateix deixo el missatge a la taula del vice-questore, signore. —Es va aixecar i va fer un bon terrabastall enretirant la cadira.

Deixant el paper al mateix lloc on era a sobre la taula, es va dirigir cap al despatx d’en Patta, i en Brunetti va tornar cap al seu. La primera cosa que va fer quan hi va arribar va ser enretirar la cadira i ajupir-se a sota la taula. Va ficar el cap a l’espai que quedava entremig de les dues columnes de calaixos laterals i va examinar totes les plaques de fusta. Encara no prou satisfet, es va asseure a la cadira i va treure tots els calaixos; en buidava el contingut a sobre la taula i els anava apilant a terra. Va examinar els calaixos per dins i per fora, i després va passar les mans per les guies de fusta que els subjectaven a lloc.

No hi havia res, sens dubte, que s’assemblés al micròfon que havia vist a la taula de la signorina Elettra. Va tornar a col·locar bé els calaixos, va encreuar les cames i es va reclinar al respatller de la cadira. Les vistes des de la finestra incloïen una franja de cel, i es va quedar mirant aquell punt, buscant una explicació.

En Patta no dubtaria ni un instant, d’això en Brunetti n’estava convençut, a instal·lar un dispositiu de vigilància al seu despatx, però el vice-questore no s’atreviria mai a fer-ho amb la signorina Elettra. El superior d’en Brunetti havia passat els seus anys a Venècia fent dues coses: lamentar la seva absència de Palerm, «la ciutat més preciosa del món», i afalagar, encisar i enganyar els seus superiors fent-los creure que era un policia astut i un líder inspirador per als homes i les dones que treballaven per a ell.

De fet, en Patta ni inspirava ni liderava, però havia tingut la sort de trobar una bona secretària poc després d’assumir el càrrec de vice-questore i el seny d’haver-li reconegut les capacitats. Seria una exageració afirmar que la signorina Elettra dirigia les coses; i també seria un insult per a ella, perquè suggeriria que d’alguna manera havia fet evident el seu poder. I no era aquest el cas, tal com el comportament d’un suricata alfa és obvi quan s’ha de foragitar una cobra.

Així doncs, amb en Patta exclòs entre les persones candidates d’haver instal·lat el dispositiu, en Brunetti el va traspassar de la categoria de perpetrador a la de víctima, i va reconsiderar les possibilitats. Era molt més fàcil l’accés al despatx de la signorina Elettra que no pas al d’en Patta, i qualsevol que volgués saber què estava fent en Patta en qualitat de professional col·locaria el dispositiu a la seva secretària.

Excepte, evidentment, que ella fos l’objectiu, fet que suggeriria que la persona que havia col·locat el dispositiu sota la seva taula tenia curiositat per saber l’abast de la seva influència en el comportament i les decisions oficials d’en Patta. O, més interessant encara, que la persona tenia curiositat per saber fins a quin punt s’utilitzaven les seves habilitats per buscar informació a la qual no tenia accés legal.

En Brunetti va encreuar i va desencreuar les cames i va tornar a fixar la vista al tros de cel visible des de la finestra. El fet de descobrir els mètodes de la signorina Elettra significaria descobrir que estava cometent i recometent accions delictives. Però no hi havia perill en aquest sentit, perquè el descobriment dels seus mètodes il·legals s’havia de fer mitjançant mètodes il·legals. Per tant, si la signorina Elettra era realment l’objectiu, la persona que l’espiava estava interessada en els seus descobriments per algun motiu diferent que el d’impedir que els aconseguís.

De cop i volta, a en Brunetti li van venir ganes de prendre un cafè, però se les va reprimir i es va proposar quedar-se allà assegut fins que obtingués una explicació plausible.

Per quin altre motiu aquesta persona podria voler saber amb qui parlava l’Elettra i sobre què? Punxar un telèfon no costa gens: qui fos que havia aconseguit instal·lar el dispositiu podria haver punxat el telèfon d’en Patta també. Però la majoria de les cerques il·legals que feia la signorina Elettra eren en resposta a converses que ella mantenia al seu despatx, converses que mantenia amb en Brunetti.

En cap moment d’aquestes reflexions en Brunetti va considerar la possibilitat que li haguessin hackejat l’ordinador. Els hackers podien entrar al Pentàgon i espiar tots els seus arxius. Es podien introduir en els registres financers de la Unió Europea i del Banc Mundial o, pel que sabia en Brunetti, en els arxius del Vaticà sobre el comportament criminal dels seus prelats.

Però no pas a l’ordinador que hi havia a la taula de la signorina Elettra.

—Potser van darrere meu —va dir en Brunetti en veu alta, satisfet amb si mateix per haver conclòs l’anàlisi. Tot seguit, es va aixecar i va baixar al bar de la cantonada a fer un cafè.





Capítol 10


En Brunetti no estava gaire amoïnat pel descobriment del dispositiu instal·lat al despatx de la signorina Elettra. Era conscient que l’impuls de la sospita estava profundament arrelat en els italians. No hi havia una paraula per a això? Dietrologia: l’estudi del que s’amaga realment darrere de qualsevol esdeveniment. S’inclinava per considerar aquell micròfon com una altra manifestació d’aquest desig de descobrir la Veritat Real.

Una notícia, l’explicació oficial de qualsevol esdeveniment, només calia que fos retransmesa o publicada perquè oients i lectors comencessin a especular sobre què havia passat i què significava realment. Per què havia sigut tan difícil/fàcil detenir l’assassí? Per què s’havia/no s’havia fet l’autòpsia a la víctima? Per què s’havien trobat tants/tan pocs diners al seu compte bancari? Per què no s’havia trobat mai el seu maletí/cos? El cosí/germà no havia sigut ministre d’Educació?

En Brunetti sospitava que la seva incapacitat per confiar era la conseqüència ineludible de segles d’una fe religiosa ferma, indiscutida i inqüestionada, com la que havia prevalgut a Itàlia fins ben entrat el segle passat. Fins que va deixar de ser-ho.

Les persones que creien en Déu i en el Papa i en la Immaculada Concepció —malgrat que en Brunetti no havia conegut mai ningú que sabés què era— es van adonar que ja no creien en tot això, però no tenien res més en què creure. Déu va resultar molt difícil de substituir. Hi havia la riquesa generada pel boom econòmic, però els fets posteriors van demostrar que la riquesa no era eterna; hi havia els nous partits polítics, però tothom sabia que eren reciclats més que no pas nous; hi havia el wellness/pilates/ioga/un reguitzell de nous cultes, però semblava que proporcionaven poc a canvi del temps i els diners que una persona hi invertia. En canvi, Déu havia omplert molt d’espai amb molt poc esforç.

Va intentar pensar qui podria tenir prou curiositat per les converses de la signorina Elettra per arriscar-se a col·locar-li aquell dispositiu sota la taula: fos qui fos, havia d’haver entrat i sortit del seu despatx almenys dues vegades. La majoria de comunicacions es feien per telèfon i, si hi havia documents per llegir, per correu electrònic. Poques persones tenien el costum d’anar a veure la signorina Elettra al seu despatx. Buscant un paral·lel històric, en Brunetti va pensar que, en temps remots, poques persones s’havien aturat per xerrar amb la Sibil·la.

En Brunetti, que depenia dels talents de la signorina Elettra, sempre havia parlat directament amb ella sobre les coses que li demanava que fes i que eren —va lluitar contra la seva reticència a utilitzar el terme correcte, però, conscient que estava parlant amb ell mateix, va decidir llançar-s’hi— il·legals. Amb el pas dels anys, les seves habilitats havien augmentat en sofisticació i extensió; el seu cercle de contactes i col·legues s’havia ampliat, i ara incloïa persones que treballaven en diversos despatxos, biblioteques, ministeris estatals i arxius. En Brunetti no havia sabut mai el nom real de cap d’elles, si bé havia pogut constatar i valorar el que eren capaces de fer i n’hi havia unes quantes que apreciava particularment.

En primer lloc hi havia un antic Monsignore —en honor al rang que una vegada havia ostentat—, expulsat i desterrat del Vaticà feia uns quants anys, sense cap explicació ni permís per tornar al seu despatx. La signorina Elettra, que normalment era discreta amb les seves fonts, va explicar a en Brunetti que aquesta prohibició no havia desconcertat gens l’antic Monsignore, que duia sobre el pit un crucifix de fusta fet especialment per a ell per un artesà del Trastevere, amb una memòria USB sempre amagada al braç esquerre de la creu, que tenia com a mecanisme d’obertura el clau que travessava la mà dreta de Jesús crucificat.

En Brunetti va posar en ordre els pensaments i, cada vegada més insegur de l’encert de fer un favor a una persona que no era amiga ni ho havia sigut mai, va decidir que parlaria amb un testimoni més sobre en Fenzo i, si no sorgia res interessant, trucaria a l’Elisabetta —o l’aniria a veure— i li diria que no havia trobat res que pogués confirmar les seves sospites sobre el gendre.

Va pensar en les persones que li havien esmentat, va agafar un full de paper i va començar a apuntar-ne els noms en punts aleatoris de la pàgina. L’Elisabetta a l’extrem superior dret, el seu marit a l’extrem inferior esquerre. La filla, el gendre. En Pini, els dos membres de la junta directiva, en Fullin i en Guidone. L’òptica de Barbaria delle Tole que havia acabat sent un punt mort: ara la botiga venia mascaretes. Va examinar els noms del full, intentant esbrinar com podria traçar una línia que en connectés dos de manera interessant.

Les úniques línies rectes que se li acudien a en Brunetti eren les que anaven d’en Bruno del Balzo cap a en Fullin i en Guidone. No va trobar cap telèfon fix d’en Luigino Guidone, i tampoc apareixia a la llista de números de telefonino que tenia la policia.

Comprovant els arxius nacionals, en Brunetti va descobrir que en Guidone no havia estat mai detingut, ni era propietari ni havia firmat mai cap contracte de lloguer d’una casa. No havia anat a cap universitat ni havia fet el servei militar.

En Brunetti va treure el telefonino i va marcar el número de la seva sogra. La comtessa va respondre amb un:

—Que amable que ets, Guido, de trucar-me. En què et puc ajudar?

Dissimulant la sorpresa en el to de veu, en Brunetti va dir:

—No assumint que et truco només per demanar-te un favor.

—Així, potser tu i la Paola heu decidit divorciar-vos i em truques perquè sigui la primera de saber-ho?

En Brunetti va fer una riallada i va contestar:

—M’has enxampat.

—Digues —va dir ella.

—Voldria que em presentessis una amiga teva.

El comentari va anar seguit d’una llarga pausa.

—Puc passar un moment quan plegui de treballar i t’ho explico? —va preguntar ell—. És una mica complicat.

—Per descomptat —va respondre la comtessa, i va afegir—: Et vols quedar a sopar?

—Gràcies, Donatella, però avui ja estem convidats, i la teva filla potser sí que em demanaria el divorci si li truqués amb tan poca antelació per dir-li que accepto una altra invitació.

Aquesta vegada va ser la comtessa la que va riure, i llavors va preguntar:

—Et va bé a dos quarts de cinc? Tinc un altre compromís aquesta tarda.

—Perfecte. Fins després —va contestar en Brunetti, i va penjar.

Hi va arribar puntual. La comtessa, vestida amb un jersei gruixut de color gris, pantalons negres i un senzill collaret de perles, l’esperava al llindar de l’habitació que tothom coneixia com la «Sala dei Giochi», malgrat que feia més d’un segle que no la utilitzava ningú per jugar-hi. Segons deien, el rebesavi del comte era addicte al joc, com tots els nobles de la ciutat, tal com deia la llegenda. Joies, bosses d’or, i fins i tot palazzi es guanyaven o perdien amb una carta o una tirada de daus. Totes les famílies nobles tenen la seva pròpia història per explicar la desaparició de les seves riqueses: la imprevisió i l’estupidesa no en formen mai part.

La família Falier, en canvi, presumia del triomf del seu avantpassat en una partida de Trappola, que es va jugar, segons el que havien dit sempre, en aquella mateixa sala. Fins al final del joc, la Sala dei Giochi, juntament amb la resta de l’edifici, havia sigut de l’últim hereu de l’actualment extingida família Pisani. Amb la puntuació final de la partida, la finca havia passat a mans del cap de la família Falier, propietària de grans extensions de terreny al nord de la ciutat i d’un palazzo bastant més petit que no donava al Gran Canal.

Tres mesos després, Giambattista Falier va traslladar la seva família a aquell palazzo més gran i que era al Gran Canal, després de convèncer el comte Pisani perquè acceptés l’edifici més petit com a consolació per haver perdut la casa de la seva família. Aquest oferiment havia entrat a la mitologia parlada de la ciutat, i sovint s’esmentava com a exemple de la generositat de les famílies amb noms inscrits en el Llibre d’Or, i també de l’elegància amb què a vegades es consolaven de la mala sort.

La comtessa era a la petita cambra que feia servir per llegir i per rebre les amistats. S’havia tallat els cabells d’ençà de l’última vegada que en Brunetti l’havia vist: ara els duia curts com un noi i eren d’una blancor sorprenent. El va rebre a la porta i el va acompanyar cap a dins, com si tingués por que en Brunetti no sabés el camí. Ell va ocupar automàticament la butaca on solia seure sempre que hi anava de visita, i es va alegrar de veure una safata amb una cafetera de plata i dues tasses i platets.

Ella va seure al seu lloc habitual, amb l’esquena ben recta, tot i que hi havia dos coixins col·locats al respatller de la butaca. Quan en Brunetti va estar ben instal·lat, ella va servir un cafè per a cada un i li va allargar el sucre.

Ell es va prendre el cafè molt ràpid i va tornar la tassa al seu lloc quan ella tot just havia fet un xarrup del seu. Quan la comtessa va deixar la tassa, va dir:

—A qui t’agradaria conèixer?

En Brunetti no s’havia plantejat ni per un moment no dir-li la veritat. A la feina, es passava el dia dient mitges veritats, dissimulant i despistant la gent, i com una mena de profilaxi s’havia promès a si mateix anys enrere que mai no mentiria a ningú de la família.

—La teva amiga Antonia.

—La dona d’en Matteo?

Com a resposta a la seva expressió, en Brunetti va dir:

—Estic interessat en una cosa en la qual podria estar involucrat el seu marit.

La cara de la comtessa va canviar, i per un instant es va fer patent l’edat que tenia, sobretot al voltant de la boca, on les arrugues se li van fer més profundes.

—No crec que en Matteo tingui… gaire interès en res, Guido.

En Brunetti va assentir i va dir:

—Ja m’ho imagino. El vaig veure aquí fa un quant temps, en un sopar, i em va semblar que no tenia el control de…

—La ment? —va preguntar ella.

—No, no exactament. Més aviat semblava incapaç de controlar els impulsos. —Va pensar que potser seria útil dir alguna cosa més, malgrat que aquell tema no li agradava—. Vaig veure els mateixos símptomes en la meva mare: ens va costar bastant aprendre a distreure-la. —Va fer una pausa perquè ho assumís i va afegir—: Però a mesura que va anar passant el temps, ens va ser impossible aturar-la. Quan se li ficava una idea al cap…

—No la vaig arribar a conèixer mai —el va interrompre la comtessa, sense esmentar que els pares d’en Brunetti havien arribat tard al casament del seu fill, s’havien assegut a l’última fila i havien desaparegut després de la cerimònia—. Però per tot el que me n’has dit, crec que ens hauríem caigut bé.

La comtessa sovint sorprenia en Brunetti, i ara ho havia fet. Va estar uns instants buscant una resposta diplomàtica, i al final va dir:

—No estic segur que ella hagués sigut capaç d’avenir-se amb tu, Donatella.

Aquest cop va ser la Donatella la que va quedar sorpresa, i li va desaparèixer l’expressió de la cara.

—Perdona?

—No, no és el que et penses. El que vull dir és que ella tenia por de tot això —va explicar, fent un gest amb la mà per assenyalar els llibres, els quadres, la catifa de sota la tauleta.

—Ens hauríem pogut veure en un altre lloc que no fos aquí, si hagués convingut —va replicar la comtessa, a la defensiva.

Ell va somriure per calmar-la i va dir:

—No estic segur que existeixi un món en el qual ella s’hagués sentit còmoda amb tu, Donatella. —I abans que ella es pogués tornar a sentir dolguda pel comentari, va afegir—: Però m’imagino que si haguessis vingut… d’uns orígens humils com ella, us hauríeu entès la mar de bé. Totes dues sou una font de bondat.

La comtessa el va mirar fixament una bona estona, i llavors va dir:

—Explica’m més coses d’aquest negoci en el qual en Matteo podria estar involucrat. —I potser amb un excés de correcció, va afegir—: O hi estava.

En Brunetti es va reclinar a la butaca i va encreuar les cames.

—Fa tres anys, es va fer membre de la junta directiva d’una institució benèfica amb seu a Belize, però registrada i dirigida des d’aquí.

La comtessa va assentir lentament per indicar que el seguia, malgrat que la seva expressió suggeria que aquella informació l’havia sorprès.

—L’altre membre de la junta és un home del qual no trobo cap mena d’informació, ni n’havia sentit mai el nom: Luigino Guidone.

Ella va moure el cap per mostrar que tampoc no reconeixia aquell nom.

—No tens mitjans professionals per buscar això? —va preguntar.

—Sí —va respondre en Brunetti.

—Doncs per què no li demanes a la signorina Elettra que ho investigui? —va preguntar la comtessa.

—Perquè el que busca per a mi normalment és informació fàctica: xifres, propietat encoberta d’empreses i d’immobles, antecedents penals. L’organització benèfica existeix, i sé qui la dirigeix i sé que el signor Fullin va firmar els documents de… —Va callar de cop quan va veure que la comtessa havia alçat una mà.

—Vicealmirall Fullin, Guido —va dir, gairebé com si el renyés—. Que no t’ho van dir quan te’l van presentar?

En Brunetti va pensar en el sopar, i va recordar que havia arribat tard i que s’havia esquitllat al seu lloc just quan l’àpat acabava de començar, de manera que només havia tingut temps de presentar-se amb el seu cognom i sentir els de les persones que no coneixia, entre les quals hi havia els Fullin.

—No, només en sabia el cognom —va contestar.

—En Matteo és un vell amic de la família —va dir ella, i ràpidament va afegir—: D’aquesta, dels Falier, no de la meva de Florència.

—I la connexió?

—Després de la guerra, l’Orazio i ell van anar al mateix liceo durant dos anys, però després en Matteo es va traslladar a l’Acadèmia Naval i es va passar la vida a la Marina. Quan es va jubilar, era vicealmirall, tal com he dit, i encara estava al càrrec d’una cosa anomenada Brigada de San Marco. Submarinistes i bombarders, em sembla, i ell era tan dur com qualsevol d’ells. —Va fer una breu pausa i va dir—: L’hauries d’haver vist fa trenta anys, m’hauria pogut fer enfilar sobre la teva esquena i llançar-nos a tots dos a l’altra banda de l’habitació amb una empenta.

En Brunetti es va quedar pensant aquesta última idea i llavors va preguntar:

—Vols dir que era violent?

Ella es va posar a riure i va respondre:

—Déu del cel, Guido! Al contrari. Una vegada, l’Antonia em va dir que no l’havia sentit mai alçar la veu. —De nou, abans que en Brunetti pogués replicar, la comtessa va dir—: Per descomptat, a la feina era diferent. —Li va aparèixer un petit somriure als llavis, es va inclinar cap a en Brunetti i va afegir—: Més o menys com tu, estimat.

En Brunetti es va esperar fins que aquest comentari va haver desaparegut surant de l’habitació i després va preguntar:

—Quan es va jubilar?

—Ui —va dir, i va fer una pausa per pensar-ho—. Com a mínim fa quinze anys. Vivien a Roma, però sempre havien mantingut la casa d’aquí, o sigui que llavors van tornar. —Al cap d’un moment, va afegir, amb una veu més suau—: I molt millor que ho fessin. —I després, més enèrgica—: Per què vols parlar amb ella, Guido?

En Brunetti no veia cap motiu per no dir-l’hi.

—Vull preguntar-li a l’esposa d’en Fullin si creu que aleshores ell encara era capaç d’entendre què estava firmant. Només una persona molt propera a ell m’ho pot dir. —En Brunetti es va dir a si mateix que no esmentar que la signorina Elettra estava buscant l’historial mèdic d’en Fullin no comptava com a mentida.

—I vols aprofitar la meva amistat amb la seva dona?

En Brunetti no va poder dissimular la sorpresa.

—No és cap traïció, Donatella. De fet, podria ser el contrari.

—Què vols dir? —va preguntar.

—Si no era capaç d’entendre què firmava, aleshores no és responsable de com s’ha administrat l’associació. —En Vianello li havia ensenyat el contracte de creació de Belize nel Cuore, i sabia que els membres de la junta no eren legalment responsables de les activitats d’una organització sense ànim de lucre, independentment del seu estat mental quan van firmar els documents. Però Venècia era una ciutat on la reputació tenia una importància desmesurada, potser no per a un home que estava perdent les facultats mentals, però segur que sí per a la seva esposa i la seva família—. Això és el que vull esbrinar —va concloure.

—Per què? —va preguntar ella.

En Brunetti va alçar les mans en senyal de rendició.

—No ho sé ben bé. Acabo d’assabentar-me de l’existència de l’organització. —Va fer una pausa per donar-li l’oportunitat de fer alguna pregunta, però ella no va dir res. Tanmateix, es va fixar que es reclinava contra els coixins del respatller—. Quan em vaig adonar que un dels membres de la junta era un home que vaig conèixer fa un any i l’estat del qual em va semblar… greu, vaig pensar que investigaria una mica més sobre ell.

Ella va somriure i va dir:

—És així com funciona la teva ment, Guido?

—Sospitar quan les coses podrien ser diferents de com sembla?

—Podries dir-ho així —va respondre, encara somrient.

Ell va pensar-hi una estona, i finalment va admetre:

—Suposo que sí que funciona així.

Un silenci calmat va caure damunt d’ells. En Brunetti es va girar lleument cap a l’esquerra i va observar un retrat que sempre havia admirat d’una dona que, segons deien, era una avantpassada de la Paola i aparentment la responsable dels seus cabells rossos. Hi havia un altre retrat al menjador d’un altre avantpassat, aquest, responsable del nas de la Paola. Sempre li havia resultat estrany caminar pel palazzo i anar veient fragments de la seva dona.

—I si en Matteo no era plenament capaç quan va firmar aquest contracte, què faràs? —Quan va veure que en Brunetti dubtava abans de contestar, la comtessa va afegir—: Bé li he de dir a l’Antonia el motiu pel qual vols parlar amb ella.

—Vull saber si algú li va demanar que firmés un document que ell no podia entendre —va dir en Brunetti.

—Així, és aquesta la persona que t’interessaria?

En Brunetti va assentir.

—I després?

—Després intentaria esbrinar per què li va demanar al vicealmirall que formés part de la junta. —En Brunetti va deixar passar el que a ell li va semblar una estona llarguíssima, i llavors, sense gaire emoció però amb convenciment, va dir—: La gent no fa una cosa així amb una persona indefensa.

—Ja t’entenc —va respondre la comtessa, i amb una embranzida es va posar dreta. En Brunetti es va començar a aixecar, però ella va alçar una mà per aturar-lo—. No, Guido. No et moguis. Vaig a trucar a l’Antonia.

Va posar la mà al respatller de la butaca, com si es volgués estabilitzar, i tot seguit va sortir de l’habitació.





Capítol 11


En Brunetti no tenia res per llegir, ni tan sols Il Gazzettino, o sigui que es va posar dret i es va acostar al retrat de la suposada avantpassada de la Paola. No n’estava segur, però probablement era veneciana, tal com li havien dit sempre: es notava en el tall recte del cosset, i en el collaret d’or trenat d’una sola volta, i també, evidentment, en els cabells rossos. A en Brunetti li havien explicat a l’escola que les dones venecianes es passaven hores a l’estiu posant-se suc de llimona als cabells i estirant-se al sol, amb l’esperança de tornar-se rosses, però sempre li havia costat de creure.

No tenien feina portant la casa, fins i tot les dones riques? I d’on treien tantes llimones? Es va atansar més al quadre i es va treure les ulleres de llegir, per examinar-lo més bé. Com es cuidaven els cabells, les dones, durant els anys gloriosos de la Serenissima? El sol fet de rentar-se’ls ja devia ser una feinada, amb tota l’aigua que calia transportar al lloc on ho volguessin fer, per no parlar de com l’escalfaven, perquè segur que bona part de l’any no gosaven ni tocar l’aigua freda. Fins i tot avui dia a la gent li feia por la idea d’exposar-se al fred, o al vent, o a alguna combinació de les dues coses.

Quantes vegades, quan els trens encara tenien finestres en comptes d’aire condicionat, li havien dit que tanqués la finestra per evitar una corrente d’aria, una petita ventada aparentment tan letal com una pistola carregada a les mans d’una criatura.

Les seves especulacions es van veure interrompudes pel retorn de la comtessa, que va somriure quan es va girar per mirar-la, fet que va donar esperances a en Brunetti que la seva amiga Antonia s’hagués avingut a parlar amb ell.

—M’ha demanat quan ens aniria bé d’anar-hi, i li he suggerit demà a la tarda, cap a les quatre. —Després, per educació, va afegir—: Et va bé, Guido?

—Sí, sí. Per descomptat. Moltes gràcies per organitzar-ho. —Després, sense saber ben bé com expressar-ho, en Brunetti va dir—: Creus que s’ha sentit obligada a demanar-te que també hi siguis?

—No, obligada no. Més aviat crec que és perquè no et coneix prou bé. —Va fer una pausa, pensant, i va dir—: Una cosa, Guido: m’ha demanat si algun dels homes de la teva família havia estat a la guerra.

—Mana’m?

—No sé per què, però m’ha dit que si tens alguna medalla que els haguessin atorgat, l’hauries de dur penjada a la solapa de la jaqueta. Es veu que el seu marit a vegades reacciona favorablement a aquest detall.

—Però això és molt… —va començar en Brunetti, i es va aturar a temps per alterar la paraula—… estrany.

—No pas més estrany que altres coses de les que fa ara, Guido —va contestar, sense amagar la tristesa.

—Potser ho ha dit per dissimular que soc policia? —va preguntar, per mirar d’aixecar una mica els ànims.

Al cap d’una estona, la comtessa va respondre:

—Probablement no. La gent de la seva classe tendeix a confiar en les autoritats que els mantenen en el poder i en els treballadors que els garanteixen una posició segura.

—Has tornat a llegir les cartes de Rosa Luxemburg, Donatella? —va preguntar en Brunetti en un to de veu normal.

Va fer una de les seves riallades netes, un so que a en Brunetti li encantava de sentir, perquè ser considerat intel·ligent o divertit per aquesta dona era una joia molt valuosa.

—No, estimat. No pas últimament. A més, són molt serioses i estan plenes de pensaments elevats sobre les contradiccions internes del capitalisme, i soc massa gran per gaudir llegint coses d’aquestes. —Li va fer una mirada avaluadora, com si estigués calculant fins on podia arribar, la mateixa mirada que a vegades li feia la seva filla, i va afegir—: I massa rica.

Aquesta vegada va ser en Brunetti el que va riure.

L’endemà, es va trobar amb la comtessa davant del palazzo Albrizzi, no gaire lluny de casa d’ell, a uns quatre o cinc minuts. La comtessa va veure la medalla plantada a la solapa de la jaqueta d’en Brunetti i va assentir amb aprovació abans de preguntar:

—De què és, la medalla?

—De valentia, em penso. El meu pare no ho va dir mai. Creia que tot plegat era una farsa.

Li va tocar el braç amb la mà enguantada i va dir:

—Som molts els que ho pensàvem. —I tot seguit, amb el dit gros de l’altra mà va trucar al timbre marcat amb el nom de «Fullin». Una veu d’home va dir un «Sí?» interrogatiu, i ella va respondre—: Falier.

La porta es va obrir i en Brunetti va empènyer els robustos plafons de fusta per accedir a l’enorme vestíbul d’entrada. Les vores de les rajoles blanques i taronges de terra estaven gastades pels segles d’acqua alta, però tot i així brillaven amb la llum. El felze de tela gruixuda que temps enrere havia recobert la gòndola de l’última comtessa d’Albrizzi estava col·locat contra la paret de l’esquerra, amb l’escut de la família gravat al vidre de la finestra encara distingible.

La comtessa es va aturar i es va fixar en un enorme fanal de metall i vidre penjat d’una biga del sostre.

—L’Orazio afirma que aquest és el fanal del galió d’Angelo Emo, l’últim almirall de la República. Creus que pot ser veritat?

—És el que sempre m’han dit a mi —va respondre en Brunetti.

Ella va somriure.

—A Venècia, tothom creu que són tots iguals, oi?

En Brunetti es va posar a riure i la comtessa va enfilar el camí cap a l’ascensor, o l’aparell que feia d’ascensor, i van entrar-hi. Ella va prémer el botó del tercer pis, i tots dos es van mirar expectants.

—Sempre m’ha portat sense cap problema a veure tant l’Antonia com la meva estimada amiga, l’Emanuela, que viu al quart.

Abans que en Brunetti pogués respondre, el petit ascensor va fer una sacsejada brusca i van notar que s’elevaven una mica, després s’aturaven, tot seguit un tremolor i una altra sacsejada. En Brunetti va pensar en els documentals de la natura sobre els ànecs canadencs que intentaven alçar el vol de llacs immaculats. Aleteig, esquitxada, aleteig, capbussada, xipolleig a la superfície de l’aigua, un altre aleteig, i llavors l’ascensor es va moure lentament i amb serietat imperial fins al tercer pis i es va aturar.

En Brunetti va empènyer una de les portes de fusta i la va aguantar mentre la comtessa empenyia l’altra i sortia al petit replà. En Brunetti la va seguir.

Un jove ben plantat de pell molt clara i cabells castanys curts, vestit de manera informal amb uns texans i un jersei prim, va obrir la porta que hi havia just davant de l’ascensor. Va reconèixer la comtessa i va inclinar el cap. Sense agafar-li la mà, va fer un petó a l’aire just sobre el dors de la mà que, d’alguna manera, s’havia desfet del guant i ara es mantenia suspesa entre ells dos.

—Buon giorno, Contessa —va dir, i va fer un pas enrere; amb un gest elegant del braç, la va convidar a passar davant d’ell. Després es va girar cap a en Brunetti i va assentir amb el cap—. Girolomo Fullin. —Va fer una pausa i en Brunetti va dir el seu nom, però res més—. Passi, sisplau, signore. —I va tornar a fer un pas enrere per deixar entrar en Brunetti a l’apartament.

La primera cosa en què es va fixar en Brunetti va ser la temperatura. Allà, a l’entrada, era molt agradable, molt suau; va sentir que la comtessa sospirava alleujada.

—Ah, Girolomo, ho has caldejat per mi?

El jove va somriure i va respondre:

—M’he recordat de la seva última visita. —Va tancar la porta de l’apartament en silenci, com si així pogués atrapar més escalfor a l’interior.

—Em vas haver de deixar un jersei, oi? —va preguntar ella, i va riure recordant-ho.

—I només era setembre —va contestar ell—. Com deu ser per a vostè l’hivern? —En Brunetti li va percebre una veritable preocupació i commiseració a la veu.

La comtessa va respondre tant a la percepció implícita com a la pregunta, i va dir:

—La Paola va decidir deixar d’esquiar fa uns quants anys, gràcies a Déu, i va guardar tota la roba i l’equipament a casa nostra. —Després, més brusca—: Segurament per esperar fins que a la Chiara li vagi bé. —Va brandar el cap unes quantes vegades, talment com si ella i el comte visquessin en un pis d’una sola habitació al costat de l’estació del tren.

—I què en farà, vostè, mentrestant? —va preguntar el jove.

—Posar-m’ho, estimat. A l’hivern, sempre porto almenys un parell de jerseis d’aquests seus. I això per dins de casa. —Va somriure amb la idea, o amb el record—. I els mitjons són una meravella.

En Brunetti coneixia aquesta dona des de feia dècades, però no era conscient de la profunditat del seu odi contra el fred, ni fins on era capaç d’arribar per protegir-se’n.

El jove va somriure i després va dir:

—La nonna és a la petita sala de visites. —I en veu baixa, va afegir—: Amb el nonno. —Després, potser perquè la comtessa era una vella amiga de la família, va dir—: Ha estat molt tranquil aquests últims dies, gràcies a Déu, i gairebé torna a semblar el mateix d’abans.

Prenent-se la llibertat atorgada per una llarga amistat, la comtessa va preguntar:

—Que ha passat res?

El jove es va quedar mirant a terra, gairebé com si desitgés poder retirar aquell seu últim comentari, però llavors es va trobar amb la mirada de la comtessa i va dir:

—La setmana passada, un vell amic de la Marina, el capitano Pederiva, el va venir a veure; van servir molt de temps junts durant els anys noranta. El nonno va reconèixer el capità tot just entrar, i va fer algun comentari. Per tant, vaig pensar que els podia deixar sols una estona mentre jo anava a buscar la nonna.

En Brunetti va observar com es tensava l’expressió del jove mentre recordava l’escena.

—No feia ni tres minuts que havia sortit de la sala quan vaig sentir un estrèpit i el nonno cridant. No amb paraules, només sorolls.

—Què va passar? —va preguntar la comtessa, que de sobte es va posar les mans davant del pit, astorada.

—No ho sé. Quan hi vaig tornar, el nonno estava dret davant del capità, agitant uns trossos de paper en l’aire i fent un soroll estrany, com si intentés parlar però no es recordés de com fer-ho.

En Girolomo va fer una pausa, però ni la comtessa ni en Brunetti van dir res. En Brunetti recordava aquell mateix soroll: l’havia sentit a casa de la seva mare i després a la clínica on va viure durant anys: una veu sense paraules, sense objectiu, primitiva i plena de ràbia.

—Trossos de paper? —va preguntar al final la comtessa.

—Sí, fragments d’una carta estripada —va respondre en Girolomo, distretament—. El nonno els va tirar a terra, i com que vaig pensar que l’havien trasbalsat, els vaig recollir i me’ls vaig entaforar a la butxaca perquè no els veiés més.

Van arribar davant d’una porta. En Girolomo es va girar cap a en Brunetti i, apartant-ne la mirada i de seguida tornant-lo a fitar, va dir:

—Em sap greu, signor Brunetti, però li fa res que nosaltres dos ens esperem un moment aquí? L’àvia m’ha dit que volia estar una estona a soles amb la comtessa. —Després, com si això requerís una explicació, va afegir—: Són velles amigues.

En Brunetti va somriure i va assentir, i va fer uns quants passos enrere perquè les persones de l’interior no el veiessin a través de la porta. En Girolomo va obrir i va deixar passar la comtessa cap a dins. Va tancar la porta suaument darrere d’ella.

Hi havia dues cadires de fusta arrambades a la paret del passadís; en Girolomo s’hi va acostar, en va enretirar una de la paret i va fer un gest a en Brunetti perquè s’hi assegués, després hi va encarar l’altra i s’hi va asseure.

Amb l’elegància natural de la seva classe, en Girolomo va dir:

—Cada dia dono gràcies a Déu per la seva sogra. Em sembla que és la seva lleialtat el que ajuda l’àvia a tirar endavant.

—Em sap greu que estigui tan atabalada —va dir en Brunetti, sentint-ho de debò.

Va passar una estona, i llavors en Girolomo va dir:

—És molt estrany.

—El què? —va preguntar en Brunetti, pensant en la seva mare i conscient que, efectivament, era estrany.

—Hi ha vegades que l’avi gairebé és com abans. —En Brunetti va assentir i en Girolomo va continuar—: El nonno m’ha explicat, o m’explicava anys enrere, moltes coses de la seva vida al mar, i el que sempre m’ha impactat més és l’aïllament. —Quan va veure que en Brunetti l’escoltava amb interès, va afegir—: Va ser vicealmirall durant uns quants anys abans de jubilar-se, i a la Marina es veu que això és com ser un déu, o un semideu. Ningú no gosa parlar amb tu excepte que tu t’hi adrecis primer. Ningú no gosaria parlar de res personal. A vegades es passava mesos al mar. —Es va inclinar endavant i va repenjar el cap entre les mans—. De fet, es passava mesos sense poder parlar realment amb ningú.

—Què feia per suportar-ho?

En Girolomo va somriure i va redreçar l’esquena, repenjant-la de nou al respatller de la cadira.

—Llegia.

—Què?

—Sempre em deia que llegia llibres sobre el mar, principalment novel·les. I en italià, o sigui que no tenia tanta varietat per triar com un lector anglès; llegia traduccions.

—Quins autors?

—Tots els que escrivien sobre el mar: Conrad, Dana, Melville, Forester. Li encantaven els llibres del capità Hornblower. Però el seu autor preferit era un a qui sempre anomenava Padreek Obreen —va dir el jove, i es va posar a riure—. Ostres, li encantava en Padreek Obreen.

—Qui? —va preguntar en Brunetti, ben perdut.

—Patrick O’Brian. Era l’autèntic preferit del nonno: escrivia sobre la flota de l’almirall Nelson i les guerres amb França. Només n’hi havia set de traduïts quan ell els va començar a llegir, però se’ls va rellegir tots un munt de vegades, i va continuar amb els nous a mesura que els anaven traduint, l’un rere l’altre. Sempre deia que el signor Obreen entenia el mar i el vent i els mariners, i com era la vida al mar, i com era ser un oficial i complir el teu deure. I que entenia la lleialtat i la fidelitat.

—No els he llegit mai, aquests llibres —va confessar en Brunetti—, però he sentit a parlar de l’autor.

Encara somrient, en Girolomo va continuar:

—En van fer una pel·lícula fa uns quinze anys, amb uns mars infinits i plena de batalles navals i canons i homes amb espases. En tenim el DVD, i el nonno la mira almenys un cop al mes. —En Brunetti veia ben clar que aquell jove n’estava orgullós, d’això, fins i tot satisfet—. I encara em demana que li llegeixi els llibres, constantment, l’un rere l’altre.

—I ho fas?

—Per descomptat —va contestar en Girolomo, com si l’estranyés aquella pregunta—. El fa molt feliç escoltar com els hi llegeixo.

—I ho entén? —es va atrevir a preguntar en Brunetti.

En Girolomo es va quedar pensant uns instants, i finalment va dir:

—Em sembla que sí, crec que la màgia l’encisa i el fa sorgir d’allà on sigui que s’ha enfonsat. —Es va reclinar a la cadira, va tancar els ulls i va repenjar el cap al respatller alt—. Crec que una part d’ell encara és aquí amb nosaltres. —Es va girar lleument cap a en Brunetti i va obrir els ulls—. Vostè creu que és possible, que pugui anar i venir?

—Encisat per la màgia del signor Obreen? —va preguntar en Brunetti.

—Sí.

—Per descomptat —va contestar en Brunetti, convençut—. La màgia és la màgia, i funciona.

La porta de la sala del capdavall del passadís es va obrir i en va sortir la comtessa.

—Ja podeu entrar, senyors. Em sembla que ja hem xerrat prou de les nostres coses.

En Girolomo i en Brunetti es van posar drets, i ara, molt més còmodes l’un amb l’altre, es van reunir amb la comtessa. En Brunetti es va aturar just al llindar de l’habitació.

—Puc oferir-li un te, comtessa? —va preguntar el jove.

—Oh, que amable que ets, Girolomo. Potser quan acabem de parlar. —Es va girar cap a en Brunetti, conscient de com li desagradava el te, i va preguntar—: Tu també en prendràs amb nosaltres, oi, Guido?

—Esclar. —Des del principi de sortir amb la Paola, quan ell encara era un gos de carrer que li anava al darrere, en Brunetti havia sigut molt conscient de l’elegància del comportament de la seva família, tant d’acció com de parla.

Fins que els va conèixer, no havia sentit mai ningú fent un ús tan freqüent del subjuntiu i el condicional. «Em sembla que seria millor que…». «Potser t’agradaria més que féssim…». Per sort, des que era petit, en Brunetti estava encisat amb la bellesa de l’italià i amb l’esplèndida claredat gramatical del seu llenguatge. L’havia estudiat, l’havia après, però no l’havia parlat a casa, perquè parlaven en veneziano.

Per a ell, passar temps amb la Paola o amb la seva família, al principi, era com una primera copa de xampany que es reomplia perpètuament. Eren del nord, però en Brunetti només havia sentit gent del sud fent servir el passato remoto i fer-ho correctament. Tampoc era costum a casa d’en Brunetti que els homes s’aixequessin cada vegada que una dona entrava en una habitació.

En Girolomo es va col·locar darrere la comtessa i va obrir la porta de bat a bat per deixar-los entrar tots dos a l’estança, després es va retirar discretament i va tancar la porta.





Capítol 12


La signora Fullin, a qui en Brunetti no havia vist fins a aquell moment, estava més prima que l’última vegada que havien coincidit, i semblava que no hagués dormit gaire des de llavors. Va fer un assentiment a en Brunetti i es va tornar a centrar en el seu marit, que es mostrava tan distant i immòbil com aquell dia del sopar. Per l’atenció que posava en les persones que hi havia a l’habitació, hauria ben pogut ser a la coberta del seu vaixell; en Brunetti sospitava que seria molt més feliç si realment hi fos.

El vicealmirall tenia els cabells blancs encara molt abundants, el cos recte i robust. La cara, en canvi, era buida d’expressió, i mirava fixament com si hagués perdut tota l’esperança de ser alliberat del que fos que s’havia apoderat d’ell. Va alçar la vista quan van entrar, però va semblar que no se n’adonava, o no els veia.

La comtessa es va acostar a la seva amiga per donar-li uns copets a l’espatlla, malgrat que no feia ni un minut que l’havia deixat. Va dir alguna cosa en veu tan baixa que en Brunetti no ho va poder entendre. Mentre la dona parlava, el vicealmirall es va aixecar amb agilitat, com si la comtessa acabés d’entrar a l’estança en aquell precís moment. Quan va acabar de parlar amb la seva amiga, l’home va agafar la mà de la comtessa i va fer un petó en l’aire de sobre el dors.

—Com m’alegro de tornar-te a veure, Matteo. I quina bona cara que fas. —Ell va assentir però no va respondre. Sense immutar-se per això, la comtessa es va girar i va repenjar la mà al respatller de la cadira que estava col·locada de cara a la seva amiga Antonia.

En Brunetti va esperar que la comtessa s’assegués, i després, amb una petita inclinació, es va presentar ell mateix a l’altra dona, es va girar cap al seu marit i va repetir la inclinació, que va rebre com a resposta un assentiment de cap i un lleu moviment dels llavis que gradualment es va convertir en un somriure. A en Brunetti no se li va acudir res per dir a aquella figura austera, que semblava que li observés els genolls. En Brunetti va seure, i ara els ulls de l’home gran es van fixar en el seu pit.

A en Brunetti li va cridar l’atenció un bufet de noguera fosca que hi havia a la seva dreta, amb la superfície plena d’una colla de fotografies en blanc i negre emmarcades. Mentre les dues dones parlaven en veu baixa, en Brunetti va examinar les fotos. En totes, aparentment, hi apareixien homes amb uniformes militars blancs, fins i tot una amb el que semblaven plomes de martinet blanc al casc. Abissínia?, es va preguntar en Brunetti. Algunes, segons les barbes i els bigotis, devien ser de la Primera Guerra Mundial; d’altres semblaven de la guerra en la qual havia lluitat el seu pare, una guerra en què molt pocs duien plomes de martinet blanc. Va tornar a mirar la foto d’un home amb un reguitzell de medalles, li va treure el bigoti, li va omplir una mica les galtes i el nas, i es va trobar amb la cara d’un Matteo Fullin més jove.

La veu de la comtessa li va tornar a captar l’atenció.

—T’agraeixo molt que hagis trobat una estona per parlar amb nosaltres, Antonia. —S’hi adreçava amb el familiar tu, i amb la cordialitat que en Brunetti sempre li havia sentit utilitzar amb la família i les amistats més íntimes.

La dona va somriure i va donar un copet al dors de la mà dreta de la comtessa.

—Em sembla que no vaig acabar d’entendre tot el que em vas dir, Donatella, però sens dubte em satisfà molt poder-te ajudar en el que pugui. —Impulsivament, més preocupada per l’amor a l’amistat que no pas per la por del contagi, va agafar la mà de la seva amiga entre les seves i va tancar els ulls un moment; tot seguit, va fer una ullada fugaç al seu marit, que observava la comtessa amb un somriure afable i tranquil als llavis. Semblava que ignorés la conversa de les dues dones, malgrat que amb els ulls les mirava ara l’una ara l’altra.

—Mira, no sé ni si ho acabo d’entendre jo, Antonia —va dir la comtessa—. Potser el meu gendre t’ho podria explicar més clarament.

La signora Fullin va desviar l’atenció cap a en Brunetti.

—La Donatella em va dir que era referent al meu marit.

En Brunetti havia estat observant l’home, que, si bé desplaçava els ulls d’una dona a l’altra, no reaccionava. Llavors, centrant-se en la signora Fullin, va dir:

—Gràcies per avenir-se a parlar amb nosaltres, signora. És molt amable, i intentaré ser tan breu com pugui.

De sobte, el vicealmirall es va inclinar cap endavant, allargant un dit. El va plantar a la medalla que en Brunetti duia al pit, una simple creu grega de coure penjada d’un llaç blau. En Brunetti també s’havia inclinat endavant, potser pensant que així l’home podria veure més bé la medalla, però la pressió del dit del vicealmirall va fer retrocedir en Brunetti implacablement fins que va quedar enclastat al respatller de la cadira.

L’expressió de l’home es va suavitzar i va somriure, primer mirant la creu i després en Brunetti, que també el mirava i hi va veure l’home que temps enrere havia sigut el vicealmirall.

—Era del meu pare —va dir en Brunetti, ben normal—. Me la va donar.

En Fullin va enretirar el dit de la medalla i aquesta vegada es va assenyalar cap al seu pit, que d’alguna manera s’havia inflat i semblava més ample. El dit va anar a parar directament al lloc on hi hauria hagut una medalla, si hagués dut uniforme.

—Marina —va dir, ben clar. Després, com a resultat d’un procés intern o d’alguna connexió, va afegir, adreçant-se directament a en Brunetti—: Honor.

Els ulls d’en Brunetti van seguir el dit del vicealmirall baixant des del pit fins a la falda. Quan va tornar a mirar la cara d’aquell home vell, el mariner havia abandonat el vaixell, i n’havia deixat només les restes.

Com si no hagués vist el que acabava de passar, la signora Fullin va preguntar:

—Què voldria saber exactament, dottore Brunetti?

Ell es va començar a explicar, parlant amb veu suau però clara.

—Fa uns quants anys, el seu marit va firmar uns documents que el van fer membre de la junta directiva d’una organització benèfica que es va crear aquí a la ciutat. —Va fer una pausa per donar-li temps de replicar.

Se la veia atenta, però no va mostrar cap indici de saber de què estava parlant.

En Brunetti va continuar:

—L’organització es va crear per construir un hospital a Belize.

—Belize —va repetir la dona, amb veu neutra. Després va afegir—: No és a l’Àfrica, això? —Una pregunta que va fer disminuir l’esperança d’en Brunetti de sortir d’aquella habitació amb alguna informació útil. I es va mig avergonyir quan es va adonar que gairebé se n’alegrava.

—No, signora, és a l’Amèrica Central, entre Mèxic i Guatemala.

Ella va brandar el cap.

—No recordo pas que en Matteo me n’hagi dit mai res, d’això. —Va mirar el seu marit de cua d’ull, i per un moment en Brunetti es va pensar que li preguntaria a aquell home estàtua ara en silenci si recordava haver firmat algun document. En comptes d’això, va tornar a mirar en Brunetti i va preguntar—: Quan diu que va passar, això?

—Segons em van dir, fa tres anys, signora.

La dona es va mirar la falda, on tenia les mans agafades. Després va mirar la comtessa, que li va fer un assentiment. Animada per aquest gest, va dir:

—Hauré de demanar a en Girolomo que comprovi els diaris d’en Matteo. —Va mirar en Brunetti i va dir, afligida—: Encara intentava escriure un diari personal, aleshores. —En Brunetti es va pensar que es posaria a plorar, però la dona es va girar cap al seu marit i va dir—: És més fàcil ara, oi, Matteo, sense haver de fer tota la comèdia de fingir? —En Brunetti es va preguntar si parlava amb el seu marit o amb ella mateixa.

Desviant la mirada del vicealmirall, la dona va dir a en Brunetti, com si el que acabava de dir necessités una explicació:

—És veritat, signore. Val més deixar sortir les coses i no pas fer veure que tot és normal. —Després de fer una pausa, va afegir—: O que res ho és.

Va posar una mà sobre la del seu marit i l’hi va agafar mentre continuava.

—En Matteo va estar molt de temps fent veure que tot anava bé, que no passava res. Però… jo ho sabia, i la nostra filla ho sabia. I en Girolomo. —Quan va dir el nom del net, va somriure breument i en Brunetti es va fixar en la fina estructura dels ossos de la cara i en la llisor de la seva pell.

Llavors, adreçant-se a la comtessa, va dir:

—Vam perdre molt de temps fent veure que tot anava bé. —Va mirar el seu marit, l’angoixa li va envair la cara, i va dir—: Hi ha dies, potser un parell de vegades al mes, que sembla que hagi tornat de visita. Respon les preguntes, em diu què li agradaria menjar per sopar. O sortim a passejar i saludem la gent que coneixem. I de sobte… de sobte tot s’ha acabat, a vegades al mig d’una frase. Com si res. Ja no és aquí.

Tot d’una es va posar dreta i va dir:

—Li demanaré a en Girolomo que hi faci una ullada. —Somrient, va explicar—: Tot està entrat a l’ordinador, o sigui que jo no sabria pas com trobar-ho. —Va brandar el cap i després li va preguntar a en Brunetti—: Quin mes m’ha dit que va ser això?

—Al març, signora.

—I qui li va demanar que formés part d’aquesta organització?

—En Bruno del Balzo —va respondre en Brunetti.

De sobte, el peu dret d’en Fullin va sortir disparat endavant, com si li hagués vingut una rampa, i va donar un cop esbiaixat a la cama de la comtessa. Ella va apartar de seguida les cames cap a l’esquerra per evitar algun altre cop, però en Fullin ja havia enretirat la cama i tornava a tenir els peus junts.

Dreta davant d’ell, la seva dona va dir:

—Matteo, Matteo, intenta estar-te quiet, que tenim convidats. —Feia un esforç per parlar amb veu amable i afectuosa, però en Brunetti hi va percebre el pànic reprimit i la por.

En Fullin va parpellejar unes quantes vegades, però no va mostrar cap indici d’haver entès el que li acabava de dir. La seva dona es va ajupir per fer-li un petó al cap i li va dir:

—No trigaré gens, rei. —I tot seguit, va anar cap a la porta i va sortir de l’estança. Els ulls de l’home la van seguir fins a la porta i es van quedar allà clavats.

En Brunetti es va quedar assegut i tan silenciós com en Fullin; la comtessa, es va fixar ell, feia anar les puntes dels dits amunt i avall de la vora de l’entapissat de la cadira. Es va adonar que se sentia intimidada pel silenci de l’home i per la sensació que, per molt que fos físicament present, no sempre ho estava mentalment.

On anaven, les persones com ell? Anaven a algun lloc? Què sentien, o què veien? Cap al final —malgrat que va trigar anys a arribar-hi—, la seva mare proferia insults quan els veia a ell o a en Sergio, per tant, es va quedar allà ben quiet, aterrit per si aquell home començava a cridar de la mateixa manera.

Es va posar tens quan va sentir passos al passadís, i la comtessa va mirar cap a la porta, però els passos van passar de llarg i es van apagar, i van tornar a quedar sols amb l’home silenciós i l’aura de ràbia reprimida que aquella puntada de peu havia provocat.

En Brunetti va intentar rumiar alguna cosa, el que fos, per distreure’s, però no podia parar de pensar en l’home que seia davant seu i en si es llançaria a sobre d’un d’ells dos.

El pom de la porta va grinyolar i en Brunetti es va aixecar com si tingués un ressort. Era la signora Fullin, seguida pel seu net, que duia un full de paper a la mà. La signora Fullin va fer una ullada ràpida a l’habitació, com si tingués por que hagués passat alguna cosa mentre ella no hi era i ells intentessin amagar-l’hi. El seu marit es va aixecar de seguida, li va fer un assentiment de cap i va somriure, i després es va esperar fins que ella va seure abans de fer-ho ell altra vegada.

—En Girolomo ha repassat les entrades del març, i el dia 16 el meu marit tenia una cita amb un amic, amb l’home que vostè ha esmentat. N’hi ha fet una còpia.

Mirant en Girolomo, en Brunetti va preguntar:

—Hi ha algun indici de què va tractar la reunió?

En comptes de respondre, el jove es va acostar a en Brunetti i li va donar el full de paper.

En Brunetti li va donar les gràcies i va reconèixer el formulari estàndard de les pàgines d’un diari comercial. Dins del requadre del 16 de març hi havia imprès: Bruno, 13.00. Firmar documents. Dinar.

—No és gaire res, però crec que és suficient —va dir en Brunetti al jove, que li va indicar amb un gest que es podia quedar el paper. En Brunetti el va plegar i se’l va guardar a la butxaca.

—Demano que preparin el te, ara? —va preguntar la signora Fullin amb un fil de veu, amb la reticència embolcallada de cortesia.

La comtessa es va aixecar i es va acostar ràpidament a la seva amiga.

—Ets molt amable, Antonia, però em sembla que val més que ens en anem. En Matteo segurament vol estar sol amb tu.

Quan en Brunetti es va posar dret, el vicealmirall també es va aixecar i li va oferir la mà. En Brunetti —a pastar fang les normes— l’hi va estrènyer i es va adonar de la força que l’home encara podia fer amb la mà, però ell només li va fer una encaixada ferma, més aviat suau.

—Piacere —va dir el vicealmirall, amb veu ben clara, i va tornar a seure.

—Grazie, Vice-Ammiraglio —va respondre en Brunetti.

Discretament, el jove s’havia desplaçat fins al costat del seu avi. Va agafar el mocador que l’home tenia a la butxaca de pit del trajo, li va eixugar la saliva acumulada al llavi inferior i el va tornar a guardar ben plegat a la butxaca. Va seure a la cadira que havia deixat lliure en Brunetti, de cara a l’avi, va estirar el braç i li va posar una mà sobre el genoll.

En Girolomo es va girar cap a la seva àvia i va dir:

—Ja em quedo jo amb el nonno, si vols acompanyar els convidats fins a l’entrada, nonna. —Aquella naturalitat del noi va fer preguntar-se a en Brunetti si un cert tipus d’elegància social era un tret hereditari que passava de generació en generació, o si s’adquiria amb la possessió d’unes cadires entapissades amb seda en una petita sala de visites.

En Brunetti va anar fins a la porta i la va obrir per a les dues dones. La comtessa va agafar la seva amiga de bracet i es van encaminar cap allà. Quan van travessar el llindar, en Brunetti va tancar la porta, les va seguir i va dir, des de darrere seu:

—Signora Fullin, voldria fer-li una pregunta una mica delicada.

Totes dues es van aturar i es van girar. La comtessa va ser la primera de parlar.

—Guido, potser ja hem fet prou preguntes per avui.

Podria haver-ho deixat aquí, abandonar el tema, acompanyar la comtessa a casa i tornar a la Questura per trucar a l’Elisabetta i dir-li que no havia trobat res estrany o sospitós en els negocis o les coneixences del seu gendre. En canvi, va dir:

—Només una cosa, Donatella.

—És una pregunta delicada? —va preguntar la comtessa, acostant-se una mica més a la seva amiga i fent obvi aquell moviment.

—Sí, és delicada —va confirmar ell.

La signora Fullin es va girar cap a la comtessa i va dir:

—Gràcies, Donatella, però ja he superat el punt en què les paraules poden ser doloroses. —Va mirar en Brunetti i va dir—: Què voldria saber, signor Brunetti?

—Ha vist la cita que hi havia anotada al paper que m’ha donat el seu net, oi, signora?

Ella va assentir.

—Creu que el seu marit, tres anys enrere, quan va firmar el document, era capaç d’entendre el que llegia o l’explicació que n’hi fessin?

L’expressió de la cara no li va canviar quan li va fer la pregunta. Va abaixar la vista cap al seu braç, el que la comtessa li havia agafat temporalment, i se’l va quedar mirant. Amb la mà lliure, va agafar un fil blanc que sortia del trau de la màniga del jersei. El va estirar per la punta i el botó es va descosir i va caure a terra.

A en Brunetti no li va costar de veure’l sobre el parquet fosc. Es va ajupir, el va recollir i el va posar sobre el palmell de la dona. Ella li va donar les gràcies i va tancar la mà al voltant del botó.

Llavors el va mirar i va dir:

—Potser sí. Però potser no. Aleshores encara fingíem, i ell podia fer creure a la gent que entenia el que li deien i el que feia. Suficient perquè volguessin fingir amb nosaltres. Per si de cas. —Després d’una llarga pausa, va afegir—: No ho sé. —Tot seguit, amb veu més enèrgica, va preguntar—: És aquesta, l’única pregunta que m’havia de fer?

En Brunetti va assentir, incapaç de dir res.

—Si li serveix d’alguna cosa —va afegir la signora Fullin—, li diré que en Bruno és un dels pocs vells amics que s’han mantingut fidels a en Matteo i que encara el ve a veure. La majoria —va dir, amb la veu més tensa— no han vingut més.

Ni en Brunetti ni la comtessa van contestar, esperant que la signora Fullin recuperés l’aplom.

Un cop refeta, va continuar:

—I la seva actitud amb nosaltres és la de sempre, li fa preguntes a en Matteo sobre els anys a la Marina, li demana a en Girolomo com li va a la universitat. —El to de veu se li havia suavitzat parlant d’aquella mostra de consideració—. I he d’admetre que en Matteo sovint està a l’altura de la situació i segueix la conversa, fins i tot fent algun comentari. —Va somriure i va fer un esbufec gairebé divertit—. A vegades encara porta papers i li demana al meu marit que els firmi, tal com en Matteo solia fer en el passat.

—Papers? —va preguntar en Brunetti.

—Oh —va dir la signora Fullin, alçant una mà com per descartar cap possibilitat—. Només fulls en blanc. Però em sembla que això fa que en Matteo es torni a sentir una mica important: firmar documents, prendre decisions. —La veu se li va trencar amb l’última paraula, però va aconseguir contenir un sanglot.

Tot seguit, va anar a pas lleuger cap a la porta de l’entrada, va obrir, va fer un petó a la galta de la comtessa i un somriure a en Brunetti.

Ell es va sorprendre inclinant-se sobre la mà de la dona i fent un petó a l’aire, quan encara era a dos centímetres de la seva pell.

La dona va tancar la porta, i l’ascensor va respectar el moment comportant-se de manera adequada mentre els duia fins a la planta baixa.

No es van entretenir en el petit campo, sinó que van tombar en direcció a San Silvestro, on la comtessa podia agafar el número u per tornar a casa i en Brunetti podia anar caminant pel Rialto i continuar fins a la Questura. Va alentir el pas al ritme de la comtessa i van fer el camí de manera automàtica, sense dubtar en quins carrers havien de trencar o quin pont havien de travessar: la navegació inconscient d’un venecià només és superada per la d’un albatros.

Quan van arribar a l’imbarcadero, en Brunetti va fer una ullada al rètol i va veure que s’havien d’esperar quatre minuts. Es van quedar a la plataforma exterior; no hi havia ningú més.

—Què faràs, ara? —va preguntar la comtessa.

Mentre caminaven, sabia que la comtessa li plantejaria aquesta pregunta, però no s’havia preparat cap resposta.

—En el fons, esperava que em digués que havia entès el que va firmar i que un home honorable no firmaria mai cap document sense entendre què hi diu.

—No és una qüestió d’honor, oi? —va preguntar ella.

—No. Més aviat de lucidesa. Les persones no es tornen incompetents d’avui per demà: tenen alts i baixos, perden el control i el tornen a recuperar.

—I?

Abans que pogués trobar una resposta, els pensaments li van quedar interromputs pel rugit sobtat del motor del vaporetto quan va canviar a marxa enrere per reduir la velocitat mentre s’acostava a l’imbarcadero.

Tan sorpresa com ell, la comtessa va treure l’abonament de la butxaca de l’abric i el va passar pel sensor, va travessar les portes, que es van obrir i es van tancar darrere seu. Es va girar i va començar a dir alguna cosa a en Brunetti, però el mariner va obrir la portella metàl·lica per deixar baixar uns quants passatgers, cosa que va ofegar la veu de la comtessa.

—Què? —va cridar en Brunetti. Ella el va mirar, però el capità va accelerar el motor i en Brunetti només va sentir el rugit, tot i que va veure que la comtessa movia la boca abans de girar-se per pujar a la barca.

En Brunetti va alçar el braç per dir-li adeu, i ella va fer el mateix mentre s’allunyava de la barana. El mariner va tancar la portella i el vaporetto es va apartar feixugament del moll. La comtessa es va quedar a la coberta exterior, amb el vent que li feia voleiar el mocador de coll pel costat de la cara. Se’l va apartar amb una mà i va alçar l’altra cap a ell una altra vegada. La barca es va desplaçar cap al centre del canal, i quan en Brunetti va perdre la comtessa de vista entremig dels altres passatgers de la coberta, es va girar i es va dirigir cap al pont.





Capítol 13


Quan va arribar a la Questura, en Brunetti va anar a parlar amb la signorina Elettra. Va mirar cap a l’interior del despatx des del llindar de la porta i va quedar petrificat amb el que va veure. La ment li va volar de seguida cap als contes de fades amb sirenes, peixos gegants i tota mena de meravelles marines, perquè a l’altra banda de la taula hi va veure una cosa que brillava molt amb la llum. La signorina Elettra devia sentir el seu crit ofegat, perquè va alçar el cap de sobte i, quan el va veure, va somriure. Tota ella, bé, més aviat la seva jaqueta, estava recoberta de nombroses fileres de diminutes escates platejades des de les espatlles fins a la cintura.

En Brunetti es va posar un dit als llavis mentre assenyalava la part inferior de la taula on l’Elettra havia descobert el micròfon amagat. Després va alçar les dues mans amb un gest interrogatiu.

—Ai, no cal que s’amoïni més per això, commissario: ja se n’han encarregat.

A en Brunetti li feia l’efecte que fins i tot les seves afirmacions més senzilles exigien una pregunta d’aclariment.

—Això vol dir que l’han retirat? —va preguntar.

—Tal com diuen a les pel·lícules d’espies, dottore, «l’han deixat inoperatiu».

—Què ha passat? —va tornar a preguntar.

—Al final tot ha sigut per un bé. —Es va enretirar de la taula i va encreuar les cames—. Aquests últims mesos havia perdut el contacte amb el meu amic Giorgio, i vaig pensar que aquesta seria una bona oportunitat per reprendre la nostra… —En Brunetti va observar com seleccionava la paraula del que semblava una llarga llista—… col·laboració.

—En Giorgio que treballa a Telecom? —va preguntar en Brunetti, recordant algunes de les proeses de ciberdelicte que en Giorgio havia fomentat al llarg dels anys, els bancs on li havia ensenyat a entrar informàticament, els passwords que li havia facilitat, i tot només amb el simple suggeriment d’ella.

—Ah, no, ja no hi treballa.

—Ha canviat de feina?

—Ara és assessor. De mitjans i comunicació.

—On?

—A San Marco.

—A la basílica? —va preguntar en Brunetti.

Ella es va posar a riure.

—No, no, al sestiere. Ha obert un despatx propi.

—Un despatx?

—Sí. Just a sobre de la botiga Gucci. Té tres habitacions i una secretària.

Mirant de posar-hi una mica d’humor, en Brunetti va preguntar:

—No l’hi va demanar a vostè? —Si havia de dir la veritat, en Brunetti creia que seria més bona sòcia que no pas secretària.

—Oi tant que sí —va contestar ella, en un to que a ell li va sonar estranyament nostàlgic.

—Però?

—Però no m’agrada gens aquella part de la ciutat —va respondre, fent una lleu ganyota amb els llavis—. Amb la tornada dels turistes, és impossible arribar-s’hi.

En Brunetti estava totalment d’acord amb ella, però va dir:

—I no podria haver acordat treballar des de casa?

La cara se li va tensar, i va estar una bona estona sense dir res.

—A veure, és que ja tinc una feina, commissario.

Sense saber en absolut què respondre, en Brunetti només va dir:

—Esclar. —Després, tornant al tema d’en Giorgio, que ja no treballava a Telecom, va preguntar—: Què li va dir?

—Li vaig trucar i li vaig explicar el problema. En Giorgio es va posar a riure, tot just em va donar temps de descriure-li l’estri que havia trobat i em va dir que ja se’n cuidaria, que era una cosa amateur, per no dir primitiva.

Abans de poder expressar la seva satisfacció, ella va continuar, en to sever:

—Ja ho sabia jo, això. —Després, amb veu més ferma, va afegir—: Era obvi de què es tractava. L’única cosa que necessitava saber era on podia obtenir l’arma per resoldre el problema.

—Quina mena d’arma?

—Una que envia una espècie de… bé, suposo que se’n podria dir un «raig mortal». En Giorgio em va dir que als militars els agrada molt.

En Brunetti va ignorar aquest darrer comentari i va preguntar:

—I què fa?

—Si la poses al costat del dispositiu d’escolta i l’actives, l’arma emet un raig que al principi interfereix i després destrueix l’altre dispositiu. —Va fer una pausa breu—. De manera indetectable. Causa una mena de curtcircuit, talment com una mort natural. —Va somriure i de seguida va continuar—: I el que és més interessant és que, mentre agonitza, et dona les coordenades geogràfiques del lloc on s’està enviant la informació.

—I en Giorgio tenia un raig mortal a mà?

Ella va fer una rialleta.

—Ai, commissario Brunetti, com li agrada burlar-se de les coses que faig.

En Brunetti no va poder dissimular la sorpresa.

—Això, signorina, és l’última cosa que faria. —Després, amb la veu que solia fer per bromejar de coses serioses, va dir—: Per a mi, la seva ajuda és com un raig de llum en un món pervers.

La cara d’ella es va il·luminar.

—La meva àvia ho deia sovint, això.

—La meva també —va contestar ell—, però rares vegades sobre mi. —Va fer una pausa—. Així què, en Giorgio? —va preguntar, impacient per saber la resta de la història.

—Un jove de posat molt militar, que va mostrar una placa d’identificació tan important que el van acompanyar immediatament cap al meu despatx, es va presentar aquella mateixa tarda dient que venia de part d’un amic que li havia dit que vingués per arreglar una cosa.

—El dispositiu?

Ella va assentir.

—I portava… la mesura per contrarestar?

—Sí i no —va contestar ella, incapaç de dissimular la irritació—. Em va dir que no podia donar-me res, però que si sortia del despatx tan sols un quart d’hora, ell faria el que fos necessari.

—I vostè ho va fer?

Va assentir.

—Vaig baixar al bar d’en Sergio i em vaig prendre un cafè, i quan vaig tornar, el noi era a la finestra admirant les vistes, amb les mans agafades darrere l’esquena i el maletí a sobre la taula. Tancat.

—Ja havia acomplert la missió?

—Sí. Semblava molt satisfet amb el resultat, em va donar les gràcies per haver confiat en ell i em va dir que abans de… d’ocupar-se del dispositiu, havia comprovat les coordenades del lloc on es transmetien les dades.

—I? —va mussitar en Brunetti, de sobte molt interessat.

L’Elettra es va acostar una mà al front per apartar-se un floc de cabells, i en Brunetti es va fixar que duia les ungles del mateix color que els lluentons de la jaqueta.

—On anaven a parar?

—Encara que li sembli estrany —va contestar, de sobte amb veu molt seriosa—, en algun lloc d’aquest mateix edifici.

A en Brunetti no se li va acudir cap resposta adequada. La policia escoltant la policia. Va alçar les celles com fent una pregunta, i ella va respondre amb un arronsament d’espatlles tan delicat que amb prou feines va fer moure els lluentons brillants.

—També em va dir que havia deixat el cadàver al mateix lloc on l’havia trobat —va explicar, assenyalant sota la taula—. Així semblarà un infart —va afegir, amb un discret somriure—. A falta d’una paraula més adequada.

—I en Giorgio? Li ha donat les gràcies?

—Ja ho faré cap a finals d’aquesta setmana.

—I fins llavors?

—Li he fet enviar tres dotzenes de roses per celebrar la inauguració del seu despatx.

—Caram, que generosa —va observar en Brunetti.

—Generosa de part de la Questura, de fet.

—Ho ha fet passar com a material d’oficina?

—A veure, les han enviat a una oficina, no?

—Ah —va ser l’única cosa que li va sortir a en Brunetti, i després, pensant que ja era el moment de tornar a un tema que es podia controlar més fàcilment, va afegir—: Volia demanar-li si em pot fer un parell de cosetes.

L’explicació va ocupar una bona estona. Malgrat que en Brunetti ja li havia demanat que busqués l’historial mèdic d’en Fullin, no havia tingut temps de dir-li per què volia consultar-lo. Per tant, ho va fer ara, explicant-li la visita de l’Elisabetta i la història que li havia exposat.

Sentir-se a si mateix fent un resum de la història va fer que en Brunetti la veiés des d’una perspectiva nova i menys sorprenent. Quantes vegades havia fracassat la barreja d’amor i negocis? Que potser a en Fenzo no li va agradar alguna cosa que va veure als comptes del seu sogre? O potser en Del Balzo havia rebutjat algun suggeriment audaç destinat a millorar els seus ingressos? La raó podria ser ben banal: en Del Balzo simplement s’havia cansat de tenir aquell jove dient-li com havia de dirigir el seu negoci.

En Brunetti li va explicar que l’ONLUS tenia una junta directiva de tres membres, en Del Balzo, en Matteo Fullin i en Luigino Guidone, sense esmentar el seu intent primitiu de trobar informació sobre en Guidone.

Ella assentia mentre prenia notes; de sobte va girar unes quantes pàgines enrere, va comprovar una cosa i va continuar. Quan va acabar d’escriure i va alçar el cap esperant més informació, en Brunetti va dir:

—Voldria que mirés a veure què troba sobre aquesta ONLUS. —I després, com si li passés un plat de postres particularment llamineres, va afegir—: Es diu Belize nel Cuore.

A la signorina Elettra se li va escapar un sospir llarg i involuntari. El va mirar amb una sorpresa evident i va repetir el nom com si fossin les últimes paraules d’una pregària, i després va preguntar:

—Belize és a l’Amèrica Central?

—Sí —va respondre en Brunetti.

—Hi ha alguna cosa concreta que li interessi?

—Em van dir que és una organització benèfica mèdica, i treballa amb un hospital de Belize. —Com que no en sabia res més, va callar.

La signorina Elettra va alçar la vista.

—I ja està?

—Sí.

—En sap res, de l’hospital? Com és de gran? Qui el dirigeix? Com es diu?

En Brunetti es va limitar a arronsar les espatlles.

Ella el va mirar i va somriure.

—Ai, commissario, quin plaer que em transmet a vegades.

La coneixia prou bé per saber que estava dient la veritat.

—Plaer?

—Sí.

—Perquè això significa que haurà d’anar… —va començar, però va deixar la frase inacabada per por de donar-li idees estranyes.

Quan el silenci va haver durat prou, ella el va tornar a mirar i, amb la seva cortesia de sempre, va acabar la frase per ell.

—A caçar.





Capítol 14


El temps passava, i la natura intervenia en les vides de la gent de Venècia i, en conseqüència, en les vides de la policia. Després de dos dies de pluja torrencial i d’unes marees inusualment altes, van sonar les sirenes a dos quarts de tres de la matinada anunciant l’arribada de l’acqua alta. La implementació de les barreres de contenció del MOSE es va endarrerir per «problemes tècnics» no especificats, i quan finalment van funcionar, la ciutat ja estava inundada. El posterior endarreriment en el seu descens va atrapar l’aigua dins la ciutat durant unes quantes hores més, cosa que va agreujar els danys. L’endemà a la nit, es va repetir el mateix patró meteorològic: pluja, lluna, inundació. Tanmateix, s’hi va introduir un nou element: uns grups de nois menors d’edat, popularment coneguts com a «bandes infantils», van aprofitar el caos de la nit per entrar a les botigues, farmàcies i restaurants que havien tancat o havien fet fallida a causa de la pandèmia i van arreplegar tot el que els propietaris hi havien deixat a dins. Si els vianants que passaven per allà els preguntaven què feien, ells contestaven en veneziano que estaven ajudant el seu pare o el seu tiet a salvar les coses de la botiga perquè no es fessin malbé amb l’aigua, i si potser volien confirmar-ho amb ell mateix?

Per tant, atrafegats intentant salvar el que podien dels seus propis establiments, poca gent va insistir i d’aquesta manera els nois van robar o destrossar el que els va venir de gust.

La tercera nit, la policia, alertada, patrullava pels carrers i va detenir almenys sis grups de joves, tots menors d’edat. L’única satisfacció que va tenir la policia va ser trucar als pares implicats, explicar-los què havia passat i demanar-los que vinguessin a buscar els fills.

El procés va ser tediós: alguns pares eren difícils de localitzar i els van haver de trucar unes quantes vegades; altres van dir que hi anirien tan bon punt haguessin parlat amb el seu advocat; uns quants van dir que hi anaven de seguida però no s’hi van presentar fins al cap d’unes quantes hores, en algun cas fins a la tarda de l’endemà. Cap d’aquests pares va afirmar obertament que el retard s’havia produït expressament amb la intenció de provocar angoixa als fills, però la fredor d’alguns ho suggeria.

Quan els nois arribaven a la Questura, els havien de col·locar en algun lloc: la majoria els van dur a les sales d’interrogatoris. D’altres, en diferents comissaries de Carabinieri de la ciutat i ficats en cel·les de detenció. Un nen de deu anys va ser acompanyat a casa seva per dos policies uniformats que es van cuidar de fer tant de soroll com van poder quan hi van arribar, trucant al timbre una bona estona, i quan finalment algú va contestar, van anunciar a crits a l’intèrfon que era la policia i que el seu fill havia estat detingut.

En la majoria de casos, els nois mostraven un aire de privilegi i d’invulnerabilitat, ben conscients del poc risc que corrien. Molts d’ells anaven amb vambes Adidas o Nike, texans estratègicament esquinçats i jerseis de caputxa i armilla a sobre. Convençuts que eren únics, es copiaven els uns als altres o copiaven altres nois que havien vist en fotos o pel carrer. No només seguien la moda en la manera de vestir: el comportament també s’havia d’imitar, independentment del perjudici que suposés per a l’altra gent.

No obstant això, i per a alleujament d’en Brunetti, la majoria dels policies van tractar els nois amb paciència. Molts dels agents eren només una dècada més grans que els joves detinguts, i d’altres tenien fills de la mateixa edat.

Però tot plegat va comportar molt de temps: hores interminables per trobar un lloc on portar els nois, prendre nota de les seves dades, contactar amb els pares, deixar constància del delicte i les circumstàncies de la seva detenció, i tot plegat mentre la policia sabia que tot allò serviria de ben poc, per no dir de res.

Quan l’acqua alta es va acabar, altres nois van assaltar les botigues no vigilades, no pas perquè sabessin què fer amb les coses que robaven, sinó perquè no tenien res més a fer per divertir-se. Al final, un grup va anar massa lluny: tres joves van atacar un home pel carrer i li van robar el telefonino. L’agressió va quedar enregistrada per dues càmeres de seguretat; la víctima era un turista. Igual que altres criatures que viuen en hàbitats en perill, els turistes s’havien convertit en una espècie protegida a Venècia, i en Patta va decidir presentar-se ell mateix com una mena de defensor del Fons Mundial de la Natura.

El vice-questore va assignar a en Vianello la tasca d’organitzar patrulles nocturnes contra les bandes infantils, cosa que significava que la jornada laboral de l’ispettore s’havia convertit en un torn de nit, de manera que no li quedava temps per buscar informació sobre el signor Fenzo.

Al mateix temps, van convocar la Claudia Griffoni a Milà per declarar en el judici d’un home acusat d’haver matat la seva dona. El magistrat que va enviar la petició va avisar que probablement s’hi hauria d’estar un parell de dies. Abans de marxar, la Griffoni va assegurar a en Brunetti, a qui en Patta li havia manat que s’encarregués momentàniament dels casos d’ella, que no hi havia res que no es pogués esperar fins a la seva tornada, però li va demanar que revisés un plec de comunicacions ministerials i li digués si hi havia alguna cosa important.

Això deixava en Brunetti i la signorina Elettra amb molt poc temps, sobretot després que el vice-questore demanés a l’Elettra que s’impliqués en una cosa que ella mateixa va descriure a en Brunetti com a «inútil però atractiva». No obstant això, va assegurar al commissario que, a finals de setmana, podria tornar-se a concentrar en el tema del vicealmirall Fullin i Belize nel Cuore.

Amb la signorina Elettra ocupada en una qüestió «inútil» i els dos agents amb qui treballava ben poc disponibles, en Brunetti es va adonar que bàsicament estava sol a la Questura, una cosa que feia anys que no li passava.

Van passar dos dies més. Quan l’Elisabetta va trucar el segon dia per preguntar a en Brunetti si tenia alguna novetat, ell va mirar de guanyar temps. El tercer dia, quan tot just feia uns quants minuts que s’havia assegut a la taula a treballar, fullejant els documents ministerials de la Griffoni, li va sonar el telefonino. Era en Pucetti.

—Commissario —va començar l’agent—, som a… —La seva veu es va esfumar, com si hagués quedat interrompuda per una interferència elèctrica. En Brunetti es va aixecar i es va acostar a la finestra, esperant que així millorés la connexió.

—Pucetti? —va dir—. Pucetti, em sents?

—Sí, signore —va dir el jove agent, i després d’una pausa va continuar—. Som en una clínica. Ha trucat un metge per informar d’un assalt, i hem vingut cap aquí.

En Brunetti va sentir la respiració agitada d’en Pucetti.

—Què ha passat, Pucetti? —va preguntar—. Digues.

—Hi ha sang, commissario. A terra. —Va sentir que l’agent tornava a respirar fondo. Després, amb una veu gairebé infantil, va dir—: Pertot arreu.

—Pucetti, hi ha algú més amb tu? —va preguntar en Brunetti.

—Només l’Alvise. És a fora. S’ha marejat.

—Algú més?

—La dottoressa.

—Passa-me-la —li va ordenar.

En Pucetti va dubtar un instant abans de respondre.

—També és a fora, signore.

—Pucetti, tanca els ulls i digue’m què ha passat.

Va seguir un llarg silenci, i després va tornar a sentir la veu d’en Pucetti, que sonava forçada i afligida.

—La dona m’ha dit que ha sigut ella que ha trucat i ha denunciat l’assalt. M’ha explicat que en un primer moment tenia por d’entrar a dintre perquè ha vist la sang només d’obrir la porta. Però després ha pensat que hi havia d’entrar per veure què havia passat.

—Quan ha sigut això?

—No fa gaire, menys d’una hora. Han passat la trucada al tinent Scarpa, i ell li ha dit que hi enviava dos homes immediatament. L’Alvise i jo érem a baix, o sigui que li ha manat a en Foa que ens portés aquí. —Tot seguit va fer una llarga pausa, durant la qual l’única cosa que va sentir en Brunetti va ser la respiració d’en Pucetti i, de fons, lladrucs de gossos.

—On ets? —va preguntar en Brunetti.

—Al Campiello Turella. És just abans d’arribar al Campo Santo Stefano. Hi ha un jardí aquí al costat. —En Brunetti no tenia ni idea de què estava dient l’agent: no hi havia cap Campiello Turella a prop del Campo Santo Stefano.

—Pucetti, on ets? Fixa-t’hi bé. On ets?

—A Murano, commissario. Ja l’hi he dit, no?

—M’ho acabes de dir ara, Pucetti. A veure, explica’m què has vist quan heu arribat.

—La porta era oberta, i la veterinària era a fora, al campiello, repenjada contra la paret.

En Brunetti va esperar en silenci que en Pucetti continués, i al cap d’uns instants ho va fer.

—La dona tenia un gos als braços, un d’aquells terriers blancs petits tan bellugadissos. —Va fer una pausa després de descriure el gos, i llavors va afegir—: Al principi m’he pensat que era mort perquè s’estava molt quiet, tenia el cap ple de sang i les orelles embenades. I llavors he vist la sang de la dona, a tota la part del davant i a les mànigues de la jaqueta.

—Què has fet després, Pucetti? —va preguntar en Brunetti, confós amb aquella història que no tenia ni cap ni peus.

En Pucetti no va dir res fins que el commissario el va instar a parlar. L’agent va fer una pausa llarga, i quan en Brunetti ja estava a punt de dir-li que continués ell finalment va tornar a parlar.

—Ha dit que les orelles sagnen molt. —Va respirar fondo—. I llavors hem entrat. L’oficina estava destrossada: l’ordinador per terra, els cables arrencats, una vitrina bolcada i vidres per tot arreu.

Va fer una altra pausa, i en Brunetti es va esperar.

—Llavors l’Alvise ha dit que hauríem d’entrar a l’altra sala, perquè se sentien lladrucs i grunys, o sigui que hem anat cap a la porta. —Va callar un moment, i després va preguntar, en el seu to de veu normal—: Puc dir-li una cosa, commissario?

—Esclar, Pucetti, digues.

—Estava tan espantat, que he tret la pistola, i l’Alvise també. Hem entrat a l’altra sala, però els lladrucs eren només d’un gos, un rottweiler enorme que bordava com si fos boig i es clavava cops contra la porta de la gàbia. —Tot seguit va afegir, en to de sorpresa—: Només un gos, un sol gos i feia tot aquell xivarri.

—Què més has vist, Pucetti?

—Hi havia un parell de conills i un gat, però el gat era a sobre de l’armari arxivador, i d’allà també venia part del soroll. Era gris. Jo en tenia un d’igual quan era petit.

O sigui que havien ferit un animal i havien destrossat l’oficina. El primer pensament d’en Brunetti va ser preguntar-se si es tractava d’una acció d’alguna de les bandes infantils que quedaven.

—Què més has vist, Pucetti?

—Res més, li he trucat de seguida, signore.

En Brunetti es va apartar un moment el telèfon de l’orella i va recordar que havia vist la segona llanxa amarrada davant de la Questura quan hi havia arribat. Es va dirigir cap a la porta i va baixar les escales.

—Arribaré d’aquí a vint minuts com a màxim.

—Què fem mentrestant, senyor?

—Quedeu-vos aquí. No contesteu cap pregunta. Avisa en Foa i digue-li que acompanyi la doctora al Campo Santo Stefano, hi ha un bar a la cantonada. Que li demani alguna cosa calenta per beure, però que no sigui un cafè.

—D’acord, senyor. Ara l’hi dic.

—I quedeu-vos a fora. No torneu a entrar.

—I els animals, signore?

—Ara no els passarà res. Tanca la porta, Pucetti, i no deixis entrar ningú. Recorda que és una escena del crim.

—Sí, senyor. Entesos. Però, i si algú ens demana per entrar?

—Si algú ho demana, li dieu que han entrat uns vàndals —va contestar en Brunetti, i va penjar.

Un cop a baix, va anar directe cap al moll i hi va trobar en Grandesso, un home de Burano de pell fosca que feia pocs anys que treballava al cos, eixugant la humitat de la rosada de la barca. A en Brunetti no li agradava anar amb en Grandesso —no li queia gaire bé, aquell home— per l’arrogància amb què capitanejava la barca, sempre fent servir la sirena per fer apartar les altres barques del mig del pas, i sense reconèixer, i encara menys correspondre, la cortesia d’altres pilots.

—He d’anar a Murano, Grandesso. Tan ràpid com puguis.

—On, senyor? —va preguntar, mentre guardava el drap a la cavitat de sota el quadre de comandament.

—Al Campiello Turella —va contestar en Brunetti, i va pujar a bord mentre li donava indicacions.

—Ja sé on és, senyor —el va interrompre en Grandesso, que va engegar el motor i va fer girar la barca per marxar. Van trencar cap al Rio Santa Giustina, van sortir a la laguna i van accelerar, amb la sirena a tot drap, cap a l’altra illa. Quan s’acostaven al Faro, en Brunetti li va demanar a en Grandesso que parés la sirena.

El pilot va aturar la barca al costat de l’altra llanxa de la policia i la va amarrar, amb els llums d’emergència pampalluguejant. En Brunetti va mirar el rellotge i va veure que havien trigat menys de quinze minuts a fer el trajecte.

—Espera’t aquí —va dir en Brunetti, i va pujar a la riva per dirigir-se a l’entrada del campiello. Al fons, va veure en Pucetti i l’Alvise palplantats a banda i banda d’una porta. Si haguessin portat un bateria i un cantant, haurien cridat menys l’atenció. Dues finestres de l’altra banda del campiello estaven obertes malgrat la temperatura, una al primer pis i l’altra al segon. Una dona treia el cap des de la finestra més baixa, amb les mans repenjades a l’ampit i els colzes rectes. A l’altra, s’hi veia una dona de mig cos en amunt: devia haver-hi acostat una cadira per mirar a fora.

Ignorant aquelles dones, en Brunetti es va acostar als dos agents. Amb una teatralitat exagerada, l’Alvise li va fer una salutació d’estil militar i en Pucetti va alçar una mà dient:

—Bon dia, commissario.

En Brunetti es va limitar a assentir, ignorant les dues salutacions. Es va adreçar a en Pucetti:

—On és la doctora?

—Ara està tornant del bar, senyor —va contestar en Pucetti, i una mica alleujat va afegir—: Ha trucat a una amiga, que ara vindrà per endur-se el seu gos. —Després, en un to més professional, va explicar—: En Foa ha dit que la gent no parava de mirar-la per la sang, i ha decidit anar a la barca a buscar una de les nostres jaquetes.

—I no cridarà igualment l’atenció? —va preguntar en Brunetti.

—Vostè no ha vist la sang, senyor. Cregui’m, és molt millor la nostra jaqueta.

Tot just acabava de dir això, sota l’arc que conduïa al canal van aparèixer en Foa uniformat i una dona amb una jaqueta blava enorme amb la paraula «POLIZIA» impresa en lletres blanques molt grosses. La dona duia una cosa agafada que, a mesura que es va anar acostant, en Brunetti va reconèixer que era un gos, segurament un Jack Russell, embolicat amb una tovallola i amb el cap protegit amb una pantalla de plàstic. Era petit i blanc, just a la mida dels seus braços, i semblava drogat o adormit. Se li veien unes quantes taques marrons al cap, parcialment enfosquides per uns reguerons amples de sang, molta sang. Les orelles, molt embenades, semblaven l’origen de la sang.

Els ulls d’en Brunetti es van desplaçar cap a la doctora, una dona jove i alta —fins i tot les veterinàries començaven a semblar adolescents?, va pensar en Brunetti— amb els cabells foscos i curts, un nas prominent i els ulls envermellits. Era més alta que en Foa, i encara es notava més per la seva esveltesa.

Abans que cap dels dos pogués dir res, el gos es va bellugar neguitós als seus braços. Ella el va mirar i va dir:

—Tranquil, Bruce. No passa res. Ara et vindrà a buscar la Giulia. —El gos es va calmar quan li va sentir la veu.

La dona va mirar en Brunetti, que va aprofitar l’oportunitat per presentar-se:

—Soc en Guido Brunetti, commissario di polizia. —I llavors, la curiositat va poder més que ell i va preguntar—: Bruce? Com Bruce Springsteen?

Ella va somriure, va mirar el cap del gos per sobre de la pantalla de plàstic que el protegia i va contestar:

—No, es diu així per Bruce Fogle. És el meu ídol. —Quan va veure la confusió d’en Brunetti, va aclarir—: És un veterinari, no pas un cantant. —Pausa breu—. És el veterinari.

Alguna cosa del to de veu de la dona es va transmetre al gos, perquè es va tornar a bellugar i li va començar a llepar la mà. Duia les mans netes, es va fixar en Brunetti, però la jaqueta blava no li tapava del tot la gran taca de sang del puny de la camisa i una altra a la part del davant.

—Ara vindrà una amiga meva a buscar-lo —va dir, donant un copet al llom del gos—. Me’l guardarà fins al vespre, i he d’anar a buscar unes quantes coses a la consulta. —Suposant que seria millor parlar amb ella quan no anés carregada amb el gos, en Brunetti es va apartar i la va seguir fins a la porta de la clínica. L’Alvise els va fer una salutació a tots dos; en Pucetti es va limitar a un assentiment de cap.

Quan van entrar a la silenciosa sala d’espera, de sobte una ferotge tempesta de lladrucs es va desfermar a l’altra sala: intensa, constant, amenaçadora. La dottoressa va anar cap a la porta i va entrar a l’estança adjacent; en Brunetti es va quedar a l’entrada. Els lladrucs es van aturar a l’instant. En Brunetti la va sentir que deia: «Ja n’hi ha prou, Zucca. Vinga, jeu». En el silenci posterior, en Brunetti va sentir rascades i un cop sec. Un calaix que s’obria i es tancava, i després un altre. Al cap de poc va tornar, amb una bossa de paper de la compra en una mà.

—La Zucca és amiga d’en Bruce. S’ha hagut de quedar aquí a passar la nit, i he deixat en Bruce fent-li companyia perquè la Zucca té por quan es queda sola. —Va tornar a mirar a dins de la pantalla protectora i va preguntar—: No ets gaire bona mainadera tu, oi?

Va inclinar el cap assenyalant l’altra sala i va dir:

—La Zucca és molt gran, i molt dolça, i molt estúpida.

—Què ha passat? —va preguntar en Brunetti.

—Qui sigui que ha entrat deu haver portat llaminadures per als gossos, per si de cas es posaven a lladrar. —Va mirar en Bruce i va afegir—: Lladrarien fins a quedar sense veu, si algú s’atrevís a entrar.

—I doncs?

—Doncs que la persona que ha entrat els ha tirat llaminadures a la gàbia, per fer-los callar.

—I?

—I llavors s’han començat a barallar pel menjar. —Quan va veure l’expressió d’en Brunetti, va aclarir—: A veure, els amics són amics, però el menjar és menjar. —Després d’uns instants de reflexió, va afegir—: No són pas diferents de nosaltres.

—Flora? Flora? —va cridar una dona des de la porta.

En Brunetti va sortir i va fer un gest als agents perquè s’apartessin, i després va dir a la dona que passés. Era més o menys de la mateixa edat que la dottoressa Del Balzo, més baixa i més pleneta. En Bruce va udolar d’alegria quan la va veure, i en un moment van fer el traspàs del gos i de la bossa. Després la veterinària va donar unes quantes instruccions a la seva amiga, que en Brunetti no va sentir, i tot seguit la Giulia i en Bruce van començar a marxar cap al pas subterrani. Just quan hi arribaven, la Giulia es va aturar i es va girar perquè en Bruce pogués fer un lladruc fort, i després van desaparèixer.

Girant-se cap al commissario i sense cap preàmbul, la dottoressa Del Balzo va preguntar:

—Quin motiu podria tenir algú per fer això? —Com si la policia conegués uns camins especials per entrar a la ment dels criminals.

En Brunetti s’havia fet la mateixa pregunta quan parlava amb en Pucetti, però ara se la va tornar a fer i va sospitar que la resposta seria diferent. Flora del Balzo. Veterinària de Murano.

—No tinc cap resposta per a això, dottoressa, i no la tindré fins que no en sàpiga més detalls —va respondre.

—No hi ha res per saber —va dir ella, parlant a poc a poc i posant èmfasi a l’última paraula. Després, com si en Brunetti fos un autèntic tanoca, va afegir—: Això és una bogeria. Els que ho han fet són bojos.

En Brunetti es va pensar que es posaria a plorar, però va sacsejar el cap i li va preguntar:

—Vostè és policia: no havia vist mai res així?

Tenia raó: en Brunetti era policia, i havia vist coses així. Però amb persones, no amb animals.

Ignorant el comentari, en Brunetti es va girar cap a en Pucetti, que encara era allà al costat, i li va preguntar:

—Has trucat a la brigada criminal?

—Sí, senyor —va respondre en Pucetti—. Just després de parlar amb vostè.

—Perfecte. —Després es va girar de nou cap a la dottoressa Del Balzo i va preguntar—: La porta queda sempre tancada quan se’n va?

Va trigar un moment a captar la simplicitat de la pregunta, i després va respondre:

—Sí.

—En té les claus, dottoressa?

Es va ficar les mans a les butxaques de la jaqueta que duia posada, però la forma estranya la va sorprendre i es va mirar la mà dreta, com si d’alguna manera l’hagués enganyat. En Brunetti va veure com es concentrava; tot seguit, va posar la mà a la butxaca dels pantalons i en va treure un manat de claus. Les va revisar, en va triar una i la va passar a en Brunetti.

Ell li va donar les gràcies i va demanar a en Foa, que era darrere seu, que acompanyés la dona a la llanxa i s’esperés allà: ell hi aniria al cap de cinc o deu minuts.

Abans que en Foa es girés en direcció al canal, ella va preguntar:

—Hi puc tornar a entrar?

Pensant que ja hi havia entrat una vegada i conscient que els homes de la brigada no trigarien gaire a arribar, en Brunetti va dir:

—Valdria més que no, dottoressa.

—Hi ha un gat —va dir. No hi havia cap indici de compromís a la seva veu.

En Pucetti va intervenir dient:

—Sí, hi ha un gat a sobre de l’armari arxivador, dottoressa.

En Pucetti va esperar que en Brunetti digués alguna cosa, però com que no deia res, va continuar:

—No pateixi, signora. Ja ens en cuidarem. —La dona el va mirar com si no l’entengués—. Sempre he tingut gat, jo, des que era petit. —I va afegir—: Té alguna gàbia de sobres, a dins?

—A l’armari de la sala d’espera —va respondre.

—Com es diu el gat?

—Tigre, i se suposava que avui havia de tornar a casa.

—Hi tornarà, dottoressa —va dir en Pucetti—. Nosaltres l’hi portarem, no pateixi. —En Brunetti la va observar mentre considerava l’oferiment: el cos se li va relaxar, i llavors va saber que ho acceptaria.

En Pucetti també ho devia captar.

—Digui’m on viu, i ens cuidarem de portar-lo a casa seva.

Ella encara va trigar uns instants a decidir-se, però al final va dir:

—Viu a la calle que comença al palazzo Boldù, sortint a la dreta. El nom és al timbre: Zimmermann. —I després, com si encara dubtés, va preguntar—: Vol que els truqui per dir-los que avui el seu gat torna a casa?

En Pucetti va intercanviar una mirada amb en Foa, que va somriure i va dir:

—No només això, sinó que els pot dir que tornarà a casa amb la llanxa de la policia.





Capítol 15


La dottoressa Del Balzo no va replicar quan en Brunetti va insistir que se n’anés a la llanxa amb en Foa i l’esperés allà. Un cop van haver desaparegut sota l’arcada, en Brunetti va dir a en Pucetti que impedís l’entrada a la clínica, després va anar cap a la porta i hi va entrar. Des del despatx, sentia els lladrucs del gos. Va mirar al seu voltant. El primer que va veure va ser l’armari bolcat i l’ordinador trencat, amb la pantalla esmicolada per l’impacte contra el terra.

Mirant de posar els peus en llocs on no hi hagués papers, o vidres, o sang, en Brunetti va anar cap a la porta de darrere l’escriptori i la va empènyer amb un cop de colze. El soroll es va intensificar moltíssim. Hi havia encara més sang al terra d’aquesta sala, no era gens estrany que en Pucetti hagués reaccionat d’aquella manera.

Ara, l’enorme gos havia parat de lladrar i observava en Brunetti. Amb la veu que havia fet servir anys enrere quan els seus fills eren petits, en Brunetti va dir:

—Tranquil·la, Zucca. He vingut a veure com estàs. No pateixis, tot anirà bé.

En Brunetti va fer un pas endavant i va trepitjar alguna cosa flonja. Va mirar avall i primer es va pensar que era una pela de plàtan, però els plàtans no són grisos, ni estan coberts de pèl.

—Oh, Gesù —va exclamar, i els lladrucs van tornar a començar. En Brunetti va ignorar aquell xivarri: necessitava saber què era. Va tornar a mirar a terra i llavors va veure l’orella, juntament amb un cap de conill que tenia els ulls i el morro de plàstic. Un dels gossos s’havia emportat una joguina. Per no tenir por.

Va sentir la sirena que s’acostava i va marxar d’allà dins per sortir al campiello. Al cap d’un moment, va arribar l’equip de la brigada criminal encapçalada pel seu cap, en Bocchese. En Brunetti va saludar els dos agents dient-los pel nom mentre ells descarregaven les maletes que portaven.

En Bocchese es va acostar a en Brunetti i va fer un moviment amb la mà com a salutació.

—Hi ha algun lloc per poder-nos canviar? —va preguntar.

—No crec que sigui necessari. L’únic ferit és un gos, no pas una persona.

En Bocchese, que semblava més baix que l’última vegada que en Brunetti l’havia vist, es va girar cap als seus homes i va dir:

—Ja heu sentit el commissario.

Un dels homes va col·locar bé la maleta per obrir-la i, ignorant els trajos de protecció, en va treure quatre parells de peücs de plàstic i quatre de guants. Els va repartir entre tots.

En Brunetti es va preguntar si els altres eren conscients de com s’havien tornat d’habituals els trajos protectors en les fotografies i els vídeos dels últims anys. No en escenes de delictes, sinó en escenes de morts.

—Explica —va dir en Bocchese, trencant-li el fil dels pensaments.

—Sí, és la clínica d’una veterinària. Hi van entrar ahir a la nit —va contestar en Brunetti—. Vandalisme. Possible robatori.

—Què? —va preguntar en Bocchese—. I hem vingut tots tres per això?

—Podria haver-hi més coses al darrere —va respondre en Brunetti.

—És absurd —va dir l’agent més alt en veu baixa.

En Brunetti es va girar cap a en Bocchese, mostrant-li els dos paquets de plàstic.

—Jo ja he entrat a dintre. És necessari que em posi això?

—Són les normes, Guido, per tant, val més que t’ho posis.

En Brunetti el va creure i es va posar els peücs sobre les sabates i els guants a les mans. En Bocchese ja era a la porta, amb els seus homes darrere seu. En Pucetti parlava amb el més alt, però quan van arribar a la porta es va apartar per deixar passar els tècnics. En Brunetti els va seguir cap a dins.

—Feu fotografies —els va manar en Bocchese. Quan va veure els rastres de sang, va deixar anar un sospir i va dir, molt baixet—: A veure, era realment necessari, això? —com si estigués renyant una criatura.

Els tècnics van començar a espraiar els objectes que possiblement tenien empremtes: el cadàver de l’ordinador, la superfície de l’escriptori, els arxivadors. Quan van entrar a l’altra sala, el gos va començar a fer una nova tanda de lladrucs de pànic.

En Brunetti es va quedar a la sala d’espera, penedint-se d’haver-hi entrat, perquè segurament només augmentaria les mostres que prendria la brigada.

Després de fer unes quantes fotografies a l’altra sala i d’agafar les empremtes de les superfícies i els objectes, els dos tècnics van tornar amb en Bocchese. Els lladrucs del gos van remetre immediatament, i en Brunetti va sentir que els tres homes parlaven en veu baixa, després el soroll de l’esprai, passos.

Darrere seu, les veus van pujar de volum. Alguna cosa va rascar el terra. Va sentir una veu masculina que deia frases curtes, en veu baixa, com si animés un col·lega a donar-li un cop de mà. Tot seguit, passos feixucs, i quan en Brunetti es va girar per veure què passava, va aparèixer un dels homes amb un gat agafat amb la mà enguantada. El gat no parava de donar cops de cap contra el puny de la jaqueta de l’home, fins que finalment va aconseguir ficar-hi el cap a dins i va parar de remoure’s.

En Brunetti va anar fins a l’armari que hi havia a l’altra banda de l’escriptori. El va obrir i va veure que hi havia tres petites gàbies metàl·liques, va agafar la de sobre de tot i va remenar la portella fins que va aconseguir obrir-la. Va oferir la gàbia al tècnic deixant-la a sobre de l’escriptori de la veterinària. Com si ho hagués fet altres vegades, el tècnic va ficar les dues mans a dins de la gàbia, es va estirar la màniga cap amunt i va deixar el gat al fons, que es va arraulir com una boleta i es va tapar el cap amb una pota.

—Em sembla que ja estem —va dir en Bocchese.

—Heu anat molt ràpid —va contestar en Brunetti. No havien trigat ni un quart d’hora.

—Són animals, signore —va comentar l’altre tècnic. No hi havia gens de simpatia a la seva veu.

—Però estan indefensos —va respondre en Brunetti. Va trigar uns instants a adonar-se que semblava la seva filla.

En Bocchese va fer un soroll i va obrir la boca per parlar, però abans que pogués fer-ho, el tècnic va agafar la gàbia i va preguntar a en Brunetti:

—El seu home diu que se suposa que ha d’acompanyar aquest nano a casa seva. Li dono la gàbia a ell?

—Sí, i digue-li que se’n vagi amb l’altre pilot, en Grandesso. Jo tornaré amb en Foa i la doctora. —De sobte, en Brunetti es va adonar que s’havia oblidat de l’Alvise, una cosa bastant habitual—. Ah, i digues que també s’emporti l’Alvise, entesos?

—Sí, senyor —va contestar el tècnic. Va assentir a en Bocchese i els dos tècnics van sortir cap a fora amb la gàbia.

En Bocchese i en Brunetti es van quedar sols, amb les seves últimes paraules ressonant-li dins del cap.

—Què en penses? —va preguntar en Bocchese, amb veu normal.

—Jo diria que ho ha fet una persona sola —va respondre en Brunetti—. Si haguessin sigut més, hi hauria més desperfectes.

En Bocchese va fer una ullada a les coses tirades per terra, la sang, els arxivadors amuntegats l’un a sobre de l’altre.

—Pot ser —va dir, únicament, i després es va girar i va afegir—: Faré tornar els nois, però com que això constarà com un cas de vandalisme contra la propietat, no cridarà gaire l’atenció.

Mentre anaven cap a la porta per sortir al campiello, en Bocchese va dir:

—No m’havia trobat mai amb una cosa així. —Es va aturar de cop i es va girar cap a en Brunetti. L’expressió li va canviar com si li acabés de venir al cap una idea estranya—. Potser ens sorprèn perquè no esperem que facin aquestes coses als animals. —Va fer una pausa per reflexionar, i després va dir—: Déu meu, això vol dir que el que trobem normal és que ho facin a les persones. —Va desviar la vista d’en Brunetti i va considerar el que acabava de dir, tot seguit es va acomiadar i va sortir al campiello per reunir els seus homes i tornar cap a la Questura.

En Brunetti es va esperar uns quants minuts fins que van ser tots fora, després va tancar la porta amb clau. Just quan feia girar el pom per assegurar-se que havia tancat bé, algú el va cridar des de l’edifici del davant:

—Signore? Signore?

En Brunetti es va guardar les claus a la butxaca i es va girar. Va inclinar el cap enrere i va alçar la vista cap al primer pis, però la finestra estava tancada i no s’hi veia ningú.

En canvi, la dona del segon pis encara era allà, aparentment asseguda.

—Signore —va dir per tercera vegada—. Em podria dir què ha passat?

Era gran, educada, i semblava més amoïnada que no pas tafanera.

—Han entrat a la clínica, signora —va contestar. No trigaria gaire a saber-ne els detalls. Els barris són porosos, i les notícies corren de pressa.

—Estan bé, els animals? —va preguntar, incapaç d’amagar la por.

—Haurem d’esperar a veure què —va dir, sense voler-la enganyar però tampoc disposat a explicar-li què havia passat.

—És policia, vostè? —va fer.

—Sí.

—Puc parlar un moment amb vostè? —va preguntar, educadament.

—Esclar —va respondre—, però ara no. He de parlar amb la dottoressa.

La dona va assentir, com si li donés permís per fer-ho.

—Puc tornar més tard per parlar amb vostè, signora?

—Quan?

En Brunetti va fer un gest cap a la clínica, com si suggerís que la resposta era allà.

—Aquesta tarda —va proposar, i va afegir, per cortesia—, si puc.

—Seré a casa —va contestar ella, i llavors va dir—: Galvani. El nom és a sota el timbre. —I dit això, va tancar la finestra i va desaparèixer.

Quan en Brunetti va arribar a la llanxa de la policia, en Foa estava netejant el tauler de comandaments. Devia sentir els passos d’en Brunetti quan s’hi acostava, perquè de seguida va guardar el drap i va anar cap al costat de la barca per donar-li un cop de mà. Però la marea havia pujat d’ençà que en Brunetti havia arribat, o sigui que no va necessitar ajuda per pujar a bord.

En Brunetti va baixar les escales de la cabina i va veure la dottoressa Del Balzo asseguda al seient del fons a la dreta, mirant cap a una altra banda. Per no espantar-la, en Brunetti va trucar al vidre amb els artells, va esperar que es girés i el reconegués, i després va obrir la porta. L’escalfor de l’interior de la cabina era agradable.

Va sentir passos a sobre, el soroll d’alguna cosa lliscant, i després el rugit del motor mentre s’allunyaven de la riva. Amb el cap cot, va ocupar l’espai del mig de la filera de seients del davant.

La dona encara duia la jaqueta de la policia, i en Brunetti es va preguntar si se la trauria quan arribessin al seu despatx. I després què?

—Dottoressa —va començar, estudiant-li la cara—, si li sembla bé ara anirem a la Questura, així podem parlar mentre encara té la memòria fresca. —Tal com havia fet davant de la clínica, va parlar en veneziano, no pas en italià. Al llarg dels anys, havia descobert que tenia un efecte calmant, especialment en les dones.

—Em sembla bé que en parlem ara, tot i que no sé si servirà de res. Ja ha vist què ha passat. Algú ha entrat i ho ha destrossat tot. Han ferit un animal. —Va quedar impressionat que la seva veu s’assemblés tant a la de l’Elisabetta, amb el mateix to o timbre o com fos que ho anomenaven els músics, i la mateixa cadència ondulant del Vèneto tan pronunciada quan la seva mare parlava. La veu se li va endurir i va tremolar—. El meu gos. —Un rastre vermell li va aparèixer fugaçment a la màniga quan es va acostar la mà al cor.

En Brunetti va assentir i va acotar el cap un moment, com si pensés. Després la va mirar i va dir:

—Vull parlar amb vostè per intentar esbrinar el motiu pel qual ha passat això.

Ja havien entrat a la laguna, i en Foa, sense haver-l’hi de dir, mantenia una velocitat moderada, de manera que no tenien cap dificultat per poder-se sentir bé.

La dona va desviar la mirada i la va dirigir cap al cementiri, que s’acostava lentament per l’esquerra. En Brunetti li va observar la cara, buscant-hi més rastres de l’Elisabetta, però no n’hi va trobar cap llevat de la semblança en la veu.

—Es refereix al motiu pel qual algú ha fet aquesta destrossa? —va preguntar. Després, amb molta seguretat, li va oferir la resposta—: Perquè el que ho ha fet és boig.

—I si no ho és? —va preguntar ell, coincidint amb ella que era obra d’un home.

—No és boig? —va preguntar ella, com si això superés la seva capacitat de comprensió.

En Brunetti no va dir res.

Va veure el moment en què ella comprenia el que volia dir i la possibilitat entrava dins dels seus esquemes: va esbatanar els ulls i se li va obrir la boca just perquè ell pogués veure la filera blanca segmentada de les seves dents. Va moure el cap lentament, un gest que indicava més incredulitat que no pas negació.

—No pot ser… —va començar, però no va acabar la frase.

Va apartar la vista d’en Brunetti, o potser de les seves paraules, i va contemplar les muntanyes a través de les finestres posteriors.

—Però si no és això, aleshores què pot ser?

Aquesta vegada va ser en Brunetti el que va brandar el cap.

—Tal com li he dit, dottoressa, jo no sé res excepte el que he vist a la seva clínica. No sé com explicar-ho, i tampoc no tinc ni idea de per què algú voldria atacar-la.

Ella el va interrompre.

—No m’han pas atacat.

En Brunetti es va reclinar als coixins del banc.

—Llavors, em pot dir qui és el propietari de la clínica i qui cuida els animals?

—Jo, per descomptat —va contestar, intentant semblar indignada. Com que en Brunetti no va respondre, va continuar—: Per què no diu res?

—El que ha passat a la clínica no ha sigut per espantar els animals o els seus propietaris, dottoressa. —Va callar i va esperar.

Finalment, ella va preguntar:

—Era per espantar-me a mi? —Tot i que continuava fent un esforç per semblar indignada i valenta, en Brunetti va notar que la por li conferia un to aspre a la veu. Després, com si es volgués imposar, va afegir—: Quin dret té a dir-me això?

—No ho he pas dit jo, signora. Ho ha dit vostè.

Amb el mateix posat indignat, potser amb l’esperança de reforçar-lo més aquesta vegada, va replicar:

—Per quin motiu ho haurien de voler fer?

—Això és el que m’agradaria que em digués, signora —va contestar en Brunetti. Després, amb un deix estudiat de cansament i impaciència, va continuar—. Ens estalviaria molt de temps. També a vostè, dottoressa. D’aquesta manera no l’hauré de molestar amb les meves preguntes ni empipar-la si decidim fer una ullada a la seva vida per veure què està passant.

—No sé què vol dir.

Els pensaments d’en Brunetti es van desplaçar de la dona cap a la seva mare. L’Elisabetta era una mica esnob, però era filla de bona gent i generosa, i això suggeria que ella devia ser una bona mare i generosa.

En Brunetti va mirar la Flora.

—Conec la seva mare —va dir, i va callar per veure com reaccionava.

Va quedar sorpresa, res més.

—No fa gaire em va dir que estava amoïnada per vostè i el seu marit. Em va explicar que el seu marit la va avisar que vostès dos corrien el perill que els passés alguna cosa dolenta.

Quan va sentir això, l’expressió se li va tensar, es va posar vermella, però en Brunetti no tenia ni idea de si era d’enuig amb la seva mare o de por perquè l’advertència del seu marit s’havia fet realitat.

—No tenia cap dret de parlar amb vostè —va dir la dottoressa Del Balzo, però a en Brunetti li va semblar que havia hagut de fer un esforç per sonar enfadada.

—No estic segur que les mares pensin en termes de drets —va respondre en Brunetti.

Abans que ella pogués contestar, en Brunetti va sentir un rugit estrepitós que s’acostava; la llanxa va virar bruscament a la dreta, va augmentar de velocitat i després va virar a l’esquerra. En Brunetti va perdre l’equilibri, es va redreçar amb penes i treballs i va mirar la dottoressa Del Balzo, que d’alguna manera havia aconseguit mantenir-se al seu lloc.

La sirena va emetre un xiulet prolongat, cosa que va enviar ràpidament en Brunetti cap a la porta i a dalt a la coberta. A pocs metres endavant, va veure una enorme llanxa blanca que s’allunyava a tot drap.

—Faci una foto! —va cridar en Foa.

En Brunetti va treure el telèfon, va fer una sèrie de fotos a la part posterior de la barca i en va capturar les lletres vermelles del nom: Gigolo.

—Què ha passat? —va preguntar en Brunetti.

—L’he sentit que s’acostava, i quan m’he girat a mirar, he vist que era molt a prop. L’he hagut d’esquivar. Dues vegades. —Després, com un pensament sobtat, va afegir—: Malparit. —Tot seguit, va despenjar el telèfon de la barca i va marcar uns quants números. Va respondre una veu d’home, i en Foa va dir—: Ciao, Lucio. Soc en Sebastiano. Soc a Fondamenta Nuove. Hi ha un beneit per aquí amb una Riva Bravo de color blanc. M’ha aparegut per darrere tan ràpid que gairebé sense adonar-me’n ja la tenia a sobre. L’he esquivat, o sigui que no sé si volia envestir-me o fer-me trontollar amb una onada. —En Foa va callar i va escoltar l’altre home—. Uns dotze metres. El nom que he vist a la part posterior és Gigolo.

La veu de l’home va dir alguna cosa que en Brunetti no va entendre, i en Foa va contestar:

—Em sembla que ha intentat espantar-me. —Aparentment, l’altre home no va trobar cap resposta per a això—. Però en tinc una foto —va afegir en Foa, i va preguntar—: Ara es dirigeix cap a l’Arsenale. Pots enviar-hi alguna barca per aturar-lo?

L’altre home va parlar una estona, fins que en Foa va dir:

—Pot ser que vagi cap a Certosa, si és el lloc on amarra. O a San Giorgio, però crec que la barca és massa gran per tenir-la allà. —Una altra interrupció, a la qual en Foa va contestar—: No, és impossible que pugui fer això. Aquesta barca és gran, i té dos motors.

En Foa es va girar cap a en Brunetti per parlar amb ell, però l’home del telèfon va dir alguna cosa que en Foa no va sentir.

—Repeteix-ho, sisplau —va dir el pilot, i després d’escoltar-lo, va afegir—: Gràcies. Per descomptat.

I va penjar el telèfon.

—Diu que hi envien tres barques. Que voldria veure les fotos que ha fet vostè. —Després, amb veu més calmada, va dir—: De totes maneres, dubto que hi hagi gaires barques que es diguin Gigolo. —Va brandar el cap unes quantes vegades i va afegir—: Té el número de la Capitaneria?

En Brunetti va assentir, va buscar el contacte al seu telèfon i hi va enviar les fotos.

En Foa va alentir la marxa i va preguntar:

—Anem a la Questura, signore?

—Sí, és el millor. —Després, pensant en la dottoressa Del Balzo, en Brunetti va dir—: Espero que això no l’hagi espantat.

—Viu a Murano?

—No. A la ciutat. Però treballa a Murano.

—Doncs és poc probable que l’hagi espantat, signore —va contestar en Foa, quan tombaven al Rio Santa Giustina.

—Per què?

—El canal que connecta amb l’aeroport passa per l’illa, o sigui que segur que ha vist un munt de barques passant a tot drap.

En Brunetti ho va considerar uns instants, va assentir reconeixent la saviesa d’en Foa i va tornar cap a la cabina.





Capítol 16


Quan la llanxa es va aturar al moll del davant de la Questura, en Brunetti va esperar que en Foa lligués l’amarra, i després es va aixecar. Va empènyer una de les dues portes batents i la va aguantar perquè sortís la dottoressa Del Balzo, va pujar a la coberta i després la va ajudar a pujar a la riva.

—És a la tercera planta —li va dir, quan van entrar a la Questura i li va assenyalar les escales—. Ara pujo, comenci a passar. —Es va girar cap a l’agent de l’entrada i, parlant en veu baixa, va dir—: Escolta, mira a veure si alguna de les agents femenines té una camisa i una jaqueta de recanvi, de civil, no de policia, per deixar-ho a la dottoressa Del Balzo un parell de dies.

—I si alguna d’elles en té, senyor?

—M’envies la roba al meu despatx.

L’agent Munaro va saludar acostant-se la mà a la templa, i en Brunetti va pujar per atrapar la dottoressa. Quan van entrar al despatx, se’l va mirar amb els ulls d’ella: taula, papers, ordinador, safates de documents d’entrada i de sortida. Un armari, dues cadires davant de la taula.

Decidint que valia més no fer cap comentari de la jaqueta que duia, va preguntar:

—Vol prendre alguna cosa?

Ella havia ocupat una de les cadires de confident, i es va girar per contestar. Va trigar una estona a parlar, i quan ho va fer, va ignorar l’oferiment i va dir:

—No havia estat mai en una Questura, però res del que he vist mai a la tele m’havia preparat per a un commissario que ofereix alguna cosa per beure. —Ho va dir somrient, i de sobte les coses es van tornar més fàcils entre tots dos.

En Brunetti va obviar la seva taula i es va acostar a l’altra cadira de confident, la va enretirar un metre i va seure de cara a ella.

—No comencem amb la violència fins més endavant —es va arriscar a bromejar, esperant que aquell comentari absurd la calmés.

Ella va deixar d’aferrar-se al reposabraços i va plegar les mans sobre la falda.

—Caram, és un descans saber-ho —va contestar.

—No obstant això, necessito el seu número de telèfon —va dir ell—. I el del seu marit, si li sembla bé donar-me’l.

Ho va considerar uns instants i va assentir. Ell se’ls va apuntar a la llibreta i després, com a resposta al bon humor amb què ella havia acceptat la broma sobre la violència, la va tancar i la va tirar sobre la taula.

En Brunetti havia decidit no gravar la conversa, pensant que això li facilitaria les coses, de manera que li va dir que només volia que li expliqués més detalladament què havia trobat a la clínica aquell matí, i per quin motiu la seva mare estava preocupada pel seu marit.

Abans de poder dir res més, algú va trucar a la porta i en Brunetti va dir:

—Avanti —esperant que fos una de les agents del cos.

I efectivament, era la Campi, una de les incorporacions més recents, una jove acabada de sortir de l’acadèmia i, segons el que li havien dit a en Brunetti, una dona plena de confiança en el món i amb el desig de convertir-lo en un lloc millor. En Brunetti, que no era un home inclinat a les pregàries, esperava que amb el temps conservés almenys una part d’aquell esperit.

—Ah, agent Campi —va dir en Brunetti, mentre es posava dret. Va veure que duia una jaqueta de pell negra plegada al braç dret i un jersei gris a la mà esquerra. Penjant de la mà dreta, hi duia una bossa de paper del desaparegut centre comercial COIN.

—En Munaro m’ha dit que li portés això, commissario —va dir—. Espero que sigui el que esperava.

—Bé, això ho haurà de jutjar la dottoressa Del Balzo, agent —va contestar, i es va apartar fent un gest amb la mà per presentar-li l’altra dona, que feia cara de confosa—. És seva, aquesta roba? —va preguntar.

La jove va somriure i va respondre:

—Sempre tinc una muda de recanvi a l’armariet.

En Brunetti es va girar cap a la dottoressa.

—He pensat que potser es voldria canviar de roba —va dir, sense cap més explicació.

Abans que pogués reaccionar, es va dirigir cap a la porta.

—Pot canviar-se aquí mateix, dottoressa. Jo tornaré d’aquí a uns minuts i podrem continuar.

Al cap de cinc minuts, l’agent Campi va sortir del despatx d’en Brunetti, deixant la porta oberta. Es va atansar al commissario i va preguntar, aguantant la bossa enlaire:

—Què en faig d’això, senyor?

—Em sembla que val més que ho destrueixin.

—Fins i tot la jaqueta de l’uniforme?

—Sí. Ningú no la voldria portar si sabés què li ha passat. —Per la cara inexpressiva que feia, en Brunetti es va adonar que la veterinària no li havia explicat res—. Dona-l’hi a en Munaro i digue-li que ho llenci.

—Sí, senyor —va contestar. Mentre se n’anava, en Brunetti es va fixar que aguantava la bossa un tros lluny del seu cos.

Quan va tornar a entrar al despatx, la jaqueta de pell estava penjada al respatller de la cadira de la dottoressa Del Balzo, i duia posat el jersei gris.

El commissario va tornar a seure al mateix lloc d’abans i va dir:

—Potser ara ja podem parlar, dottoressa.

En comptes de respondre, va treure el seu telefonino i el va passar a en Brunetti.

—Llegeixi-ho —va dir.

Ell va mirar la pantalla i hi va veure un missatge.

«És un home de fiar. Confia en ell». No hi havia signatura. Ell li va tornar el telèfon.

—Mentre l’agent em donava la roba —va començar a explicar la Flora—, li he enviat un missatge a la meva mare preguntant-li per vostè. I m’ha respost això.

—Caram, em sento afalagat —va contestar en Brunetti—. Fa molt de temps que no ens veiem —va dir, i ràpidament va afegir—, excepte alguna vegada que ens hem creuat pel carrer, esclar.

—No recordo que m’hagi parlat mai de vostè.

—És que ens coneixem de fa molts anys, i jo era jove. Érem veïns. —Tot seguit, endut pels records, va afegir—: Crec que coneixia més bé la seva mare.

—La meva àvia.

—Exacte.

—Es va morir fa uns quants anys.

—Sí, la seva mare m’ho va dir. Em sap greu —va dir en Brunetti. Després d’uns instants de reflexió, va afegir, amb molta formalitat—: Era una bona dona, i generosa. —En Brunetti era conscient que tots dos donaven voltes per guanyar temps, de manera que va decidir precipitar les coses i va preguntar, agitant la mà en direcció al telefonino—: Se’l creu, aquest missatge?

—És un policia, vostè.

En Brunetti va riure, sorprès.

—I això vol dir que pot confiar en mi, o no?

Ella es va remoure a la cadira, es va reclinar i va girar lleument el cap per comprovar que la jaqueta continuava al seu lloc. Després el va mirar i va dir:

—Suposo que això depèn del policia.

Es va col·locar el mòbil a sobre els genolls i va mirar la pantalla, llavors el va tornar a mirar a ell i va dir:

—La mare ha quedat molt amoïnada després de comentar-li tot l’ocorregut. Té tendència a exagerar.

Com que no estava segur de si es referia al que li havia explicat a la mare sobre el seu marit o sobre el que havia passat a la clínica, va preguntar:

—Es refereix a… al problema amb el seu marit?

—No és un problema —va dir, enèrgicament—. Estava preocupada per ell, perquè fa un quant temps que el noto nerviós. I cada vegada que li pregunto què passa, em contesta que res. Només una vegada em va dir que es tractava d’una cosa de la feina, però potser només ho va dir perquè no m’amoïnés. —Va brandar el cap—. No ho sé. —Es va redreçar i va preguntar, incapaç de dissimular que s’estava posant nerviosa—: Què li va explicar la meva mare?

—Més o menys el que m’acaba de dir vostè.

—Més o menys? —Ho va dir amb veu neutra, però se li veia la desconfiança impregnada als ulls.

—Segons la seva percepció, la reacció del seu marit va ser més brusca i li va dir que vostès dos estarien en perill si algú s’assabentava del que estava passant. —No va ser fins que es va sentir a si mateix dient-ho en veu alta que es va adonar de la vaguetat d’aquelles paraules. Llavors, esperant sorprendre-la, va afegir—: També em va dir que li fa por que estigui involucrat en alguna cosa dolenta. —Ella va obrir la boca, però no va dir res.

Sense immutar-se davant d’aquesta reacció, en Brunetti va continuar:

—L’única altra cosa que va dir és que creu que el seu marit és molt bona persona i que no podria estar involucrat en cap afer deshonest.

—O sigui, que creu que està involucrat en alguna cosa dolenta, però tot i així el considera una bona persona incapaç d’involucrar-se en res deshonest? —va preguntar, permetent-se una mica de sarcasme però mantenint a ratlla la ira.

—Es veu que sí —va contestar en Brunetti.

—Trobo que sembla força contradictori, no troba, commissario?

—Per descomptat. Però la gent sovint té opinions contradictòries sobre altres persones. Especialment les persones que estimen.

Va pensar que això la instaria a parlar. Quan va veure que no, en Brunetti va preguntar:

—Ha trucat al seu marit?

Ella va alçar el cap, confosa.

—Per explicar-li el que ha passat a la clínica.

La dona va mirar el mòbil, va allargar la mà enrere fins que va trobar la butxaca de la jaqueta i el va guardar a dins. Lliure de l’objecte, es va posar les mans a la falda, observant-les fixament, i va dir, sense alçar la vista:

—No. No he tingut temps. Només he trucat a la meva mare.

—Com és que no li ha trucat a ell, Flora? —va preguntar el commissario—. Ho hauria pogut fer mentre m’esperava a la barca.

Encara evitant la seva mirada, va arronsar les espatlles, va tancar els punys unes quantes vegades, va tornar a deixar les mans sobre la falda i el va mirar.

—Perquè estic espantada. —Immediatament va alçar una mà i va aclarir—: No, no és la paraula correcta. Estic alarmada i preocupada. Són coses diferents.

—Diferents de la por? —va preguntar ell.

—Sí.

En Brunetti va assentir, va deixar reposar les paraules entre tots dos durant uns instants i llavors va dir:

—Què és el que l’alarma?

—Que el meu marit podria tenir raó, i que hi ha una relació entre el que sigui que l’amoïna i el que ha passat aquesta nit.

—Quina mena de connexió? —va preguntar en Brunetti.

Ella va moure el cap. Va passar una estona; de sobte, va alçar la vista i li va preguntar:

—Sap què és el telèfon trencat?

—Mani’m?

—És un joc. Hi jugàvem quan érem petits. Seus en una rotllana i una persona xiuxiueja una cosa a la del costat, i llavors aquesta persona ho diu a la de l’altre costat, i així va passant de l’un a l’altre fins que el missatge arriba a la primera persona, però ja no té res a veure amb el que ella ha dit.

—Ah, nosaltres en dèiem el joc del telèfon —va dir en Brunetti—. Què vol dir amb això?

—Doncs que és el que passa quan dius alguna cosa a la gent. Els expliques una versió, i quan s’ha transmès a una o dues persones més, ja ha canviat completament. Doncs això és el que ha passat aquí. L’Enrico em va dir que tenia problemes, jo vaig suposar que era a la feina, i m’imagino que és el que li vaig dir a la meva mare. —Parlava cada vegada més ràpid mentre intentava recordar les converses, i finalment va deixar anar—: O potser li vaig dir això i ella s’ho va prendre més seriosament que jo. —Va callar i va tancar els ulls.

Va passar una estona. Va tornar a obrir els ulls.

—I quan l’Enrico va dir que feia temps que arrossegava aquests problemes, vaig pensar que era una cosa de la feina, perquè si no, què més el podia atabalar?

En Brunetti era prou perspicaç per no respondre aquesta pregunta.

—No sembla pas una informació gaire perillosa, que el teu marit tingui problemes a la feina.

—Suposo que depèn del tipus de problema.

—Sap quin és?

Va tancar els ulls i va brandar el cap lentament. Potser era un senyal de negació, però en Brunetti ho va interpretar com una expressió de tristesa pel fet de ser allà, amb la policia, parlant del seu marit.

—L’únic problema que ha tingut mai va ser fa tres anys, i ja el va resoldre.

—Parli-me’n.

—L’Enrico es va encarregar de crear una organització benèfica per al meu pare, i llavors, quan ja feia uns quants mesos que l’havia creat i estava en funcionament, li va dir al meu pare que ell ja havia fet la seva feina i que volia dedicar-se plenament als seus altres clients.

Com que en Brunetti no va dir res, va continuar:

—El projecte es va complicar i va requerir molt més temps del que havien previst. Hi havia molta feina, i el meu pare va contractar una secretària. —La veu se li va accelerar quan deia això, i incapaç de controlar-la, va afegir—: La secretària cobrava, però l’Enrico no acceptava diners del meu pare, ni tan sols quan jo li vaig dir que ho hauria de fer. Durant tot el temps que va ajudar el meu pare, va haver de rebutjar clients nous i amb prou feines podia complir amb els que ja tenia. Fins i tot em va dir que dos l’havien deixat. —L’expressió se li va tensar, i va fer—: Tampoc és que el meu pare es molestés mai a… —Va callar, just a una paraula del precipici.

Si en Brunetti hagués sigut un gos, hauria ensumat molt aquí, potser fins i tot hauria començat a udolar. La imaginació se li va desbocar amb el ressentiment que li va detectar a la veu com si fos un tros de carn fresca, i això el va convertir en una cosa més sinistra que un gos. Un xacal, potser? Un lúgubre caçador de carronya.

—Per què no podia simplement dir-li al seu pare que necessitava ingressos? —va preguntar en Brunetti.

Ella va deixar anar un esbufec de resignació.

—Perquè és un home —va contestar amb una amargor que en Brunetti gairebé va poder degustar—. Perquè no podia admetre que era incapaç de mantenir la seva dona, especialment al seu pare. —Va fer una pausa i va acotar el cap, avergonyida d’haver mostrat l’enuig que sentia, i va afegir—: O potser no volia que el meu pare se sentís en deute amb ell.

Llavors el va mirar i va dir, utilitzant el que probablement era el seu to de veu normal:

—L’Enrico no tenia ni idea que el projecte ocuparia tant de temps, si no, suposo que no s’hauria ofert a fer-ho com un favor. De franc. —Va mirar fixament en Brunetti i va afegir—: Jo acabava d’obrir la clínica, i tots dos necessitàvem la feina. I els diners.

Quan va veure que estirava els dits, neguitosa, en Brunetti va dir:

—Ho comprenc —intentant sonar com si es cregués el que li estava dient.

La dona es va posar les mans a la falda.

—Té idea de com va reaccionar el seu pare quan el seu marit va dimitir?

Va mirar a través de la finestra, però aparentment no hi va trobar res d’interessant, perquè es va tornar a girar cap a en Brunetti i va dir:

—L’Enrico no m’ho va explicar mai. —Abans que el commissario pogués replicar, va afegir—: I jo no l’hi volia preguntar.

En Brunetti va fer cara de preocupació en sentir el seu to de veu, i va pensar que havia arribat el moment de fer una pregunta de distracció.

—Ha tingut problemes amb algun dels seus clients actuals?

—No, que jo sàpiga.

—I amb alguna de les persones que el seu pare va contractar?

Va agafar-se les mans sobre la falda, però les va deixar anar de seguida.

—No en tinc ni idea. —La seva veu era freda, contundent.

En Brunetti va pensar que estaven arribant a un carreró sense sortida, de manera que va trencar cap al següent carrer que va veure.

—El que he vist avui a la clínica ha sigut inquietant.

Ella li aguantava la mirada.

—Podria haver sigut un dels seus clients? Potser per culpa d’un tractament que va fallar o per un animal que es va morir mentre vostè en tenia cura?

El va mirar molt sorpresa, suggerint amb l’expressió que allò que deia era impossible. Tanmateix, al cap d’uns instants va obrir la boca, com si algú l’acabés d’insultar.

—Me n’havia oblidat —va dir—. Va ser tan absurd que me n’havia oblidat.

Abans que en Brunetti pogués preguntar, es va explicar.

—Fa uns quants mesos, una dona de Burano em va portar una gossa que es veu que es va trobar pel carrer. Això suposadament explicava per què no duia xip ni tenia cap historial de vacunes. La gossa estava en un estat lamentable: desnodrida, bruta, letàrgica. —Va alçar les mans i les va separar poc més d’un pam, dient—: Era així de llarga, i pesava… Ara no me’n recordo, però no arribava ni als cinc quilos. —Va callar, com si el record del gos encara la inquietés. Amb posat absent, va afegir—: Però era tan dolça…

—Què volia que fes vostè, la dona?

Com si hagués sentit només la meitat de la pregunta, va dir:

—Quina dona?

—La que li va portar la gossa.

—Ah, esclar. Em va demanar si podia fer-hi alguna cosa o si valia més deixar-ho córrer.

En Brunetti es va esperar.

—Jo li vaig contestar que faria el que podria, i li vaig dir que em truqués al cap d’un parell de dies. —Va mirar en Brunetti i va torçar els llavis en el que podria ser un somriure o una ganyota de resignació.

—I?

—I no en vaig saber mai més res. —Després d’una pausa, va dir—: El número de telèfon que em va donar no existia, i l’únic que sabia era el nom de la gossa: Georgia.

—Què li passava?

—La vaig examinar i li vaig treure sang. Tenia símptomes avançats del paràsit del cor: panxa inflada, letargia, inapetència, i estava a quaranta de febre. —Després, com si en Brunetti ho hagués preguntat pel seu propi gos, va afegir—: Es transmet a través dels mosquits.

En Brunetti es va adonar que havia sortit la seva faceta d’experta, i no podia fer res més que escoltar.

—Només per assegurar-me’n, li vaig fer un test d’aquest paràsit i va sortir positiu, o sigui que li vaig posar sèrum i vaig iniciar el tractament amb antibiòtics. —Després, com si ell li hagués preguntat quant de temps durava el tractament, va explicar—: Va costar més d’un mes desintegrar els cucs, però la gossa era forta i valenta, i al cap de sis setmanes s’havia recuperat. —Potser per la preocupació reflectida a la cara d’en Brunetti, va afegir—: S’han d’eliminar a poc a poc, aquests paràsits; si els mates massa ràpid al principi, obstrueixen el sistema del gos i el maten.

—On era la gossa, durant tot aquest temps? —va preguntar en Brunetti, ara amb interès de debò.

—La vaig tenir a la clínica, i quan ja es trobava més bé, la meva ajudant la treia a passejar un parell de cops al dia, o ho feia jo mateixa.

El commissario no volia dedicar més temps a aquest tema, de manera que va preguntar:

—Té un final feliç, aquesta història?

—Suposo —va contestar. Com que en Brunetti no va dir res, ella va continuar—: Al cap de sis setmanes, era una gossa diferent, estava completament sana. A més, tenia un temperament dolç, cosa sorprenent després de com havia estat maltractada, i era molt afectuosa. —Potser va notar la impaciència d’ell, i va dir—: Total, que em vaig trobar una clienta pel carrer i em va dir que el seu gos s’havia mort feia un parell de setmanes, i quan em va dir que en volia un altre, li vaig demanar si li agradaria quedar-se amb la Georgia. I se la va quedar. Ja li havia posat el xip i totes les vacunes, o sigui que se’n va anar cap a la seva nova llar.

—Per què m’ha explicat aquesta història, signora?

—Perquè fa dues setmanes, una altra dona de Burano es va presentar a la clínica amb el seu fill, que semblava un pinxo, i em van dir que volien la seva gossa. Jo els vaig dir que no sabia de què em parlaven, i el fill va insistir que jo tenia la seva gossa i que la volien recuperar. Que sabien que la seva veïna els l’havia robat.

Va moure el cap amb incredulitat.

—El fill no parava d’insistir que sabien que la veïna havia portat la gossa a la meva clínica, o sigui que els vaig portar a l’altra sala i els vaig ensenyar els animals que tenia a la gossera. La gossa no hi era, esclar, però no em van creure i no paraven de dir que sabien que la gossa havia estat a la clínica i que la volien recuperar. —La veu se li va tenyir d’enuig quan va afegir—: Qualsevol diria que l’animal havia guanyat medalles al Crufts, per l’amor de Déu.

—Què va fer vostè?

—Els vaig amenaçar de trucar a la policia si no se n’anaven.

—I se’n van anar?

—Sí, finalment —va contestar, i després, amb inquietud—: Però no pas abans d’avisar-me que tornarien.

—I se’ls va creure?

—Que era la seva gossa i que tornarien? —Va acotar el cap amb un posat que en Brunetti va interpretar com a vergonya i va dir—: Sí, em vaig creure totes dues coses.

Després de deixar passar una bona estona, el commissario va preguntar:

—Per què no m’ho ha dit abans, això?

Aquesta vegada, les mans de la dona es van alçar amb un gest d’impotència.

—Semblaven persones d’un altre planeta. I vaig decidir que no haurien de tenir un gos. Simplement. —Va fer una pausa, i en Brunetti es va reprimir la impaciència—. Cada vegada que un d’ells deia una cosa, l’altre la repetia. I no em van mirar mai directament. Es van passar tota l’estona observant la clínica. No ho sé, semblava que intentessin valorar el preu de tot el que veien: la taula, els armaris, els instruments guardats a l’interior.

—La van amenaçar? —va preguntar en Brunetti.

—Que no l’hi acabo de dir? —va respondre ella, impacient.

—Parlo pensant com un advocat, dottoressa. —En Brunetti ho va dir amb calma i es va esperar fins que ella va semblar disposada a escoltar-lo atentament—. Li van dir de manera directa que tenien intenció de perjudicar-la si no feia el que ells li demanaven? —Va veure que això li feia canviar l’expressió, i va afegir—: O la van tocar de manera agressiva?

—D’acord. Vostè guanya —va contestar, i no va poder evitar relaxar-se—. I afegiré que no em van espantar, no exactament, però eren molt estranys; no estic acostumada a tractar amb gent d’aquesta. —Després, com si respongués a una petició d’explicar-se més bé, va dir—: La gent que té animals tendeix a ser més calmada. Sobretot si són amants dels gossos. —Reflexionant en això, va afegir—: Són els amants dels gats els que poden ser estranys, a vegades.

Per molt interessant que fos tot plegat, en Brunetti va decidir tornar al tema original, però abans de tenir-ne l’oportunitat, la dottoressa va preguntar:

—Creu que podrien tenir alguna relació amb… l’atac?

Ignorant la pregunta, ell va dir:

—Quin aspecte tenien?

De sobte es va girar cap a la finestra. Els ulls d’en Brunetti li van seguir la mirada, i tots dos van contemplar un núvol de la mida d’un creuer que surava cap a San Marco.

—La dona devia tenir uns setanta anys: cabells grisos bruts que li arribaven a l’espatlla, ulleres d’aquelles que augmenten la mida de l’ull, dentadura postissa evident i un accent buranès molt marcat. —En Brunetti es va esperar per si recordava alguna cosa més. Però aparentment allò era tot, perquè va començar amb l’altre—: El fill devia tenir cinquanta anys, potser menys. Però no hi havia res destacable d’ell: més o menys alt com vostè, però més prim. El mateix accent buranès. Cabells esclarissats, castanys però amb molts de blancs, i tallats molt curts.

—Algun dels dos semblava més… inestable? —va preguntar en Brunetti.

Sense dubtar gens, va respondre:

—La mare. Ell semblava que només fos allà per donar-li la raó. En tot. Però ella era la que duia la batuta, i no parava de parlar de «la meva gossa».

En Brunetti no va comentar res.

Ella va alçar les mans i les va tornar a deixar caure sobre la falda amb un gest d’impotència.

—No tinc ni idea de qui podria haver sigut. Ho he comprovat, i ningú no s’ha endut medicaments. —Abans que en Brunetti pogués preguntar, va dir—: Ja sap que els addictes també entren a les nostres clíniques. Els medicaments són similars en alguns casos, sobretot la ketamina i la buprenorfina, i la gent que en roba sembla que sap quins funcionen més bé. —Quan va veure que el commissario l’escoltava amb atenció, va afegir—: Fins i tot han après a ajustar les dosis segons el pes de la persona.

En Brunetti no va trobar cap comentari adequat, de manera que va preguntar:

—Se li acut algun altre motiu pel qual algú hagi pogut fer això?

Es va quedar pensativa molta estona, i ell la va observar mentre intentava trobar la resposta o feia veure que la buscava. Llavors va apartar la mirada i no es va tornar a girar fins que ella va parlar.

—Potser és el que va dir l’Enrico: que hi ha una cosa en la qual treballa que a algú no li agrada. —Abans que en Brunetti pogués fer cap comentari, va afegir—: Però és absurd. Si l’única cosa que fa és portar la comptabilitat de la gent. —Llavors, amb cara de confusió, va preguntar—: Per quin motiu algú podria veure com una amenaça la seva feina? —I després d’una pausa breu va afegir—: I per què m’haurien de fer això a mi, en comptes de fer-l’hi a ell?

En Brunetti va decidir arriscar-se.

—Podria tractar-se d’un antic client. Si no seu, potser d’ell —va dir.

Quan va veure que es limitava a negar amb el cap, es va adonar que la dona estava en el punt en què el fracàs porta a l’exasperació, i després al rebuig.

—Una coseta més —va dir ell, intentant no expressar la seva pròpia sensació de futilitat molestant-se a continuar buscant informació—. El seu marit ha reaccionat de manera estranya a alguna cosa, aquestes últimes setmanes?

Mentre en Brunetti l’observava, la boca se li va contraure, les galtes de sobte van semblar menys plenes i els ulls més petits, com si s’esforcessin a veure una cosa mal il·luminada. Després va frunzir els llavis i va brandar el cap, tal com fa qualsevol després de dir una estupidesa.

—No —va respondre, però immediatament va afegir—: No ben bé.

En Brunetti va somriure.

—Digui’m —va dir, ressuscitant el to de veu que havia fet servir anys enrere per enredar els seus fills quan es negaven a respondre una pregunta. Per primera vegada, li va veure tres petites arrugues al front.

Just quan ja començava a pensar que es negaria a respondre, la dona va dir, amb un fil de veu:

—És que és una estupidesa. Res.

—Expliqui-m’ho, Flora.

Aparentment, el fet de sentir el seu nom la va fer obeir.

—Fa unes quantes setmanes, vam decidir sortir a passejar una mica després de sopar. Feia una nit preciosa perquè hi havia lluna plena. —Després, amb nostàlgia o potser amb la ironia que els venecians solen fer servir per reconèixer la bellesa de la seva ciutat, va dir—: Venècia de nit.

El seu somriure no era de debò.

—Devia ser prop de mitjanit. Caminàvem pel Campo Manin. —Va alçar la vista i va dir—: Passàvem per l’agència de viatges del costat del pont. —Just quan ho va acabar de dir, ho va rectificar per «exagència de viatges», la fórmula habitual de qualsevol botiga o oficina morta per la pandèmia—. Saps quina vull dir, oi? —va preguntar, aquesta vegada canviant al veneziano i utilitzant el «tu» familiar.

—Sí —va respondre, recordant els vidres polsegosos de l’aparador i les plantes mortes, els pòsters descolorits pel sol, el clam general de sequera i misèria que s’esquitllava pels vidres cada vegada que hi passava per davant.

—Bé, doncs ens hi vam aturar per mirar els fullets de propaganda que encara hi ha a l’aparador de l’agència. —Llavors, amb curiositat, va preguntar—: Els has vist?

En Brunetti va assentir.

—Sí, allà abandonats —va dir—. L’herba del voltant de les piscines no creix: només es descoloreix amb cada mes que passa. I les palmeres ja són gairebé blanques, a hores d’ara.

Ella va somriure.

—Ens vam quedar mirant els fullets, preguntant-nos per què abans ens agradava tant anar a aquells llocs. —Va fingir una esgarrifança per emfasitzar el comentari—. I de sobte, l’Enrico va callar i es va quedar mirant el vidre.

Va estar en silenci uns instants, i després va continuar:

—Va ser molt estrany. No deia res, simplement es va quedar mirant a dintre. Em vaig fixar en la seva cara. Era com si estigués mirant una pel·lícula o escoltés una conversa dins del seu cap. Va passar una estona, i li vaig posar la mà al braç i el vaig sacsejar lleument, i llavors em va mirar com si estigués molt sorprès de veure’m allà. Li vaig preguntar si estava bé, però crec que no em va sentir, o no em va entendre. Va tornar a mirar a dins i va fer una mena de gruny, com si algú li hagués clavat un cop. Em vaig pensar que tenia un atac de cor o alguna cosa, però no em sortien les paraules, estava molt espantada. Després es va tornar a girar i em va mirar fixament, amb una expressió a la cara que em va aterrir encara més. No hi havia cap emoció: la seva cara era morta.

»Em va espantar tant, que devia fer alguna mena de soroll. Sense pensar, em vaig apartar d’ell i vaig alçar les mans davant meu com per protegir-me, i va ser com si aquest moviment trenqués alguna mena d’embruix màgic.

»Després va plantar les mans al vidre, inclinant-se endavant, i hi va recolzar el front fent un altre gruny. Al cap d’una estona, em va mirar, va intentar fer un somriure i em va dir que hauríem de tornar a casa. —Va agitar una mà en l’aire per acompanyar les paraules.

—En vau parlar, d’això?

—Li vaig preguntar què li havia passat, durant el camí de tornada i l’endemà al matí, i les dues vegades em va contestar que no sabia què volia dir, que simplement es va sentir dèbil uns instants, i que no va ser res.

Per mantenir les mans quietes, se les va agafar a sobre la falda.

—Tu no el coneixes. Quan l’Enrico es fica una cosa al cap, no hi ha manera de fer-lo canviar d’idea. I es va ficar al cap que no en volia parlar. Però fos el que fos, el va trasbalsar molt.

—I dius que va quedar sorprès per això?

Ella va considerar un moment la pregunta i finalment va contestar:

—Impactat, més aviat.

—Pel que va veure?

—No podia ser res més.

La llarga experiència havia ensenyat a en Brunetti a detectar els signes que la paciència d’un testimoni s’estava acabant: va percebre que tenia temps per a una pregunta més.

—Creus que això té relació amb la seva feina?

Però la seva mirada li va indicar que havia superat els límits de la paciència, o potser era pànic.

De cop i volta, es va aixecar. En silenci, ell va enretirar la cadira, es va posar dret i va anar cap a la porta. La va obrir per deixar-la passar. Un cop al passadís, ella va alçar la mà i va dir:

—Ja sé el camí, gràcies.

Ell va assentir i li va donar les gràcies per haver-hi anat, i li va dir que s’hi posaria en contacte si hi havia alguna novetat sobre l’atac a la clínica. Després va somriure i va dir, sentint-ho de debò:

—M’alegro que la Georgia no fos allà quan va venir aquella gent.

Ella ja havia començat a anar cap a les escales, però aquest comentari la va aturar. Es va girar cap al commissario i va dir:

—Gràcies. Jo també. —I després, com si formés part de la mateixa frase, va afegir—: No sé amb què més podria tenir relació, si no és amb la feina.





Capítol 17


Quan la dottoressa Del Balzo tot just començava a baixar les escales, en Brunetti ja barrinava què era el que espantava tant el seu marit. L’atac a la clínica demostrava que en Fenzo i la seva dona tenien un motiu per tenir por. Podia ser més clar el missatge? «Ara els animals; després tu».

Els seus pensaments van quedar interromputs per l’arribada d’en Pucetti. En Brunetti li va fer un gest perquè entrés al despatx, mentre li preguntava:

—Com ha anat?

—No eren a casa, o sigui que l’he deixat amb en Claudio, el llibreter de la cantonada. M’ha dit que els trucarà i els dirà que té el gat.

En Brunetti va assenyalar una cadira a en Pucetti i, quan hi va estar assegut, li va preguntar:

—I dels altres, n’has esbrinat res?

En Pucetti va somriure per indicar que havia tingut una mica d’èxit i va contestar:

—La Flora del Balzo surt a la guia telefònica, o sigui que he anat a parlar amb els nois de la comissaria de Carabinieri del Campo dei Gesuiti, però ni tan sols sabien qui eren. El restaurant del campo encara està tancat, però el bar de l’altra banda és del mateix propietari, i està obert. L’home m’ha dit que en Fenzo li ha fet estalviar molts diners al llarg dels últims anys, reclamant despeses i deduccions que ell ni sabia que existien i col·locant-lo a la llista correcta de negocis que tindran dret a cobrar indemnitzacions per les pèrdues a causa del coronavirus.

Després d’una pausa per reflexionar, en Pucetti va afegir:

—És estrany, senyor. El restaurant i el bar són els únics establiments que hi ha al campo, i ja sap com és de gran. —I va dir—: Era… —però va callar.

—Era què? —va preguntar en Brunetti.

—Abans la ciutat era així, amb botigues de debò on podies comprar-hi coses normals.

—Què vols dir, com ara botons o paelles per cuinar? —va preguntar en Brunetti.

—Sí.

—Fins i tot hi podies trobar roba interior i pasta fresca i flors —va respondre en Brunetti, satisfet.

—És el que em diu la meva mare —va contestar en Pucetti—. Semblen coses d’un conte de fades. —Quan va veure l’expressió del commissario, va afegir de seguida—: M’ho sembla a mi, esclar, senyor.

—Sí, tot era diferent —va respondre en Brunetti, sense intenció d’allargar més el tema—. Gràcies per haver tornat el gat, Pucetti.

Interpretant correctament el missatge, en Pucetti es va aixecar.

—De res, senyor. Sempre que pugui fer servei… —Es va aturar a mitja frase, li va fer una salutació d’estil militar i va deixar el commissario perdut en els seus pensaments.

Enviar un gat a casa amb la llanxa de la policia. De debò que ell havia ordenat això? Feia mesos que era conscient de la letargia invasiva que provocava la pandèmia, un símptoma que semblava que afectava tothom, independentment de si havien sigut víctimes o no dels altres símptomes malignes. Es trigava més temps a prendre decisions, i més temps a penedir-se’n. La correspondència s’havia alentit, i es trigava una setmana a escriure un e-mail amb un simple «sí» o «no». Recordar les converses que havia mantingut, fins i tot les del dia anterior, ara requeria un esforç. Però haver fet servir la llanxa de la policia per tornar un gat al seu propietari: això era alguna cosa més que letargia. Aquest pensament li va fer recordar la mare i el fill que havien anat a la clínica de la dottoressa Del Balzo a buscar el seu gos segrestat. I pensar en una dona gran li va portar al cap una altra dona: la signora Galvani.

Tenint en compte la seva edat, en Brunetti la va buscar a la guia telefònica i efectivament l’hi va trobar: Vittoria Galvani, l’única Galvani de Murano.

Quan la dona va respondre, en Brunetti es va presentar i es va identificar com el policia amb qui havia parlat abans, li va explicar que tenia una mica de feina però que segurament podria passar un moment a parlar amb ella havent dinat, si bé no li podia concretar l’hora.

Potser, va pensar en Brunetti, el temps és diferent per a la gent gran, perquè la dona no hi va trobar cap pega i li va dir que seria a casa tota la tarda i que podia anar-hi quan volgués.

Amb aquest tema enllestit, es va posar a revisar els e-mails. La signorina Elettra l’informava que tant la Griffoni com en Vianello ja tornaven a treballar amb normalitat. Immediatament els va trucar i els va convocar al seu despatx per parlar del cas en què estaven treballant, conscient de la neutralitat en el seu to de veu quan es referia a aquell tema.

La primera d’arribar va ser la Griffoni, amb una faldilla i un jersei marrons i unes vambes negres; darrere seu, en Vianello, amb uniforme. Van entrar, i mentre disposaven les cadires, va arribar la signorina Elettra, que va demanar a en Vianello que agafés la tercera cadira, que era a la vora de la finestra. En Brunetti es va fixar que tots tres duien carpetes o papers.

Els va oferir el que a ell li va semblar un somriure relaxat i va dir, sense preàmbuls:

—Claudia, comences tu?

Ella va assentir, va treure uns quants papers i va dir:

—Tinc els extractes bancaris d’en Del Balzo. No hi havia res inusual fins fa tres anys, quan va crear l’ONLUS i va transferir dos mil euros del seu compte al de Belize nel Cuore, cosa que apareix en els extractes bancaris de l’organització com el primer donatiu. —Va girar la pàgina—. No té deutes personals pendents, ni cap hipoteca de la casa. Rares vegades fa servir la targeta de crèdit, i no ho fa mai en un país estranger. D’ençà que està jubilat, té administradors contractats que li gestionen les empreses i un assessor financer que l’ajuda amb les inversions. No hi ha res més que m’hagi cridat l’atenció. —Va mirar els altres, però ningú no tenia preguntes.

La Griffoni va continuar:

—Els ingressos durant els cinc anys anteriors a la jubilació van ser molt bons, però no pas excepcionals. A causa de la varietat de les seves empreses, els ingressos sempre han fluctuat, sobretot en els darrers anys.

Va callar, va mirar al seu voltant i després va dir:

—I això és tot el que tinc, de moment.

—Lorenzo, què has esbrinat?

En Vianello també tenia una carpeta sobre la falda, però no es va molestar a obrir-la.

—He preguntat una mica. Resulta que jugo a waterpolo amb un home que havia treballat per a ell. Dirigia un dels seus supermercats.

—Waterpolo? —va preguntar la Griffoni, ignorant el detall dels supermercats.

—Sí, a Sant’Alvise —va respondre en Vianello. Després, com si volgués captar més gent al seu equip, va afegir—: Dimarts al vespre, de vuit a dos quarts de deu.

—I? —va preguntar en Brunetti, quan cap de les dues dones va fer més comentaris.

—Em va dir que era un bon empresari, i aparentment honest. —Va fer una pausa i va afegir—: Sempre tractava bé els treballadors: pagava la meitat del rebut als pares que duien la canalla a una guarderia privada. —Els va mirar a tots i va dir—: La majoria de treballadors amb fills els hi inscrivien.

En Vianello encara no havia acabat.

—Quan li vaig parlar de l’organització benèfica i dels diners que en Del Balzo envia a Centreamèrica, va somriure i em va dir que és exactament una acció típica d’en Del Balzo.

En Vianello es va treure les ulleres de prop de la butxaca de la jaqueta i se les va posar.

—I encara hi ha més —va dir, mentre obria la carpeta i revelava un bon plec de papers. En va treure uns quants i va tancar la carpeta—. Viatja molt, ara que està jubilat. Ha estat cinc vegades a Belize des que va començar a recaptar fons per a l’hospital. I cada vegada s’hi ha estat més d’un mes.

—Com ho saps, això? —el va interrompre la signorina Elettra.

—Tinc les dates dels vols, tot i que no he pogut trobar cap rastre d’ell un cop arribat a Belize, ni on podria haver anat durant tot aquell temps, fins al vol de tornada.

—Segur que hi ha d’haver rastres dels llocs on ha anat —va contestar ella—. Sempre n’hi ha.

En Vianello va fer un gran somriure, va deixar els papers i va alçar les mans en senyal d’impotència.

—Jo no he pogut trobar res.

En vista de l’escepticisme dels interlocutors, va començar a enumerar les dades absents:

—Cap reserva d’hotel, cap rebut de targeta de crèdit, cap altre vol. —Va callar un instant i després va afegir—: De fet, no sembla pas que s’hagi endut el telefonino en cap d’aquests viatges. En qualsevol cas, el mòbil va estar apagat durant aquests cinc períodes. —Els altres van quedar en silenci, com en estat de xoc davant d’aquesta informació.

Abans que poguessin comentar res, en Vianello va continuar:

—No he trobat factures de restaurants ni de cotxes de lloguer, ni compres de cap mena. Ni roba ni alguna cosa al duty-free.

L’ispettore va moure el cap i va repetir:

—Res. És com si ell mateix s’hagués apagat amb el telefonino.

La Griffoni va alçar la mà just perquè els altres poguessin veure el moviment, i va dir:

—Pot ser que s’hagi estat a casa d’uns amics?

—Pot ser. —En Vianello va respondre tan baixet que en Brunetti va començar a pensar que tenia alguna altra cosa per revelar i fruïa de la seva habilitat per crear expectativa—. No va fer servir el mòbil un cop va haver sortit d’Itàlia, però va enviar e-mails a la seva dona. —Va fer una pausa per veure si tenien alguna cosa a dir, però ningú no va parlar—. El dia abans de marxar cap a Belize per última vegada, va fer servir la targeta de crèdit per comprar-se unes ulleres de sol en aquella òptica que hi ha a prop del Ponte dell’Ovo, i no la va fer servir més fins que va tornar. —Va consultar els papers i va llegir—: Seixanta-set euros.

Va mirar els altres, com per comprovar si els havia captat l’atenció. Quan va veure que sí, va treure, talment com si fos un mag, uns quants papers més de la carpeta.

—Això són els llistats de passatgers dels seus vols d’anada i tornada de Belize.

—Dels deu vols? —va preguntar la signorina Elettra, ara amb la cara radiant d’orgull per aquell èxit.

—Sí.

—Oh, això és meravellós, Lorenzo —va contestar, encisada.

Un petit somriure va aparèixer a la cara d’en Vianello.

—El més curiós és que, en tots els vols, sempre hi havia la mateixa persona asseguda al seu costat a primera classe —va dir.

Cap dels altres no va parlar durant una estona, ni tampoc semblava que respiressin. Finalment, la Griffoni va preguntar, en veu baixa i reverent, com si acabés de constatar que la sang de San Gennaro s’havia començat a liquar:

—Qui?

Igual que el presentador d’un concurs obrint el sobre per anunciar el nom del guanyador, en Vianello va fer una pausa breu i va anunciar:

—La dottoressa Innocenza Bagnoli —i tot seguit la va presentar al públic—: Antigament assessora financera d’un banc de Venècia que durant un temps ha estat investigat per diversos delictes contra les lleis bancàries. Viu a Mestre, ni més ni menys, i actualment treballa pel seu compte com a assessora financera i ha començat a aconsellar diverses persones sobre com gestionar bé els seus actius. —Va alçar el cap per mirar els presents i va preguntar, realment desconcertat—: És interessant que aquesta mena de gent no faci servir mai la paraula «diners», oi?

—No la fan servir perquè la paraula és vulgar, Lorenzo —el va renyar la Griffoni—. Actius, riquesa, inversions, capital, fons… i totes les que m’oblido encara. Si fóssim a Amèrica, s’anomenaria «la paraula amb M», que no es pot pronunciar mai però que sempre s’ha de tenir present.

De sobte, en Brunetti es va impacientar amb tantes brometes i va preguntar:

—El signor Del Balzo és client seu?

—Sí.

—Des de quan?

—Des de fa dos anys i mig.

—És a dir, després de crear Belize nel Cuore?

—Sí.

En Brunetti es va fixar que hi havia més papers a sota dels que en Vianello ja havia ensenyat, però va deixar que l’ispettore acabés de fruir del tot amb el seu èxit.

—Què més has descobert sobre la dottoressa Bagnoli? —va preguntar la Griffoni, que tot d’una va alçar el braç i va donar uns quants cops de puny en l’aire, un gest que en Vianello va fingir que no veia.

—És originària de Brescia. Va anar a la universitat allà, i fa divuit anys, quan en tenia vint-i-set, va rebre un laurea magistrale en… —L’ispettore va tornar a fer una pausa, i molt a poc a poc va girar el full per continuar—: Economia, finances i avaluació de riscos.

El silenci va caure sobre els presents reunits quan tots van intuir els senyals inequívocs del miracle que s’acostava.

—Avaluació de riscos —va repetir la signorina Elettra, i va deixar anar un enorme sospir—. Que pacífic i innocent que sona, si ho separes de l’economia i les finances. —Emocionada, no va poder evitar repetir-ho—: Avaluació de riscos.

La Griffoni es va inclinar cap a la signorina Elettra i va dir:

—Ànims, Elettra. Em sembla que hi ha més coses.

En Vianello va assentir i va treure les últimes pàgines de la carpeta. Es va posar bé les ulleres, cosa que en Brunetti va considerar un gest sobrer.

—Resulta —va començar en Vianello, que amb prou feines podia dissimular la satisfacció que sentia— que ella sí que utilitza una targeta de crèdit. —Va abaixar els papers just per permetre que li veiessin els ulls i, contemplant el petit públic des de darrere les ulleres, va continuar—: La qual li han concedit com a treballadora de l’hospital de Belize.

La signorina Elettra va estar a punt de perdre el control i va interrompre en Vianello per dir, en un xiuxiueig meravellat:

—I els càrrecs van a parar a un compte de…?

En Vianello va somriure i va reprendre l’explicació dient:

—Liechtenstein.

La signorina Elettra segurament hauria considerat qualsevol mena de manifestació física de la seva delectació —posem pel cas, un aplaudiment— com a indecorosa, de manera que es va limitar a inclinar-se cap a l’ispettore, li va donar uns copets al braç i va dir:

—Oh, Lorenzo, quin descobriment tan brillant. —Després, potser invocant l’esperit de sant Antoni de Pàdua, patró de les coses perdudes, va afegir—: Beneït siguis per haver trobat aquests llistats, perquè això és molt difícil.

En Vianello va gaudir dels elogis uns instants abans de dir:

—Encara hi ha més.

Van tornar a quedar tots en silenci, atents com els infants que senten per primera vegada la història del nen Jesús al pessebre.

—En els dos últims viatges que ha fet aquesta dona a Belize… —va començar en Vianello, i després va afegir, amb posat de disculpa—: Encara no he tingut temps de comprovar els altres viatges —abans de reprendre la primera frase—: Doncs això, en els dos últims viatges ha anat amb acompanyant, i s’han estat en habitacions dobles en hotels de cinc estrelles. També es va gastar una quantitat significativa en restaurants, lloguer de cotxes (sempre un SUV o un Mercedes), lloguer de barques, algunes joies i roba, incloent-hi tres parells de sabates d’home Berluti. —Amb un lleu assentiment cap a la signorina Elettra, la seva única professora en aquest sentit, va afegir—: Del número quaranta-quatre —i va girar la pàgina.

»Durant l’últim viatge, es va estar amb un acompanyant en una suite al Four Seasons del golf de Papagayo. —Va alçar el cap del paper i va aclarir—: Això és a Costa Rica. Allà, no només va pagar l’habitació, més roba i més joies, sinó també les classes diàries de ioga, programades al mateix temps que aquella altra persona, el nom de la qual no apareix en cap dels formularis de registre; feia classes de submarinisme, que va pagar ella. —Va callar i va passar els fulls a en Brunetti, quedant-se dos papers per a ell.

En Brunetti va somriure a en Vianello, va llançar una mirada a la signorina Elettra i va dir:

—Lorenzo, ets tot un compliment per als que t’han fet de mestre. —Quan les paraules van parar de ressonar dins l’estança, va assenyalar els documents que quedaven i va preguntar—: I aquests papers?

En Vianello va fer que no amb el cap.

—Això és el registre de l’hotel. Ho he provat tot, però no he tingut sort. —I com si s’avergonyís del fracàs, va afegir—: No he tingut temps. He treballat de nits, perseguint narcotraficants i canalla, i de dies intentava dormir.

La signorina Elettra es va girar i li va dir, una mica nerviosa:

—Et sap greu si hi faig una ullada?

—Esperava que t’hi oferissis —va contestar en Vianello, agraït, i li va donar els dos papers que li quedaven—. Vaig trigar mitja nit a trobar les llistes de passatgers, però els registres d’hotel són impenetrables.

—Sí, són difícils de localitzar —va comentar la signorina Elettra.

En Vianello va acotar el cap, derrotat.

—No pateixis —el va animar ella—. Tinc un amic que treballa a Lausana, en el món hoteler. No li costarà gaire trobar el nom de l’altra persona que ocupava l’habitació. —Després, amb aire formal, va afegir—: Els guàrdies a vegades poden ser descuidats quan comproven els passaports a les fronteres, però el Four Seasons, no.

Com coi ho sap, això?, es va preguntar en Brunetti, però al final va decidir demanar-li:

—Què ha descobert sobre el signor Guidone?

La pregunta va donar peu a la signorina Elettra per posar el seu granet de sorra al tema, cosa que va fer explicant-los que l’únic rastre que havia trobat d’ell era un obituari al Giornale di Vicenza que anunciava la seva mort dos anys abans, dopo una lunga malattia, l’eufemisme acceptat per càncer. Va decidir llegir-los la resta.

—«Durant dècades, la seva botiga de petits electrodomèstics i parament de la llar de la Piazza delle Biade va ser coneguda i buscada per cuiners professionals i tots els interessats en temes culinaris. El seu nebot, l’avvocato Luca Guidone, també de Vicenza, patirà profundament la seva absència». —Va fer una pausa com a mostra de respecte pel difunt, i llavors va afegir—: M’he pres la llibertat de trucar a l’avvocato Guidone, i m’ha explicat que el seu tiet era un vell amic del signor Del Balzo, i sí, li havien demanat que signés alguna mena de document l’any abans de la seva mort.

Van quedar tots en silenci, fins que en Brunetti, fent d’advocat del diable, va preguntar:

—Encara no tenim cap prova que demostri que en Del Balzo sigui res més que el que es veu aparentment: un home que vol ajudar el proïsme. —Abans que el poguessin contradir, va repetir—: He dit prova.

La Griffoni el va interrompre.

—Espera’t fins que sapiguem si els diners van a parar a l’hospital, Guido.

—Crec que podem descartar aquesta possibilitat —va observar la signorina Elettra.

—En quines proves et bases? —va preguntar en Vianello.

—Tu mateix ens has suggerit les proves, Lorenzo —va contestar—. Les classes de ioga.

—Un magistrat probablement no hi estaria d’acord —va replicar en Vianello.

—Ni un jutge —va afegir en Brunetti.

Pràctica com sempre, la Griffoni va interrompre les especulacions per preguntar:

—Què fem, ara?

En Brunetti els va mirar a tots abans de dir:

—Fins ara, hem trobat proves d’un possible cas de frau. No podem saber-ne les dimensions fins que —va dir, i es va girar cap a la signorina Elettra— vostè faci una ullada als registres financers de Belize nel Cuore: qui els ha donat diners i quants? Qui rep i qui distribueix els diners que arriben a Belize, i on els envien?

Es va fixar que l’Elettra havia agafat un dels seus papers i estava prenent notes. Va fer una pausa fins que va veure que acabava d’escriure i després va preguntar:

—Creu que pot aconseguir-ho, això?

—Potser trigaré un parell de dies —va respondre la signorina Elettra, donant copets amb l’extrem de la goma gastada del llapis contra el paper—. Si és un projecte petit, és poc probable que tinguin la protecció adequada.

—Contra què? —va preguntar en Brunetti.

—Contra mi.





Capítol 18


En Brunetti va quedar impressionat per la presumpció d’aquella resposta. «Contra mi». I en aquell moment es va adonar que tota aquella empresa estava impulsada pel mateix sentit de vanitat. Els crims reals eren poc habituals a Venècia: el pitjor problema que tenien era una colla d’adolescents avorrits que se servien de la foscor de la nit per entrar a les botigues que feia temps que eren tancades per la pandèmia per robar o destrossar una mercaderia en la qual tenien ben poc interès. A les farmàcies podien robar drogues, però què es podien endur d’una botiga de parament de la llar o d’una sabateria? Els joves no tenien cap necessitat d’acumular estris d’aquella mena: tot arribaria amb el temps.

En veure que estava distret, els altres tres van iniciar una conversa en xiuxiuejos, deixant en Brunetti perdut en els seus pensaments. Tot el que havien fet era arran de la seva simpatia per una amistat del passat, i l’únic que havien descobert era que el marit d’aquella dona era adúlter i que dirigia una organització benèfica dubtosa. Durant gairebé dues setmanes, en Brunetti havia involucrat els seus companys en una investigació que corresponia clarament a la Guardia di Finanza.

Els havia conduït fins a un racó on ara estaven atrapats en possessió d’una informació que no entrava en les seves competències: probable delicte fiscal i evasió d’impostos. Com a membres de la Polizia di Stato, estaven obligats a investigar l’entrada forçada a la clínica de la dottoressa Del Balzo, malgrat que els lladres no s’havien ni molestat a obrir l’armari dels medicaments, però la investigació dels altres possibles delictes pertanyia a la Guardia di Finanza.

En Brunetti va pensar en una cosa que deia la Paola sempre que s’enfrontava a la possibilitat d’haver-se equivocat de camí o d’haver anat massa lluny, ja fos perquè es dirigia cap al nord per anar a Roma o perquè havia afegit una tassa de sucre en comptes d’una cullerada a la salsa de tomàquet: més o menys és tan tediós tornar enrere com continuar endavant. En aquest cas, en Brunetti es trobava amb un dilema similar. Com podia passar la investigació al departament al qual corresponia? Com podia admetre un error als seus col·legues sense avergonyir-se, o fins i tot sense deshonrar-se a si mateix?

Va tornar a centrar l’atenció en el present; els altres se’n van adonar i van callar.

—Hi ha alguna altra cosa que haguem de saber? —va preguntar.

La signorina Elettra va alçar la mà i va aixecar un dit.

—Sí, signorina? —va preguntar en Brunetti.

Ella va obrir una carpeta i en va treure un full de paper i després un altre. No els va mirar mentre deia:

—Em va demanar que investigués l’historial mèdic del vicealmirall Fullin. —En Brunetti va assentir i ella va continuar—: Ja fa uns quants dies. —Es va remoure a la cadira—. La recerca es va alentir perquè havia d’introduir-me als arxius militars. No els havia… consultat mai abans, o sigui que vaig trigar una mica a entendre’n el sistema i quina era la millor manera… d’examinar-lo.

Es va permetre fer una ullada al primer full de paper.

—El van diagnosticar amb els primers símptomes de demència fa sis anys, i el diagnòstic va canviar lentament cap a Alzheimer després de dos anys, a mesura que els símptomes s’agreujaven. Aquest segon diagnòstic es va confirmar en un hospital militar de Roma, on es podria haver quedat ingressat. La família va declinar la possibilitat i se’l van endur a casa, on insistien que estaria més còmode. Ara fa sis anys que té la malaltia, i no s’ha notat cap millora, només un lent deteriorament.

»Esmento l’expressió “lent deteriorament” perquè el seu metge destaca que, fins i tot ara, a vegades simplement sembla lent a respondre, ja que les seves respostes habituals indiquen que ha seguit la conversa. En les seves notes, el metge ho va descriure com “un giorno sì, un giorno no”, cosa que es confirma amb tot el que la família explica sobre el seu comportament. Té dies bons, i té dies dolents.

La Griffoni va respirar fondo, tant, que va cridar l’atenció de la resta de presents. Va passar una estona abans que digués:

—Bé —com si l’interrogant del final s’hagués mig esborrat, però sense tenir ni idea de si n’hi havia d’anar o no.

En Brunetti sabia que allò era una pregunta, i sospitava que els altres també se la feien. Va considerar la resposta i es va adonar que es volia desempallegar de tot allò, volia traspassar-ho a la Guardia di Finanza i oblidar-se’n.

S’havia complicat massa; havien aparegut massa persones a la llista d’actors. El que havia començat amb la possibilitat d’un comptable deshonest, s’havia transformat en una història que s’havia ampliat per incloure les platges de Costa Rica, un títol en avaluació de riscos i un vicealmirall amb demència que fruïa veient medalles, mirant un DVD de guerres i escoltant el seu net llegint-li relats de proeses al mar.

Abans que la Griffoni pogués repetir la seva mitja pregunta, en Brunetti es va aixecar.

—M’agradaria esperar uns quants dies. Abans de traspassar el cas a la Guardia di Finanza, vull parlar amb la meva amiga. L’amoïnava que la gent s’assabentés de les seves coses de família, però ara és impossible d’evitar-ho. Em va venir a veure perquè per a ella es tractava d’un problema familiar, i confiava que no hi involucraria la policia de manera oficial.

Es va inclinar endavant i va empènyer uns quants papers cap a l’altra banda de la taula, de sobte conscient de com aquella informació donada en confiança per una amiga s’havia convertit en un complicat embull d’obligacions i especulacions.

Els altres també es van posar drets, tots en silenci. No havia dit res sobre el que volia que fessin en Vianello i la Griffoni, deixant al seu criteri si volien satisfer la seva curiositat i continuar investigant, o si volien parar de perdre el temps fent un favor a una amiga d’un amic.

Van sortir del despatx encara en silenci; en Brunetti no tenia record de cap reunió que s’hagués acabat amb aquella solemnitat. Quan va quedar sol, va agafar el mòbil i va marcar el número que li havia donat l’Elisabetta. Estava ansiosa per veure’l perquè li expliqués tot el que havia descobert.

La veu de l’Elisabetta es va tornar tensa.

—La Flora m’ha explicat el que ha passat a la clínica. —Va fer una pausa, com si li volgués donar l’oportunitat de dir alguna cosa, però ell va decidir no intervenir—. Vol que l’hi acompanyi aquesta tarda.

En Brunetti no hi tenia cap objecció i va dir:

—Ja no és escena del crim. —I llavors va afegir—: Potser ens podríem veure abans d’anar-hi?

—On?

—Què et sembla a Rosa Salva? —va suggerir. Era al campo de sota a casa d’ella, o sigui que ho tindria ben fàcil—. Encara farà prou bo per poder seure a fora.

Després de pensar-hi un moment, ella va contestar:

—D’acord. A quina hora quedem?

—Podria ser-hi d’aquí a un quart d’hora —va respondre en Brunetti.

—Perfecte —va dir l’Elisabetta, i va penjar.

L’Elisabetta ja hi era quan ell va arribar, asseguda en una de les taules centrals. Va pensar si aquella elecció era un vestigi dels vells temps, quan era difícil de trobar una taula lliure i els que seien a la part més exterior tenien tota l’estona els turistes passant per allà al costat.

Hi havia molt pocs vianants, i els que passaven pel campo semblaven venecians que anaven a la feina. Els grans para-sols eren al seu lloc entremig de les taules, però plegats, esperant que fes més sol i pugessin les temperatures.

En Brunetti es va obrir pas entremig de les cadires i la va cridar pel nom. Ella va alçar el cap i va somriure, amb el sol d’esquena, projectant-li una llum menys reveladora. Avui duia una jaqueta de color blau marí, una camisa blanca amb un mocador de coll que la Paola li havia ensenyat a reconèixer com un Hermès, texans i vambes blanques. Un espectador inexpert ho hauria descrit com a «roba casual», mentre que un d’experimentat hi hauria vist de seguida el cost suficient per mantenir un petit poble d’Uttar Pradesh durant un mes.

En Brunetti va buscar un cambrer amb la mirada i després va seure.

—Gràcies per venir —va dir.

Ella li va tornar a somriure.

—Soc jo la que t’he de donar les gràcies, Guido. Em sap greu si he semblat seca per telèfon, però aquest incident a la clínica de la Flora… —Va alçar el cap per mirar el cambrer, que havia arribat silenciosament a l’esquerra d’en Brunetti.

Tots dos van demanar un cafè.

—És una bogeria. Això és obra d’un boig: és el que diu la Flora, i jo també ho penso. M’ha dit que semblava… —va començar, però va deixar morir la frase. Va brandar el cap, i en Brunetti va suposar que intentava espolsar-se la imatge del que fos que havia passat a la clínica.

Tot seguit, en Brunetti li va fer un relat molt escurçat del que havien esbrinat. Un cop eliminades les referències de Belize nel Cuore, poca cosa hi havia per explicar; va suggerir que la causa de les dificultats entre la Flora i el seu marit no era res més que els problemes normals d’un matrimoni, i va intentar afalagar l’Elisabetta dient que sens dubte ella segur que comprenia els secrets del cor de la seva filla.

—Després de fer totes les comprovacions que he pogut —va dir en Brunetti, anant amb compte de parlar en singular—, no he trobat res que pugui explicar el nerviosisme del teu gendre. —Mentre parlava, ja rumiava com s’ho faria per entregar el seu marit a la Guardia di Finanza. Millor que ella no ho sabés. Millor que no fos conscient que la preocupació per la seva filla l’havia portat a obrir, igual que Pandora, la capsa dels trons per deixar-ho tot al descobert.

Va arribar el cafè; en Brunetti s’hi va tirar un sobret de sucre i es va fixar que ella no se n’hi posava. Tots dos en van beure un xarrup. En Brunetti va deixar la tassa i s’hi va afegir sucre, i després es va acabar el cafè d’un sol glop. L’Elisabetta va observar el seu, el va remenar unes quantes vegades i se’l va prendre ràpid. Va abaixar la tassa i es va quedar mirant les restes de dins.

Per distreure-la, en Brunetti va dir:

—Crec que se suposa que has de llegir les fulles del te, Elisabetta, no les restes del cafè. —La rapidesa amb què va deixar la tassa al platet el va sorprendre, però no tant com la mirada que li va llançar, aïrada i sense filtres.

L’Elisabetta es va moure una mica a la cadira per evitar els rajos de sol que lentament es movien a través del campo. Va apujar-se la màniga de la jaqueta per mirar l’hora al rellotge. Això va induir en Brunetti a demanar el compte, que va arribar de seguida: va pagar i va deixar un euro de propina. Després es va aixecar i va posar bé la cadira de plàstic —odiant-la tant com odiava totes les cadires de plàstic— sota la taula, intentant clavar-li un cop o almenys una rascada.

Mentre l’Elisabetta s’aixecava, va alçar la mà per acomiadar-se, però quan encara la mantenia enlaire va dir, amb veu vacil·lant:

—Potser podries tornar a fer una ullada a la feina que fa per a en Bruno, Guido? —No l’havia sentit parlar mai en aquell to llastimós, tan dissonant amb la manera de ser de l’Elisabetta que ell recordava.

—On, a l’organització benèfica?

—Sí —va respondre, amb veu ferma—. Ho faria jo mateixa —va començar, fent un esbufec d’automenyspreu—, però no sabria ni per on començar.

A vegades passa que el paviment està esquerdat o hi falta una llosa i un peu va a parar uns quants centímetres més avall que en el pas anterior. No hi ha perill de caure: mai no és gaire la diferència. Però sempre es produeix el lleu sobresalt per una cosa inesperada, imprevista, inusual. I després un s’adona del petit canvi d’altura.

En Brunetti va experimentar la mateixa sorpresa amb el to de nena abandonada que l’Elisabetta havia utilitzat, aparentment desvalguda perquè l’home més proper es posés corrents al seu servei. L’havia anat a veure demanant-li ajuda per mantenir la seva filla fora de perill, i ara li feia l’efecte que l’instava a investigar el seu gendre, o fins i tot el seu marit. Estava destinat a auxiliar-la?

Va fer un esforç per dibuixar un somriure cordial i va preguntar, mirant que sonés com una idea que se li acabava d’acudir:

—Potser hauria de parlar amb el teu marit?

—Per què? —va exclamar bruscament, però en Brunetti s’havia girat per observar l’estàtua de Colleoni, com si no tingués gaire interès en la seva pròpia pregunta.

Ella es va retractar ràpid.

—Vull dir, quina excusa li donaràs?

—Oh, no ho sé —va mussitar en Brunetti—. Sempre podria dir que el meu sogre està interessat en l’organització i m’ha demanat que me n’informi. —Com que ella no va respondre, va tornar a la contemplació de l’estàtua i va dir, com si el silenci de la dona hagués invalidat el seu suggeriment—: Sempre he pensat que aquest és el campo més bonic de tota la ciutat.

Es va apartar de la taula i donant la conversa per acabada va dir:

—M’ha agradat tornar-te a veure. —Després, sabent que a molta gent li complau que l’hi diguin, va afegir, sentint-ho de debò—: La teva filla és una persona excel·lent.

Ella va fer per marxar, ignorant el compliment, però de sobte es va girar i va dir:

—Sí, potser que li truquis.

En Brunetti va somriure, la va saludar amb la mà i va començar a travessar el campo, en direcció a Rialto, conscient que no havia deixat clar a qui havia de trucar ni què havia de dir.





Capítol 19


Va caminar fins a Fondamenta Nuove i va agafar el 4.1 a Murano, va baixar a Colonna, va travessar el primer pont i va anar cap al Campiello Turella. Va trencar a l’espai tancat i es va dirigir a l’edifici del davant de la clínica de la dottoressa Del Balzo.

Va trucar al timbre on hi deia «Galvani» i el van obrir de seguida. Quan ja s’acostava al replà del segon pis, va veure una dona prima de cabells blancs dreta al llindar d’una porta oberta.

—Signor Brunetti? —va preguntar. Duia un jersei de llana de color verd fosc, tan gruixut que li va fer recordar el que la comtessa li havia dit sobre com odiava el fred.

—Sí, signora Galvani —va contestar, mentre s’aturava al replà—. Gràcies per avenir-se a parlar amb mi.

La seva mirada era neutra, els ulls li brillaven amb intel·ligència.

—Soc jo la que m’he ofert per parlar amb vostè, si la memòria no em falla —va replicar ella, parlant en italià i no en veneziano, amb una claredat i una bellesa que feia anys que no sentia, articulant cada síl·laba, fent sonar cada vocal, i deixant clara cada doble consonant que feia servir.

Es va quedar allà palplantat, paralitzat per la seva manera de parlar tal com un altre s’hauria quedat paralitzat per la bellesa d’una dona o per la força d’un home.

—Correcte. Gràcies per recordar-m’ho —va dir.

—Potser soc vella, però m’agrada pensar que encara soc una bona ciutadana. —Després, va entrar a l’apartament i li va demanar que la seguís. En Brunetti es va adonar que coixejava una mica, repenjant-se més a la cama dreta, o al genoll.

Van entrar en una sala de sostre alt que donava al campo a través de quatre grans finestres. De fet, devia haver-hi dues habitacions ocupant l’amplada de l’edifici, però s’havien ajuntat en una de sola en algun moment dels segles anteriors. Hi havia un piano de cua —semblava de concert— a l’esquerra. No tenia cap partitura al faristol. La tapa estava tancada i tota coberta amb el mateix boscatge platejat de marcs de fotos que havia vist a casa dels Fullin. La imatge més propera a la vora mostrava la signora Galvani almenys mig segle més jove, al costat d’un home ben plantat que la mirava com si no existís res més al món.

Ignorant la foto i l’instrument, la dona es va atansar a la primera finestra de l’esquerra i va fer un gest a en Brunetti perquè anés cap allà. Un cop al seu costat, va mirar el campo i va veure la porta principal de la clínica i també l’inici de la calle que discorria entre el centre veterinari i l’edifici següent.

Sense cap preàmbul, la dona va dir:

—És un carreró sense sortida. Permet l’accés a la porta lateral de la clínica i, més enllà, a la porta de l’apartament de dalt de tot. —Es va desplaçar uns quants passos cap a la dreta i es va aturar a l’última finestra, i en Brunetti a l’anterior—. Des d’aquí es pot veure, potser és millor des d’on soc jo, part de la recepció on la doctora parla amb els propietaris dels animals. Hi té la taula i una cadira, i també les cadires per a la gent que porta animals i s’ha d’esperar. Els tracta a l’habitació del darrere, que s’hi accedeix per la porta que hi ha a la dreta del seu escriptori. Però suposo que tot això ja ho ha vist quan hi ha entrat.

—Sí, signora, però és interessant veure-ho des d’aquí. —Llavors, per curiositat, i perquè la dona podria haver vist aquella parella estranya que s’havia anat a queixar pel seu gos robat, va preguntar—: S’hi passa molta estona, mirant els animals i els seus propietaris? —Segurament era més educat que no pas demanar-li directament si espiava els veïns.

La dona es va girar per mirar-lo i, sense somriure, va dir:

—Em sembla que no paro gaire atenció a aquestes coses, signore. —Com a resposta a la seva pregunta tàcita, va continuar—: Prefereixo llegir, i m’agrada fer-ho amb la llum del dia. —Llavors, somrient, va afegir—: Això explica la meva proximitat a la finestra, no pas la tafaneria.

Va posar una mà sobre una gran butaca entapissada de color blau col·locada amb el braç dret al costat de la finestra. El sol havia descolorit tota la banda dreta de la butaca, així com la tapisseria interior de l’altre braç. Al costat de la butaca, hi havia dues piles de llibres que s’aguantaven els uns als altres, amb trossets de paper que sobresortien de la majoria, i en algun cas tenien més d’un punt marcat.

—Segui, sisplau —va dir, mentre ella s’asseia a la butaca i n’assenyalava una altra de més petita i menys còmoda que hi havia a prop del piano.

En Brunetti la va acostar una mica, fins que va ser a un metre de distància i de cara a la dona. No va ser fins llavors, quan va plegar les mans sobre la falda, que en Brunetti es va fixar que les tenia devastades per l’artritis. Els nusos eren de la mida d’una cirera, i els dits, en contrast, eren prims com branquillons i amb tendència a torçar-se a les articulacions. En va apartar la vista perquè no volia que el veiés mirant-les, i va preguntar:

—Què em volia explicar, doncs, signora?

—Pateixo insomni, signor Brunetti —va explicar, amb la mateixa claredat d’actriu—. Rares vegades el dolor em dona treva —va afegir sense cap èmfasi especial, amb les mans quietes—. La nit és el pitjor moment per a mi, per això sovint miro de llegir una mica. M’ajuda a distreure’m. —Va fer una pausa i, en veure que no tenia preguntes, va continuar—: Fa uns quants anys, a la ciutat van instal·lar un nou enllumenat nocturn que és excessiu. Fanals pertot arreu.

En Brunetti va assentir, hi estava totalment d’acord. La dona era veneciana, o sigui que no calia aclarir que allò ho havien fet pels turistes.

—En aquest campo en particular, hi ha tanta claror que puc llegir amb la llum que m’arriba dels fanals. —Ell va assentir perquè veiés que l’escoltava atent—. La nit de… —va començar, i ell va esperar mentre la dona seleccionava la paraula que creia més adequada—… l’acte vandàlic a la clínica de la dottoressa Del Balzo, jo era aquí, llegint.

A la gent lectora li agrada saber què llegeix l’altra gent, per això en Brunetti va preguntar:

—Què estava llegint, signora?

Òbviament li va encantar aquesta pregunta, i potser encara més perquè l’hi havia fet un policia.

—Alda Merini. Coneix la seva obra?

En Brunetti, que admirava l’enginy i l’astúcia d’aquesta poeta des de la seva època d’estudiant, va respondre:

—«Sempre refusaré el Premi Nobel, perquè a Noruega hi fa molt de fred».

—Ah —va fer la dona, i l’expressió de la cara se li va tornar càlida amb un interès renovat per l’home que tenia al davant—. No agraden pas a tothom, els seus poemes.

—Estic segur que ella interpretaria aquest comentari com un gran compliment —va dir en Brunetti, i després—: Però ha dit que em volia explicar una cosa, suposo que és referent al que va veure ahir a la nit.

—Ai, m’he desviat del tema, oi? —va preguntar, i en Brunetti va assentir i va somriure al mateix temps, tal com ho faria un capellà a qui li demanessin l’absolució per un pecat innocent.

Ella va redreçar l’esquena i va dir:

—Eren les tres tocades i ja començava a pesar figues, el senyal que m’indica que estic prou cansada per anar-me’n a dormir, i llavors vaig sentir passos al campo.

Va veure que en Brunetti fixava més l’atenció i va afegir:

—Cregui’m, signore, això no és pas un campiello on la gent torna a casa a les tres de la matinada.

—Ja m’ho penso.

—Sentint-me una mica culpable pel fet de tenir curiositat, com una vella espiant els veïns, em vaig dir a mi mateixa que no passava res per girar un moment el cap, però no podia suportar mirar cap a baix perquè això suposava travessar una línia. —Va fer una pausa i li va llançar una mirada clarament interrogativa per demanar-li l’opinió.

—Esclar.

—Però vaig fer trampa.

—Molt bé.

—I em vaig permetre alçar-me lleument repenjant-me en els braços de la butaca i mirar cap a baix.

—I què va veure?

—Una dona palplantada davant de la clínica.

—Què feia?

—Es va estar allà dreta uns quants minuts. Al cap d’una estona, em feien mal les mans i vaig haver de deixar-me caure a la butaca.

En Brunetti va assentir.

—Per tant, vaig tornar a canviar les normes i em vaig aixecar. Ella estava d’esquena, o sigui que no em podia pas veure. —Va passar una bona estona abans de continuar—. Després es va moure cap a l’esquerra. Sense dubtar: sabia on anava.

Per por de trencar el moment, en Brunetti va decidir no preguntar, i va ser una decisió encertada, perquè ella va seguir parlant.

—Va marxar caminant per la calle.

Aquesta vegada, sense anunciar cap altre canvi en les normes, la signora Galvani va dir:

—Vaig obrir la finestra per veure si sentia alguna cosa. Per un moment, em vaig preguntar si havia anat al carreró a fer un riu: els homes ho fan tot sovint, però no em va semblar que fos la mena de persona que fa aquestes coses.

Per molt interessant que hagués pogut ser el motiu d’aquella opinió, en Brunetti va continuar en silenci.

—Llavors, vaig sentir que s’obria una porta, i tot seguit, a través de la finestra que hi ha sobre la porta, vaig veure llum a la part del darrere, on hi ha els animals. Vaig tancar els ulls un moment per culpa de la lluminària del carrer, i quan els vaig tornar a obrir, el llum s’havia apagat, i l’única claror que hi havia era la que es filtrava dels fanals de fora.

»Vaig anar a l’habitació a buscar les altres ulleres, les de lluny, però no les trobava a les fosques. Abans de tenir temps d’encendre el llum, vaig sentir una mena d’espetec, com d’un vidre trencat. I després un cop fort. Quan vaig tornar a la finestra, vaig sentir que un gos començava a lladrar, i de seguida un altre. Bordaven molt fort, i he d’admetre que era aterridor.

»Al final es van aturar els lladrucs, i ja no es va sentir més soroll. Em vaig quedar a la finestra i al cap de pocs minuts la dona va sortir de la calle cap al campo. I llavors… i llavors —va començar, acostant-se una de les mans devastades a la cara— va mirar cap amunt i em sembla que em va veure a la finestra. Em vaig apartar de seguida, vaig ensopegar amb la butaca i vaig caure-hi a sobre, asseguda, i quan em vaig tornar a aixecar, la dona ja havia desaparegut. —Es va relaxar i va callar.

En Brunetti es va esperar i va fer el que feia sempre que s’havia de contenir per no parlar: començava a comptar a partir del número u, amb l’esperança que succeís alguna cosa, que la persona parlés, que el missatger arribés amb novetats sobre qui havia guanyat la batalla.

Però no va passar res d’això, de manera que va parar de comptar quan va arribar a vint-i-set i finament va preguntar, amb la veu tan neutra com va poder:

—Qui creu que era?

La signora Galvani va dubtar uns instants abans de parlar.

—S’assemblava a la mare de la dottoressa Del Balzo —va contestar, i es va reclinar a la butaca.

Sorprès, en Brunetti va dir:

—Com és que coneix la mare de la doctora?

—Abans tenia un gat, i l’any passat es va posar malalt. La meva filla va venir per fer-li una ullada i em va dir que segurament era cosa dels ronyons, però que el portés amb la dottoressa, que era a l’altra banda del campo. O sigui que ho vaig fer, i la doctora em va dir que la meva filla tenia raó. L’animal tenia dinou anys, de manera que no em va pas sorprendre, però tot i així, feia molt temps que estàvem junts i… —La signora Galvani va mirar en Brunetti i va dir—: No va ser fàcil decidir-ho, però la dottoressa em va dir que era el millor. —Va fer una pausa per mirar-lo, i ell li va somriure amb resignació.

»Després de fer-ho, em va dir que coneixia algú que es cuidaria de tot. —Quan va veure la cara d’en Brunetti, va aclarir—: Del cos, vull dir, i què se n’havia de fer.

Ell va assentir.

—Per tant, em va deixar tornar a entrar a la sala on era… on era el gat, i me’n vaig acomiadar, i quan vaig sortir de nou a la sala d’espera hi havia una dona, i la dottoressa me la va presentar dient-me que era la seva mare.

Es va fregar els ulls i va dir:

—Jo encara plorava. Ja sé que sembla absurd, però dinou anys… —Es va eixugar els ulls amb el dors de la mà i va continuar—: És per això que no acabo d’estar segura que fos la seva mare, perquè quan la vaig conèixer estava plorant i tot just la vaig veure un moment i me’n vaig anar.

—Reconeixeria la dona que va veure al campo? —va preguntar en Brunetti.

—Però això és el mateix que preguntar si identificaria la seva mare, no? —va dir ella.

—Sí —va admetre en Brunetti.

—Ja l’hi he dit: no en puc estar segura. A més —va afegir la signora Galvani—, no té ni cap ni peus. Per quin motiu la seva mare hauria de venir a destrossar-li el local?

—S’ha assabentat del que va passar? —va preguntar en Brunetti.

—Sí. Tot el veïnat en va ple a hores d’ara: coses trencades, un animal ferit. —Es va inclinar a un costat de la butaca i va repenjar el cap a la mà—. Cap mare no faria una cosa així. Oi?

—Costa de creure —va dir en Brunetti, com a resposta.

—A més, com s’ho hauria fet per arribar fins aquí? —va preguntar la signora Galvani, que començava a parlar a la defensiva—. Hauria hagut de venir volant —va dir—. És impossible poder arribar aquí a aquelles hores de la nit.

En Brunetti es va aixecar a poc a poc, sense intenció de fer res que pogués suggerir que no estava convençut amb el seu al·legat, com ara esmentar el Notturno Murano que sortia de Fondamenta Nuove cada mitja hora durant tota la nit.

—Gràcies pel seu temps, signora —va dir, per posar fi a la conversa. Quan va veure que la dona s’inclinava endavant fent el gest per aixecar-se, el concepte de la distància de seguretat li va marxar del cap i instintivament li va oferir el braç, amb por de fer-li mal si l’agafava de la mà. Ella es va aferrar a l’avantbraç amb les dues mans i va aprofitar l’impuls per posar-se dreta—. Em permet? —va preguntar ell, quan va passar pel costat de la pila de llibres.

—Mani’m? —va dir la dona, confosa.

S’havia aturat al costat dels llibres i va dir, assenyalant-los:

—Puc fer-hi una ullada?

La signora Galvani va fer un pas enrere i va inclinar el cap a un costat, com si ell s’hagués posat o tret una disfressa i el volgués veure bé.

—Esclar.

En Brunetti es va ajupir per llegir els títols. La majoria eren llibres de poesia, alguns traduïts, d’altres en la llengua original. Que estrany, va pensar, que per a mi sigui una manera tan acurada d’avaluar l’ànima d’una persona. Llegint de dalt a baix, en Brunetti va veure Donne i Bishop en italià; Bachmann i Rilke en alemany; Dickens i Wharton en anglès; Flaubert. I al final, un exemplar amb les pàgines gastades de Dante. En Brunetti va alçar la vista, incapaç de dissimular la sorpresa en veure l’edició de Petrocchi i incapaç de resistir la temptació d’agafar-lo entre les mans. Des de sobre seu, la dona va dir:

—Bé, ell és la base de tot, oi?

En Brunetti va somriure, derrotat, i es va posar dret, havent trobat només el tret comú de la genialitat per relacionar els llibres.

—Així doncs —va preguntar la signora—, he passat l’examen?

Recordant que era allà perquè havia acceptat el deure d’ajudar la filla d’una persona que s’havia portat bé amb ell, en Brunetti va dir:

—Si això fos un examen, signora, ja l’hauria aprovat quan ha defensat la mare d’una persona que es va portar bé amb vostè. Els llibres són només un senyal de per què ho ha fet.





Capítol 20


En el vaporetto de tornada cap a Fondamenta Nuove, en Brunetti va consultar els horaris i va confirmar, tal com s’esperava, que el circular Notturno sortia cada mitja hora durant tota la nit i s’aturava a totes les parades de Murano abans de tornar a Fondamenta Nuove exactament en trenta minuts. Per tant, l’Elisabetta podria haver-hi anat i podria ser la persona que va dur a terme l’acte vandàlic. Però per què havia de destrossar la clínica de la seva filla? La ressentida era aquella dona de Burano, que estava convençuda que d’alguna manera la Flora li havia robat el gos.

Li va arribar un missatge d’en Bocchese al telèfon. «Hi ha dotzenes d’empremtes, tant humanes com del que crec que són animals. Tens l’informe a la teva taula, però t’estalviaré l’estona que trigaries a llegir-lo: és impossible determinar qui va ser a la clínica sense agafar les empremtes de tots els clients. I de tots els animals».

Va baixar les escales cap al compartiment dels passatgers, on el soroll del motor no era tan estrepitós, i va buscar el número de Belize nel Cuore, renyant-se a si mateix per no haver fet això abans. Va marcar el número i el va contestar una agradable veu femenina:

—Belize nel Cuore, bona tarda. En què us puc ajudar?

Parlant en veneziano, en Brunetti va dir:

—Bona tarda, signora, soc en Guido Brunetti, un vell amic de la signora Foscarini, i ella mateixa m’ha fet despertar l’interès en la seva organització benèfica. —Això era realment veritat.

—Això és bo de sentir, signor Brunetti, i en què el puc servir?

—El meu sogre, que sempre em consulta sobre les donacions que fa a les entitats benèfiques, m’ha demanat que parli amb algú que pugui donar-me una mica d’informació més detallada sobre Belize nel Cuore.

—Ho diu amb vistes a fer una contribució, signore?

—Al final espero que sí —va respondre en Brunetti amb la veu més optimista i positiva que va poder.

—Entesos, i com m’ha dit que es diu el seu sogre?

—No l’hi he dit, signora —va contestar en Brunetti. No era un retret, simplement un comentari que tenia un cert pes.

—Ah, d’acord —va dir ella, sonant prou compungida.

—El diré, evidentment, a la persona que em pugui proporcionar una informació més detallada sobre l’organització.

—Es pot esperar un moment, signore? —va preguntar la dona.

—Oi tant —va respondre, de nou amb veu cordial.

Va sentir un clic, i després va notar que el motor de la barca s’alentia i canviava a marxa enrere quan arribaven a la parada de Fondamenta Nuove. Amb el mòbil a l’orella, en Brunetti va pujar les escales i va seguir els altres passatgers que sortien de la barca. Va caminar cap a l’hospital i es va aturar a la riva per admirar l’Adriàtic i el que molta gent encara anomenava «antiga Iugoslàvia», com si fos molt complicat recordar la quantitat de noms de tots els països que s’havien separat de l’antic bloc. Només es veien els cims de les muntanyes. En Brunetti no tenia ni idea de quin país eren les muntanyes. Albània? No, això era més cap al sud, just a l’altra banda de Puglia. Per tant, només podia ser Eslovènia, que tenia una costa molt petita, o Croàcia, que era més gran. Probablement Croàcia.

—Signor Brunetti?

—Sí —va respondre.

—Hi ha el nostre director aquí i diu que ara l’atendrà.

—Oh, que amable —va dir en Brunetti, afablement.

—Un moment —va dir la dona, i va desaparèixer amb un clic, després un altre, i tot seguit una veu d’home va dir:

—Bona tarda, signor Brunetti. Soc en Bruno del Balzo. Em sembla que ja ens coneixem. La meva dona i jo, no vam anar a prendre un cafè amb vostè a Didovich fa uns quants anys?

—Exacte —va dir en Brunetti, i es va arriscar—: M’afalaga que se’n recordi.

—Per descomptat que me’n recordo —va dir en Del Balzo, amb una veu molt més agradable—. L’Elisabetta em parla de vostè de tant en tant. Tot i que vostè i jo crec que només hem coincidit una vegada.

—Vaja, és un honor que parli de mi —va dir en Brunetti, ben bé com si ho sentís de debò.

—La meva secretària diu que està interessat en Belize nel Cuore.

—Bé, no pas jo personalment, signor Del Balzo —va aclarir en Brunetti, amb la seva veu més franca de jo-no-dic-mai-mentides—. És el meu sogre el que hi té interès. —Com que parlava amb un venecià, en Brunetti no va creure necessari esmentar el nom del seu sogre.

—De debò? —va preguntar en Del Balzo—. Com és això?

—Em va explicar que estava parlant amb uns amics al Circolo dell’Unione, i un es va començar a lamentar de l’estat del món. —Els vells cavallers del Circolo tenien molta tendència a lamentar-se, en Brunetti ho sabia molt bé.

—Mmm —va murmurar en Del Balzo.

—Un altre home, crec que l’Orazio va comentar que era un militar retirat, els va dir que paressin de lamentar-se i que fessin alguna cosa. —En Brunetti va fer una pausa i va afegir—: En fi, que la cosa va acabar amb aquest home passant-se una bona estona parlant de la seva organització, i es veu que la va elogiar i la va recomanar a l’Orazio.

—Devia ser el capità Pederiva, m’imagino —va dir en Del Balzo—. Ha col·laborat amb nosaltres des del principi.

—L’Orazio no me’n va dir el nom, només que es va desfer en elogis per vostè i la seva organització.

—I és per això que em truca? —va preguntar en Del Balzo, ignorant el compliment.

—Sí. L’Orazio em va demanar que parlés amb vostè i després li digués què en pensava —va contestar en Brunetti, amb la simple claredat d’un home honest—. Suposo que pensa que els policies tenim una mena de visió de radar per interpretar els pensaments de la gent. —Havia decidit que l’Elisabetta segurament li havia explicat al seu marit la història de l’ascens dels germans Brunetti: un com a cap de radiologia de l’Ospedale Civile i l’altre com a commissario de policia. Per tant, referir-se casualment a la seva professió en aquest punt era innecessari, especialment si es protegia sota la capa de respectabilitat que conferia l’interès del comte Falier en Belize nel Cuore.

Va passar una estona fins que en Del Balzo va respondre, però finalment va dir:

—Fa molt ben fet de refiar-se de vostè. —Després, amb veu més seriosa, va continuar—: Jo només he estat tres anys al càrrec d’aquesta petita empresa, però durant aquest temps he sentit coses que em fan sospitar que moltes organitzacions benèfiques que s’han creat per ajudar la gent dels països en desenvolupament… potser no són ben bé el que semblen —va concloure, deixant clar que no volia llançar calúmnies contra els seus col·legues. Va fer una breu pausa i va afegir—: Mmm —unes quantes vegades, com a clara indicació que no volia donar exemples.

En Brunetti va deixar passar uns instants abans de tornar a parlar.

—De fet, el que li interessa és que un altre venecià estigui fent una cosa tan exemplar: per això m’ha demanat que parli amb vostè sobre Belize nel Cuore. —En Brunetti havia ideat un sistema segons el qual seria recompensat amb un didalet de grappa després de sopar per cada vegada que aconseguís pronunciar Belize nel Cuore sense posar un èmfasi sarcàstic en l’última paraula.

Es va produir una pausa encara més llarga abans que en Del Balzo digués, complagut:

—Serà un plaer parlar amb vostè. —Una altra pausa, i després—: Precisament estem posant en marxa un programa per construir una nova clínica pediàtrica. Potser podríem centrar-nos en això?

—M’interessaria molt —va dir en Brunetti. Després va afegir, estirant una mica més la corda—: I crec que al meu sogre també. —Darrere seu, un vaporetto va calcular malament la seva trajectòria i va picar contra la plataforma de desembarcament amb un cop sec que en Brunetti va notar a través dels peus, fins i tot des de la distància.

—Déu meu, què ha sigut això?

—El número u, que deu tenir un pilot novell —va contestar com si res. Llavors, abans que en Del Balzo pogués preguntar res, en Brunetti es va explicar—. Soc a Rialto —va mentir, pensant que un vaporetto mal pilotat sonaria igual en un lloc que en un altre—. Tenia una visita, i ara estic acabant de decidir si me’n vaig cap a casa o si me’n torno a la Questura.

En Del Balzo es va aclarir la gola i va dir, decidit:

—Per què no ve ara i en parlem?

En Brunetti va fer una veu encara més seriosa per contestar:

—Això depèn d’on sigui vostè, suposo. M’he de trobar amb una persona a… —va començar, consultant el rellotge—… les sis.

—Estem a San Giovanni e Paolo —va contestar en Del Balzo, i va afegir, com si en Brunetti no ho sabés—, podria ser aquí en deu minuts.

En Brunetti va quedar uns instants en silenci, i després va fer la mena de gruny que un fa quan descobreix alguna cosa.

—Sí, crec que em va bé. On és exactament? En quin edifici?

En Del Balzo li va dir a en Brunetti el que ja sabia, i va afegir que l’esperava.

En Brunetti va decidir que era el moment de prendre un cafè en un dels bars de l’imbarcadero, després va recórrer el Fondamenta dei Mendicanti i va anar a parar directament davant la porta d’en Del Balzo. Va buscar Belize nel Cuore a la llista de noms, va trucar al timbre i li van obrir la porta.

En tots els anys que havia sentit curiositat per la planta de dalt de tot, en Brunetti no s’havia entretingut mai a fixar-se en el vestíbul. Quan va empènyer la porta i va trobar l’interruptor de la llum, va veure una filera de finestres enreixades a la banda dreta que recorrien el llarg del canal. El terra era un escacat normal i corrent, els canelobres necessitaven una rentada, i hi havia senyals d’humitat en els plafons de fusta de les parets.

Es va acostar a les escales i va pensar que probablement hi eren d’ençà de la construcció de la casa, amb l’angle agut original al centre de cada esglaó desgastat pels segles de sabates i botes. Va pujar ràpidament fins al primer pis, sentint una mena d’orgull que aquelles escales fes tant de temps que eren allà i encara fossin desgastades pels peus dels venecians.

Quan ja arribava al primer replà, va aparèixer un feix de llum d’una porta que s’obria, i quan va alçar el cap va veure una dona de mitjana edat de cabells foscos, una mica més gran que ell, esperant-lo a l’entrada de l’apartament.

—Signor Brunetti? —va preguntar.

—Sí —va respondre, arribant al replà.

Duia un vestit de llana gris que li arribava a mitja cama, sabates negres de taló baix i un somriure de benvinguda.

—Prego —va dir, i es va apartar de la porta.

Ell va passar per davant seu, mentre deia:

—Scusi, signora —i va tornar a tancar darrere d’ell.

—Si és tan amable de seguir-me, signore, l’acompanyaré al despatx del director. —Es va girar amb una elegància sorprenent. Veient-la per darrere, es va fixar que estava molt prima, amb els malucs tan estrets com les espatlles i les cames que semblaven poc més que ossos recoberts d’una fina capa de pell.

El va guiar per un passadís curt, que en Brunetti va pensar que devia donar al campo. Es va aturar davant d’una porta oberta al fons, hi va trucar dues vegades i va entrar sense esperar resposta. Va fer un pas enrere i ell es va tornar a excusar per passar per davant d’ella. Tot seguit la dona va sortir i va tancar la porta.

En Bruno del Balzo estava assegut en una taula d’esquena a la finestra, oferint al convidat les vistes de l’entrada a l’Ospedale Civile, cosa que la majoria de gent només veia des d’arran de terra. Allà, si bé només era un pis més amunt, en Brunetti es va fixar en com canviava la perspectiva des d’aquell punt d’avantatge, però no alterava la perfecta asimetria de la façana.

Va reconèixer en Del Balzo a l’instant: aquella tofa de cabells blancs era, segons en Brunetti, única a la ciutat, no només perquè era blanca, sinó perquè era tan densa i arrissada. En Del Balzo es va aixecar i va donar la volta a la taula mentre oferia a en Brunetti un somriure relaxat i li assenyalava una cadira.

—Bona tarda, commissario, i gràcies per venir tan de pressa —va dir, mentre tornava al seu lloc. Se’l veia més jove que l’altra vegada que en Brunetti havia parlat amb ell: aparentment la jubilació l’afavoria.

—Soc jo el que li ha de donar les gràcies, signore. M’agrada poder ser útil al meu sogre. Rares vegades em permet el plaer de fer-li un favor, per això he vingut de seguida.

En Del Balzo va somriure i, assenyalant un trio de butaques entapissades que formaven una U a l’esquerra de l’escriptori, va dir:

—Posem-nos còmodes i a veure si li puc proporcionar prou informació per transmetre-l’hi al comte. —Es va acostar a les butaques i es va col·locar a la de la banda dreta, més o menys conduint el convidat a la butaca que quedava davant seu, que oferia les mateixes vistes que en Brunetti havia observat en entrar. Va seure i es va adonar que, si s’inclinava una mica endavant, les vistes de la dreta li oferien la façana de la Basilica.

—Aquestes vistes potser són les més glorioses que una persona podria contemplar —va dir en Brunetti amb la força de la veritat i, igualment inusual per al seu jo professional, de la sinceritat.

—I les vistes del Gran Canal? —va preguntar en Del Balzo, com a manera de fer saber a en Brunetti qui era el seu sogre i on vivia.

—També són magnífiques, però massa de postal, em temo.

En Del Balzo no es va poder contenir una riallada, i quan va parar de riure, va dir:

—Espero que no hagi expressat mai aquesta opinió al seu sogre.

—Si ho hagués fet —va contestar en Brunetti immediatament—, m’hauria fet traslladar a Sardenya i no estaria pas aquí assegut.

—Però hi és —va respondre en Del Balzo—, i el mínim que puc fer és oferir-li informació sobre Belize nel Cuore.

—El comte n’estarà complagut.

En Del Balzo es va posar dret i, somrient, va dir:

—Deixi’m ensenyar-li el fullet que hem elaborat. —Va tornar a la taula, va obrir un calaix i en va treure un fullet de propaganda de la mida d’una revista petita però molt més prim.

El va donar a en Brunetti abans de tornar a seure al seu lloc. A la portada hi havia una foto de la façana d’un edifici modern de quatre plantes. S’hi accedia a través d’un parell de portes corredisses de vidre, amb una columna dòrica de marbre blanc a cada banda i a sobre un rètol que deia «St. Peter’s Hospital», escrit en anglès amb lletres vermelles sobre un fons blau vorejat a dalt i a baix amb unes estretes línies vermelles. En Brunetti havia fet una mica de recerca i hi va reconèixer la semblança amb la bandera nacional.

Una gran zona de gespa amb arbres que semblaven palmeres i d’altres que no va reconèixer s’estenia davant de l’edifici. A l’esquerra de l’hospital, una palmera decorativa envoltada de flors de colors molt vius.

Va obrir el pamflet i va veure els noms del director mèdic, dels metges en cap de les diverses seccions i d’una plantilla de més de vint facultatius. El va fullejar i va trobar-hi les fotos habituals dels consultoris mèdics, un quiròfan amb una mena d’operació en curs, tres persones uniformades de blanc —una d’elles dona— al voltant del pacient tapat, habitacions privades, habitacions de dos llits, un gran laboratori amb tècnics amb bata banca enfeinats mirant a través dels microscopis, una cuina impol·luta, i el que semblava una sala comuna per als pacients, tots amb un aspecte la mar de saludable i feliç.

Era el mateix tipus de propaganda que havia vist altres vegades, ja fos d’un hospital, d’una residència o d’una clínica privada. El text parlava dels «més alts estàndards», de la «nostra dedicació per al benestar dels pacients», del «vistiplau del ministre de Salut», i coses per l’estil. La diversitat racial de les persones que apareixien a les fotos era gairebé perfecta: meitat blancs, meitat negres.

En Brunetti va mirar en Del Balzo i va somriure.

—Aquest vespre he de veure els Falier, ho donaré al meu sogre.

Va fer una pausa i es va permetre remoure’s nerviós al seient abans de dir:

—Tanmateix, el meu sogre també té curiositat per saber les implicacions fiscals de qualsevol donatiu que pogués fer a la seva organització.

—Esclar, esclar —va contestar de seguida en Del Balzo—. I fa molt bé de tenir això en compte. —Es va reclinar a la butaca i va encreuar les cames, cosa que en Brunetti sovint havia vist fer a les persones en un senyal de confiança, com si la postura relaxada fos sinònim de consciència tranquil·la.

Mentre en Del Balzo parlava, en Brunetti es va bloquejar les orelles i va observar l’home que tenia al davant, un hàbit que havia desenvolupat durant els anys d’interrogar sospitosos, escoltant els testimonis o a vegades quan escoltava els fills explicant-li les notes de l’escola. En general, alguna part incontrolada del cos —un peu, un dit, fins i tot el nas— evidenciava l’estat d’ànim interior de l’interlocutor; a més, l’oient que no escoltava no es podia deixar endur pels afalacs o l’encant de l’interlocutor, ni tampoc per xifres persuasives. Simplement observava la persona, buscant indicis que revelessin que el que estava dient no era el que sabia o creia.

La cara atenta d’en Brunetti, sense la distracció de les paraules o el seu significat, va observar, i de seguida es va fixar en la manera com en Del Balzo feia servir el polze per fer girar l’aliança de casament al voltant del dit.

Al cap d’una estona, va tornar a sintonitzar amb en Del Balzo i va sentir que deia:

—Per tant, podria deduir-se, no sé si això li interessa a ell, una part de la donació de la base imposable de la seva declaració.

En Brunetti el va mirar i li va fer un gran somriure per indicar-li que interessant que havia trobat tot el que li havia explicat.

—Diria que a tothom li interessa això, oi, signore? —va preguntar, amb un somriure molt afable.

—Oi tant —va contestar en Del Balzo, amb un somriure semblant—. I a més, estaria contribuint a una bona causa. He visitat moltes vegades l’hospital, i sempre he quedat impressionat amb la seva serietat. —Després, gairebé amb reticència, com si les paraules li sortissin expulsades per la boca per l’obligació de dir sempre tota la veritat, va afegir—: Per descomptat, el nivell del tractament mèdic no és equiparable al que s’ofereix, per exemple… —I llavors va agitar la mà en direcció més o menys a Mestre, deixant en Brunetti encuriosit per saber per què no havia assenyalat a l’altra banda del campo, cap a l’Ospedale Civile—. Però vaja, això és normal —va continuar en Del Balzo—, malgrat que molts dels metges han estudiat a Europa. —Va arronsar una mica les espatlles—. Tot i així, en comparació amb altres hospitals de Belize, sens dubte el St. Peter’s ofereix uns excel·lents serveis mèdics de tot tipus.

»Confesso que no soc cap metge —va prosseguir en Del Balzo—, o sigui que no puc oferir una opinió professional que tingui credibilitat, però l’hospital té molt bona reputació entre les classes professionals, i sempre ha passat les inspeccions governamentals amb les més altes qualificacions.

En Brunetti va assentir tal com li va semblar que era adequat de fer.

—Bé —va dir, alçant el fullet—, creu que podria fer-li arribar al meu sogre qualsevol document que pensi que és rellevant… inclosos aquests informes del govern? —En Brunetti ho va dir com si es tractés de documents on hi havia reflectida la veritat, o almenys uns documents en els quals el seu sogre, per suggeriment d’en Brunetti, podria dipositar la seva confiança.

En Del Balzo va tornar a somriure i va contestar:

—Tinc un dossier complet, deu tenir unes trenta pàgines. Allà hi és tot, incloses les certificacions del Ministeri de Salut i els plànols de la clínica pediàtrica. Li diré a la meva secretària que l’hi enviï demà mateix.

—Perfecte. Pot fer-ho arribar al meu sogre directament. Aquest vespre li diré que ho rebrà de seguida. —Llavors, arriscant-se a posar-hi un toc d’humor, va afegir—: Si és que es pot dir això d’un paquet que es confia a l’oficina de correus.

Instantàniament alertat pel suggeriment, però aliè a la ironia, en Del Balzo va dir:

—Havia pensat d’enviar-l’hi per e-mail.

—Ah, esclar —va contestar en Brunetti, amb un lleu somriure que intentava dissimular la vergonya—. Em sembla que m’he quedat ancorat al passat en alguns aspectes: quan la gent diu «enviar», jo encara penso en correus. —El somriure d’en Del Balzo era indulgent i absolutori. Com sempre, en Brunetti va quedar complagut amb la facilitat que tenia per convèncer la gent de la seva estupidesa.

En Brunetti es va aixecar, somrient, sense deixar de preguntar-se com era possible que en Del Balzo tingués l’adreça d’e-mail del comte.

Conscient que la conversa no havia traspassat els límits imposats tractant-se tota l’estona amb el lei, en Brunetti va dir, amb formalitat:

—Bé, ha sigut molt amable, signor Del Balzo.

En Del Balzo es va posar dret i va acompanyar en Brunetti a la porta. Un cop allà, en Del Balzo va dir:

—Espero notícies del comte Falier, doncs. —Evitant la necessitat de triar entre la fórmula familiar o la formal, però sense deixar cap dubte dels seus bons sentiments.





Capítol 21


Després de sopar, quan els fills havien desaparegut a la seva habitació per fer els deures, en Brunetti va preguntar a la Paola si tenia temps i paciència per escoltar-lo mentre li explicava tot el que havia passat d’ençà que la seva vella amiga Elisabetta l’havia anat a veure a la Questura amb la història de les tensions matrimonials de la seva filla.

Va intentar mantenir l’ordre cronològic a mesura que li desgranava els fets, però de seguida es va adonar que la trama d’aquella història —si és que en tenia— semblava la trajectòria de les boles de metall de les màquines del milió que li havien ocupat tantes hores de joventut. Recordava que alliberava la bola a la part superior de la vitrina i observava com començava a baixar pel tauler ignorant el que l’esperava. Hi havia palanques i para-xocs que podien evitar que la bola desaparegués per algun dels nombrosos forats del camp de joc: els jugadors hàbils sabien salvar-la amb moviments precisos; els més audaços clavaven cops al costat de la vitrina o, a vegades, l’alçaven per la part inferior per fer tornar la bola cap amunt. Recordava que el joc, ple d’incertesa i de triomf, li encantava. Fins que un dia va deixar de ser així, i llavors va plegar de jugar-hi.

L’Elisabetta havia activat el ressort anant-lo a veure, alliberant la bola que ell havia acabat identificant com a Belize nel Cuore. S’havia desviat en el seu camí cap avall, primer per una palanca, un vicealmirall que bavejava, i després per un para-xocs, un home que havia signat un document i s’havia mort. I ara havia sortit disparada una nova bola, que havia destrossat la clínica de la Flora del Balzo, sense que l’aturés cap palanca, ni para-xocs ni cap forat. Alguna cosa no anava a l’hora en aquell camp de joc, i en Brunetti tenia moltes ganes d’anar a la part inferior, agafar la vitrina i clavar-li una bona sacsejada.

Quan va acabar d’explicar la primera història, va tornar enrere i hi va afegir el relat del gos cobert de sang, expressant el seu convenciment que la filla de l’Elisabetta no tenia ni idea de què estava passant, excepte que el seu marit estava tan estressat que un simple fullet turístic l’havia deixat trasbalsat. Això va fer que també hagués d’esmentar la reacció d’en Fenzo quan estava mirant l’aparador d’una antiga agència de viatges del Campo Manin.

—Encara hi ha més coses —va dir, bevent un xarrup de la grappa que s’havia guanyat aquell dia—, però aquests són els fets més importants.

Mentre se servia un pensament de grappa, la Paola, que volia entendre el rerefons de les coses, va preguntar:

—Per què ho han muntat, tot això?

La pregunta el va deixar ben parat, i després de reflexionar-hi uns instants, va respondre:

—M’imagino que es tracta d’un sistema per treure diners del país.

Ella va deixar el got i va dir:

—Explica’t.

—Henry James no n’ha escrit mai res, sobre aquest tema —va dir en Brunetti, mirant d’alleugerir l’ambient. Va deixar el got al costat del d’ella.

—No cauré en la temptació que crees amb aquest comentari —va replicar.

La Paola es va inclinar endavant per servir les últimes gotes de grappa en els dos gots. Va alçar l’ampolla buida.

—Déu beneeixi els Endrizzi —va dir, i la va deixar a la taula.

Després de quedar uns instants pensativa, va dir:

—Soc acadèmica, o sigui que l’única cosa que sé sobre treure diners del país és que el meu pare tremola si ha de transferir més de deu mil euros a un compte bancari de l’estranger. Diu que pot cridar l’atenció, i no és precisament una cosa que li agradi fer. —Va alçar els peus al seu costat al sofà i va continuar—: Suposo que avui dia hi ha tants diners voltant amunt i avall que la majoria de coses passen desapercebudes fins que envies cent mil euros al teu propi compte a les Índies Occidentals Britàniques.

En Brunetti no va fer cap comentari. En canvi, es va abaixar les mànigues i va preguntar:

—Vols anar a passejar una mica?

—Són més de les deu, Guido.

—Tens por que t’atraquin?

—Molt graciós. On vols anar?

—Al Campo Manin.

La Paola es va aixecar a l’instant i al cap d’un moment ja era a la porta.

Van trigar quinze minuts. Van donar la volta a la Cassa di Risparmio, la lletjor atenuada —però no eliminada— per la foscor, i van caminar al llarg dels edificis de la banda esquerra del campo. Per a en Brunetti —si bé això no ho va pas dir a la Paola—, era com assistir a una autòpsia, o més exactament, com entrar al dipòsit de l’Ospedale. Al Campo Manin, els cadàvers de les botigues mortes s’alineaven en direcció al canal. Hi havia un local mort de menjar ràpid de l’Orient Mitjà, una botiga d’esports morta, una botiga de roba morta amb dos maniquins morts a l’aparador, i, finalment, l’agència de viatges morta. Per sort, les botigues no tenien peus, perquè llavors cadascuna hauria portat una etiqueta lligada al dit gros esquerre amb el nom, l’edat i la presumpta causa del decés. Aquells del campo s’havien mort tots de Covid.

Els maniquins de l’agència de viatges encara anaven amb banyador i sandàlies, malgrat que els mesos sota el sol els havien fet clivellar la pell i acumular petites piles de fragments de pintura grisosa als peus. En Brunetti s’havia endut una llanterna i la va encendre apuntant cap a l’aparador, buscant els fullets que estava segur d’haver-hi vist. Finalment els va veure, tots junts esperant la mort a mig camí de la seguretat de l’ombra proporcionada per una taula. Estaven allà tirats, flagel·lats pel sol: Grècia, amb un mar gairebé blanc, tres camells kuwaitians albins, fotos de fantasmes o de núvols d’un lloc sense nom a la portada d’un fullet que havia anat a caure més a prop del campo i, per tant, havia estat més hores exposat al sol al llarg dels mesos, i finalment, un edifici blanc de quatre plantes situat darrere d’un jardí ple de palmeres, amb un rètol descolorit a sobre la porta anunciant que es tractava de l’Hotel des Bains, amb dues portes automàtiques de vidre i una columna dòrica de marbre blanc a cada banda.

El va enfocar tanta estona amb la llanterna que al final la Paola va preguntar:

—Què és això?

Ell va apagar la llanterna i se la va tornar a guardar a la butxaca.

—La prova.

En Brunetti es va quedar despert gran part de la nit, intentant pensar una manera de fer real el seu comentari a la Paola que la foto de l’hotel ara camuflat d’hospital —o potser, més acuradament, un hotel convertit en hospital gràcies al Photoshop— era la prova de la funció real de Belize nel Cuore.

Era amb aquest projecte que l’Enrico Fenzo havia començat la seva carrera com a ragioniere, ajudant a crear una organització benèfica i, esclar, quin client més de fiar podia haver-hi que un familiar? En Brunetti es va preguntar quan va ser que en Fenzo va començar a sospitar que no tot eren flors i violes en el negoci del seu sogre. No era gens estrany que en Fenzo hagués deixat de treballar per a en Del Balzo. Incapaç d’explicar a la seva dona els tripijocs del seu pare, l’única cosa que podia fer en Fenzo era desentendre’s amb elegància del negoci d’en Del Balzo i esperar que el pas del temps esborrés qualsevol rastre de la seva implicació en els inicis de la fundació. Mentre sentia les campanes que li anunciaven el pas de les hores, en Brunetti va recordar la foto del fullet turístic i es va preguntar per què en Fenzo havia sentit pànic només de veure’l.

Es va començar a endormiscar, però llavors li va venir al cap el vicealmirall Fullin. Hi havia alguna cosa sobre el vicealmirall que persistia a la memòria d’en Brunetti, l’home que semblava anar i venir, passant de ser una estàtua inexpressiva a un home que, malgrat que fos lent de pensament i d’acció, encara era present i conscient de tot el que passava al seu voltant.

Sens dubte, havia reconegut que la medalla que duia en Brunetti era militar, com la seva. Va recordar que a la foto del vicealmirall vestit amb uniforme n’hi havia un munt, de medalles, semblaven una cascada baixant per la part del davant de la jaqueta. En Brunetti sempre havia admirat els uniformes de la Marina: que intel·ligent l’elecció del blanc, per exhibir millor les boniques quincalles per les quals tants d’ells intercanviaven les seves vides.

La idea del blanc va portar en Brunetti a altres coses blanques: neu, coloms, núvies, paper, aspirina. Va obrir els ulls i va retrocedir en el pensament: paper. Paper. Carta. En Girolomo havia guardat els fragments de la carta que havia provocat la ira del seu avi contra l’amic i company de la Marina, el capità Pederiva. En Brunetti es va girar per mirar el despertador i, efectivament, eren les tres. S’havia revelat mai alguna altra hora, quan mirava el despertador a mitja nit? Arribaven mai a una hora diferent d’aquella les notícies alarmants o les trucades d’emergència? Recordava haver llegit que Mandelstam sempre tenia una maleta a punt al costat de la porta, esperant l’arribada de la KGB, que sempre es presentava a mitja nit. I ho havien fet.

Que burro que havia sigut de no demanar al jove si havia guardat els fragments de la carta. Es va girar de bocaterrosa i va passar un braç per sobre l’esquena de la Paola, sense por de despertar-la. El vicealmirall Fullin podria ancorar el seu destructor al Gran Canal, al capdavall de la seva calle, i disparar una salva de vint-i-un trets a la ciutat, i la Paola continuaria embolcallada en el son dels savis i justos.

A les nou, la Paola li va portar un cafè, introduint-se a la seva ment de despertar lent dient:

—Vaig al mercat del Piazzale Roma; què t’agradaria que fes per sopar?

Era massa d’hora per pensar en el sopar, o sigui que va contestar:

—El que vulguis, Paola.

La Paola es va plantar la mà al pit i va preguntar, esverada:

—Què et passa?

—Què? —va preguntar en Brunetti, una mica alarmat.

Ella es va apartar la mà i va dir:

—En tots aquests anys, és la primera vegada que quan t’ofereixen l’oportunitat de triar què vols per sopar tu la rebutges. —Dit això, es va girar i se’n va anar.

Tots els homes estaven subjectes a aquest maltractament continu?, es va preguntar. A casa seva? I per ser exactes, al seu llit? Va fer una riallada i, encara rient, se’n va anar cap a la dutxa.

Va mirar per la finestra encara sense vestir-se i després, per assegurar-se’n, va obrir la porta del balcó abans de triar què es posaria. El fred que el va rebre li va fer canviar la primera elecció i va seleccionar un trajo blau marí que s’havia comprat a Milà feia uns quants anys, quan s’havia escapolit un moment de la sessió de tarda d’una reunió presidida pel cònsol nord-americà sobre el perill dels atacs terroristes per a la població civil italiana.

Va entrar a la botiga, se’l va emprovar i va treure audaçment la targeta de crèdit per pagar-lo, convençut que el preu estaria més que cobert amb les generoses dietes que els nord-americans estaven disposats a pagar per persuadir els comissaris de policia italians a assistir a la seva reunió. Com que sempre l’havia considerat el seu «trajo americà», el combinava amb una camisa blanca i una corbata vermella.

Abans de marxar, va trucar a la comtessa i li va demanar el número de telefonino d’en Girolomo Fullin, sense donar-li explicacions. Tot seguit li va trucar i es va identificar, i li va demanar al noi si havia guardat els fragments de la carta que havia rebut el seu avi del capità Pederiva. Per descomptat, no penjaria, i s’esperaria mentre en Girolomo ho anava a comprovar.

El telèfon d’en Girolomo va fer un soroll quan el va deixar, però de seguida va tornar per dir-li que l’havia trobat, estripada en quatre trossos, una mica arrugada i gastada, però llegible.

—Vostè no l’ha llegit? —va preguntar en Brunetti.

Hi va haver uns instants del que tot seguit en Brunetti es va adonar que era un silenci atònit abans que en Girolomo digués:

—No va adreçada a mi, signore.

—Esclar —va contestar en Brunetti, en veu baixa—. Si li asseguro que vull veure la carta per poder ajudar el seu avi i potser salvar el seu honor, em deixaria veure’n els fragments? —En Brunetti sabia que la gent jove creia en coses com el sentit de l’honor d’un home.

Gairebé va poder sentir com reflexionava el noi, repassant tot el que havia sentit a dir o el que havia observat d’en Brunetti, valorant el pes de la confiança que li tenia la comtessa. Com que en Girolomo era jove, no va trigar gaire a respondre:

—Sí. Vol que l’hi porti, signore?

Sense explicar-me els motius, en Brunetti va dir:

—Sí, sisplau. És molt amable. Vol que quedem al Caffè del Doge d’aquí a deu minuts?

—Sí —va contestar en Girolomo—. Fins ara.

Abans de marxar, en Brunetti va fer una trucada ràpida al germà d’un amic seu i li va demanar si podia buscar entre els arxius de la Marina el número de telefonino d’un tal capità Pederiva, de Venècia, jubilat. Quan en Timoteo li va dir que cap problema, en Brunetti li va demanar si li podria enviar el número a través d’un missatge.

—Res més fàcil —va contestar en Timoteo, i va penjar.

Com que anava bé de temps, en Brunetti va baixar les escales sense pressa i va mirar si hi havia res a la bústia de l’entrada. Estava buida, però sovint era així últimament. De qui rebrem cartes, es va preguntar, en el futur? Potser no les trobarem a faltar, al capdavall. Va pensar en una cosa que Sèneca havia escrit en una de les seves cartes, avisant-nos que no era fins que començàvem a passar sense una cosa que ens adonàvem de com n’era d’innecessària.

No havien anat al cine durant la pandèmia, i certament ell no l’havia pas trobat a faltar. Durant setmanes, havien estat sense diaris i els havien llegit online. Les escoles havien estat tancades durant mesos, i la canalla no semblava pas menys intel·ligent. L’única cosa que la ciutat realment trobava a faltar eren els turistes.

Va entrar al caffè, pràcticament buit a les deu. Va veure en Girolomo dret a la barra. S’hi va acostar, va demanar un cafè i va preguntar:

—Com està el seu avi?

El jove va agafar el seu cafè però el va tornar a deixar intacte.

—Avui promet ser un bon dia per a ell, gràcies.

—Deu ser terrible per a la seva àvia —va comentar en Brunetti. Després, un cop li havien servit el cafè, va afegir—: La meva mare va estar al Ca’ di Dio un quant temps.

—Ara és un hotel, oi? —va preguntar en Girolomo, i llavors va beure un xarrup de cafè.

En Brunetti es va estar de dir «No ho és tot, ara?», i es va limitar a assentir amb el cap.

—Era feliç, allà. Al principi. Les germanes eren molt amables amb ella. Sempre ho van ser. Però ella va canviar.

Com que no volia pensar-hi més, va dir:

—Va començar sent un hospici per a pelegrins de Terra Santa.

—Caram, quan va ser això? —va preguntar en Girolomo, amb interès.

—Diria que al segle XII, potser abans.

En Girolomo va alçar les celles i després va mirar al voltant: les taules, les cadires, una enorme cafetera, dues samarretes de futbol penjades a la paret.

—I som aquí, gairebé mil anys després, prenent un cafè a la mateixa ciutat. —En abaixar la vista, va veure que el seu s’havia acabat i va fer lliscar la tassa i el platet cap a l’altra banda de la barra.

Allà al costat hi tenia un exemplar plegat per la meitat d’Il Gazzettino del matí. En Girolomo va treure una carpeta de plàstic vermell fosc de l’interior del diari i la va donar a en Brunetti.

—No volia que es fes més malbé —va dir.

En Brunetti va agafar la carpeta sense obrir-la, va donar les gràcies al noi i després va preguntar:

—Què vol que en faci quan l’hagi llegit?

—Si és una cosa que vostè creu que el meu avi voldria conservar, me la torna.

—I si no?

—Si no el concerneix, se la pot quedar o tornar-la al capità. Va ser ell qui la va portar a casa de l’avi, o sigui que probablement l’hi van enviar a ell. —Va fer una pausa i una llarga mirada a en Brunetti abans de dir—: Crec que hi ha una cosa que hauria de saber. Quan vaig acompanyar el capità a la porta per marxar, plorava. —Va tornar a callar i va demanar un got d’aigua a la dona de la barra, i no va dir res fins que l’hi va servir.

En Girolomo se la va beure ràpidament i va continuar:

—No havia vist mai un home plorant. Era com si estigués enfadat i avergonyit al mateix temps.

En Brunetti, que havia vist plorar molts homes, va assentir.

—No parava de repetir «No ho sabia. No ho sabia», però no va aclarir què era el que no sabia, i jo… tenia por de demanar-l’hi.

Abans que a en Brunetti se li acudís alguna altra cosa per dir, el jove va tornar a posar la carpeta a dins del diari i el va fer lliscar per sobre la barra cap a ell, dient:

—El diari protegirà la carta. L’he llegit. —Després, amb un somriure, va afegir—: Feia cinc minuts que era aquí, esperant-lo, o sigui que he tingut prou temps. —Dit això, li va desitjar un bon dia a en Brunetti, va deixar unes quantes monedes a la barra i va sortir a la calle.





Capítol 22


Impacient, en Brunetti va agafar el número dos i va baixar a San Zaccaria, tot i que sabia que el trajecte no seria pas més ràpid d’aquesta manera. Almenys el vaporetto li donava sensació de velocitat, que era el que volia. Amb prou feines es va adonar de la perfecció d’aquell matí, tan concentrat com estava a aconseguir finalment alguna prova diferent de les diverses versions que havia obtingut sobre el que la gent havia fet i per què.

Una carta quedava oberta a la interpretació, probablement, però si més no era un text on les paraules no canviarien perquè algú les recordava d’una manera o d’una altra. Malgrat que feia dècades que estava casat amb una dona que considerava la majoria de textos ambigus i amb la necessitat d’una interpretació, en Brunetti sempre havia mantingut la seva inclinació cap a les lectures més literals.

Va anar immediatament al seu despatx i en va tancar la porta. Va deixar el diari a la cadira i va ordenar una mica l’escriptori. Va apartar tots els documents i les carpetes cap enrere, va girar l’ordinador de manera que la pantalla quedés paral·lela als costats de la taula i va escombrar tota la resta, deixant una zona neta de la mida d’un diari obert.

Va posar la carpeta que duia al mig de l’espai buit, va deixar el diari a terra i va seure. Va recompondre els fragments de paper sobre l’escriptori i va tirar la carpeta buida sobre el diari. La carta estava esparracada en quatre trossos, gairebé de la mateixa mida. Tot i saber que era absurd preocupar-se per les empremtes que pogués haver-hi al paper després que aquells fragments haguessin passat per tantes mans, va agafar cada peça per la punta per comprovar si hi havia text només per una cara. Després de comprovar que era així, va col·locar bé els fragments i els va estudiar. Els tenia allà al davant com quatre trossos d’una patata fregida rectangular gegantina, cadascun amb dues vores llises, dues d’aspres; tots arrugats.

Va ser molt fàcil tornar a encaixar la carta. Quatre cantonades i unes quantes dotzenes de línies de text: va ser ben simple fer-ho coincidir tot.

L’adreça del remitent el va sorprendre: Palazzo Dandolo, Campo San Giovanni e Paolo, i un número de casa molt alt a Castello. Imitant la seva mare en moments de gran sorpresa, en Brunetti va xiuxiuejar: «Maria Vergine», perquè era l’adreça de les oficines de Belize nel Cuore i, per tant, del signor Bruno del Balzo.

Va mirar l’espai on hi hauria hagut l’adreça del receptor en una carta formal, però només hi havia la salutació Estimat Giovanni, suposadament el nom del capitano Pederiva.

Va començar a llegir.

Espero que quan llegeixis aquesta carta estiguis bé i enfeinat amb les teves memòries. Et dono tot el meu suport en aquesta digna empresa perquè crec que és important que quedi constància de la dedicació d’homes com tu que han treballat tan desinteressadament per al bé del nostre país. Durant dècades vas formar part d’aquell servei, pujant de rang fins que vas assolir l’objectiu de la teva vida, ser un capitano, un líder entre els que treballen contínuament per oferir seguretat als nostres ciutadans.

Com ja saps, la llarga carrera del nostre amic mutu Matteo Fullin demostra que ell també estava interessat a oferir seguretat als altres. En aquest moment de la seva vida, el seu focus de preocupació s’ha dirigit als ciutadans de Belize, un país que ell aprecia molt. Ahir el vaig anar a veure, i vam parlar, perquè en Matteo encara té molts moments en què recupera tota l’energia i el poder que hem admirat en ell durant tants anys.

Li vaig explicar els meus plans d’ampliar l’hospital, del qual tu ets tan fidel defensor, i em va animar a demanar-te ajuda en aquest projecte. Va elogiar el teu esperit generós d’una manera que no et revelaré per no córrer el risc de fer-te sentir incòmode. Hi ha poques persones que en Matteo admiri més que a tu, tant pel teu servei a la Marina com per la teva destacable generositat.

Quan el vaig veure, em va fer l’efecte que té molt bona salut i, com sempre, compta amb la cura, l’amor i la protecció de l’Antonia. De tot cor i amb tota la meva amistat i respecte per ells dos, els desitjo un futur segur i tranquil.

Espero notícies teves ben aviat, Giovanni,

Atentament,



La signatura del capdavall era simple: Bruno.

En Brunetti va recordar la breu explicació que en Girolomo havia fet de l’escena que ell mateix havia interromput: el vicealmirall que, entre crits, esparracava un tros de paper de les mans del seu amic, furiós, com Lear, per alguna traïció que no podia esmentar, que potser ni tan sols podia comprendre del tot bé. En quina mesura havia entès la carta? El seu amic l’hi havia llegit? O n’hi havia hagut prou veient la signatura d’en Del Balzo en una carta que es referia a ell? O veient una carta sobre l’organització benèfica de la qual el vicealmirall era membre fundador?

El motiu de la seva reacció es podia explicar fàcilment com una explosió de les ràfegues aleatòries de la demència que fluïen per la ment del vicealmirall. La família afirmava que encara tenia «dies bons» en què era el mateix «home de sempre», però què significava allò? Quan l’havien vist per última vegada, el seu «home de sempre»? I en què consistia un «dia bo»?

En Brunetti va mirar la carta i va veure que estava datada el mes anterior. Això era abans que l’Elisabetta hagués anat a parlar amb ell i abans de l’acte vandàlic a la clínica de la Flora del Balzo. Encara no tenia notícies de la signorina Elettra, de manera que no tenia ni idea de la naturalesa o l’abast de les donacions fetes a l’organització benèfica. En Brunetti va pensar en aquestes donacions, dedicades des de feia temps a pagar classes de ioga i de submarinisme, per no dir uns quants parells de sabates Berluti de dos mil euros cadascun. Era possible, es va preguntar, que unes sabates noves impulsessin un home a arriscar tantes coses: una antiga amistat, el matrimoni, el respecte, l’honor?

La carta l’havia fet posar nerviós, la va mirar i la va tornar a llegir. Aquesta vegada es va fixar en el conflicte entre la formalitat del text i el fet que utilitzés el «tu» informal. «Això no és possible», va mussitar per a si mateix, no en la combinació del llenguatge rígid i artificial amb la tosca referència als vells temps. Un home, fins i tot un empresari, escriuria a un vell amic en aquell to?

Va sonar el telèfon: la pantalla li anunciava que la trucada era del telefonino de la signorina Elettra.

—Sí? —va contestar.

—Bon dia, commissario —va dir ella. En Brunetti va sentir, de fons, la veu d’un home a través dels grinyols d’un altaveu fent alguna mena d’anunci. Va distingir «Roma» i «una hora i…», i tot seguit l’estrèpit d’un xiulet.

—Que és a l’estació?

—Sí. Aquest matí arriba un amic meu, però el tren va amb retard.

—Que la puc ajudar en res? —va preguntar, pensant que podria enviar-hi en Foa amb la llanxa.

—No cal, signore. Ja tinc una barca esperant-se.

—Ah —va contestar amb estudiada neutralitat, sense preguntar res més.

—Volia dir-li que faci una ullada a la seva safata de sortida, sota el prospecte de les noves armes.

Com si li haguessin donat una ordre, en Brunetti es va aixecar, es va inclinar per arribar al fons de l’escriptori i va apartar el prospecte sense molestar-se a mirar la pistola gris fosc de la portada. A sota, hi havia un feix de papers enganxats de qualsevol manera amb un clip. El va agafar i va llegir el títol de la primera pàgina:

—«Incidència de robatori de bestiar (incloent-hi aus de corral domèstiques) a la província de Venècia, 2016-2018». És això el que estic buscant?

—Sí, commissario —va contestar ella, i tot seguit va fer un xxxt! que va permetre a en Brunetti sentir des d’algun lloc llunyà: «Arribant pel binario tres, Freccia Rossa procedent de Roma, amb una hora i quaranta-tres minuts de retard». Quan la veu va callar, la signorina Elettra va tornar—. És la informació que esperava, senyor. Jo no hi seré en tot el dia, per això se m’ha acudit camuflar-ho i deixar-ho a la seva taula. —Abans que ell pogués dir res, l’Elettra ja havia penjat.

En Brunetti va tornar a ficar els fragments de la carta a dins de la carpeta de plàstic i la va guardar al calaix.

Tot seguit, posant l’atenció en l’informe sobre el robatori d’animals domèstics, va desenganxar el clip i la pàgina de portada, ho va deixar a una banda i es va trobar amb un full que mostrava tres columnes amb el títol «Data», «Quantitat» i «Procedència». Ràpidament va passar les pàgines per anar fins a l’última de sis a espai simple i va comprovar la data de l’entrada més recent: dos mesos abans.

Va tornar a la primera pàgina i va veure que el mateix dia de març en què es van signar els documents de creació de Belize nel Cuore, la primera donació de 2.000 euros corresponia al nom i l’adreça d’en Del Balzo. Una setmana després, una donació de 350 euros d’un home que vivia a Cannaregio. La següent estava registrada dues setmanes més tard, 200 euros d’una dona de Castello. I s’anaven acumulant petites quantitats: cinquanta euros, vint-i-cinc, trenta, cent, a vegades més, però no gaire sovint.

No era un inici gaire encoratjador, tot i que si els diners havien d’anar a parar a un país pobre, potser farien un bé.

Cap al final de l’any, després de rebre 1.000 euros d’en Giovanni Pederiva, amb adreça a San Marco, Belize nel Cuore va ingressar la quantitat de 2.000 euros de la Innocenza Bagnoli, resident a Brescia. En Brunetti es va fixar en la data de la seva contribució, es va treure la llibreta de la butxaca, la va anotar i va continuar llegint.

Dos mesos després, un home de Caltanissetta va donar 3.000 euros, i un mes després, en van arribar 13.000 d’un notari de Brescia. A la mateixa pàgina, hi havia tres quantitats més procedents d’homes amb residència a Brescia i Vicenza per un import de 22.000, 19.000 i 24.000 euros.

Va anar passant pàgines, sense reconèixer cap de les persones que havien fet donacions a Belize nel Cuore. Quan va arribar al capdavall de l’última pàgina, en Brunetti va agafar el telèfon, va buscar l’aplicació de la calculadora, va tornar a la primera pàgina i a poc a poc va anar introduint cada donació que superés els 500 euros.

Quan va arribar a l’última pàgina i va introduir l’última xifra a la calculadora, en Brunetti es va aturar un moment abans de prémer la tecla =, perquè feia estona que havia perdut la noció de l’acumulat.

Mentre exclamava «Bingo» en veu alta, va prémer la tecla, va apartar la vista per no haver-se d’acusar de fer trampes i va mussitar: «Quatre-cents mil». I llavors es va permetre mirar el total.

Set-cents seixanta-dos mil euros.

«És molt útil a Belize, aquesta quantitat de diners», es va dir, si bé sospitava que se n’havien enviat ben pocs a Belize.

Va treure una altra carpeta del calaix, hi va introduir els documents referents al robatori de bestiar al Vèneto i la va tornar a guardar.

Va col·locar la pantalla al seu lloc i va recuperar el teclat. Mussitant una pregària silenciosa a la deessa de la tecnologia, que segons ell podria molt ben ser la signorina Elettra, va obrir el navegador i va teclejar el nom «Innocenza Bagnoli, assessora financera».

I va esperar a veure què li deia l’ordinador.

Un llum vermell va començar a fer pampallugues al mig de la pantalla. Comprovar e-mail. Comprovar e-mail. Comprovar e-mail. El missatge no podia pas ser més clar. Va intentar ignorar-lo i va clicar el navegador, però el missatge va tornar a aparèixer de seguida, aquesta vegada de color taronja: Comprovar e-mail. Comprovar e-mail. Comprovar e-mail.

Derrotat, va clicar un cop sobre l’ocellet voleiant —esperava que no figurés al llistat d’aus robades— i es va obrir la pantalla de l’e-mail, oferint-li la possibilitat de seleccionar un únic missatge, que parpellejava de color vermell a la safata d’entrada. Només una persona podia ser responsable d’allò, de manera que el va obrir sense la seva por habitual, davant del primer indici de tecnoobstinació, que l’ordinador estigués a punt d’explotar.

Estimat commissario —escrivia ella—, volia estalviar-li temps i demores mentre buscava informació sobre la Innocenza Bagnoli. (Aquest missatge no es pot llegir en cap més ordinador que el seu).

Hi ha un document adjunt que conté tot el que n’he pogut trobar. Espero que li sigui útil.

No hi havia signatura.

Va clicar la icona i va esperar que s’obrís el document adjunt.

Contenia dues pàgines, començant per la primera feina de la Bagnoli, com a secretària en una agència de borsa a Brescia, on havia treballat durant tres anys, sense cap ascens ni augment de sou.

Havia abandonat l’agència de borsa per la banca, i va acceptar una oferta d’un banc de Venècia, on va treballar com a assessora financera durant tres anys. No eren clars els motius pels quals va plegar, tot i que el banc li va pagar una quantitat no revelada com a liquidació.

Poc després, segons un llistat de vol de la companyia United Airlines, la signora Bagnoli havia volat des de Venècia fins a Belize via Frankfurt, en un vol tan llarg i esgotador que a en Brunetti gairebé li va fer llàstima, tota l’estona enxubada en un seient de classe turista. Tanmateix, un mes després, d’alguna manera ascendida a dottoressa Bagnoli, havia tornat a Venècia en primera classe, posant fi a l’espontània compassió d’en Brunetti.

Al cap de dos mesos, havia obert un despatx com a assessora financera al Campo Santa Maria. Un dels seus primers clients va ser en Bruno del Balzo, que vivia bastant a prop del despatx. Al cap de cinc mesos de ser-ne client, en Del Balzo —que feia tres anys i mig que s’havia retirat de la gestió directa de les seves empreses— va contractar la dottoressa Bagnoli com a responsable de publicitat de Belize nel Cuore, que fins llavors havia tingut poc èxit en la recaptació de fons. Poc després, les donacions van començar a augmentar i en Del Balzo va iniciar les seves visites dues vegades a l’any al St. Peter’s Hospital de Belize.

Tal com en Brunetti havia anticipat, no hi havia cap signatura en el document adjunt.

Va tornar pantalla amunt i, traient-se de nou la llibreta de la butxaca, va prendre nota de les dates i dels aspectes més destacats en la carrera de la dottoressa Bagnoli.

Va decidir intentar traslladar l’e-mail a la seva carpeta de «Restaurants», però no només no es va moure, sinó que quan el va seleccionar per poder-lo traspassar, va parpellejar tres vegades de color vermell i va desaparèixer, cosa que no el va sorprendre gens. Bé, a l’Elisabetta li van assegurar que res de la seva conversa aniria a parar a l’ordinador, però dubtava que la signorina Elettra estigués inclosa en aquell acord.





Capítol 23


Li havien arribat uns quants missatges mentre llegia el document adjunt; es va posar a revisar-los. El primer era el número de telèfon d’en Pederiva, i en Brunetti el va marcar sense molestar-se a comprovar els altres missatges.

Després de quatre tons:

—Pederiva.

—Capità Pederiva —va dir en Brunetti—, soc el commissario Guido Brunetti, un conegut del vicealmirall Fullin. —Va fer una pausa per deixar que el capità país o qüestionés la informació.

—Sí, en Girolomo i la seva àvia m’han parlat de vostè. —En Pederiva tenia la veu greu i la cadència d’una persona que preferia parlar en veneziano.

Resistint-se a la temptació de canviar a la informalitat del dialecte, en Brunetti va continuar en italià.

—Espero que en parlessin bé.

—I tant, tots dos.

—Me n’alegro, doncs, capità. En Girolomo em va parlar de l’última reunió que va tenir vostè amb el seu avi; pel que sembla, la carta d’en Del Balzo el va fer exaltar. —Aquí en Brunetti va abandonar les formalitats i va dir—: Això no hauria d’haver passat. Si més no a un home com ell. És molt…

El capità el va interrompre dient:

—Vaig servir a les seves ordres durant quatre anys, i ell em va fer l’home que soc. No hauria d’haver… —La veu se li va tornar tensa, deixant en Brunetti només amb el so de la respiració agitada.

—Em vol explicar què va passar, senyor? —va preguntar en Brunetti.

Va sentir el soroll de fusta rascant alguna cosa, i després un sospir d’alleujament del capità, potser mentre seia.

—La carta que vaig rebre d’en Del Balzo, demanant-me una contribució, em va estranyar, o sigui que la vaig ensenyar al vicealmirall Fullin per demanar-li si ell havia dit aquelles coses.

—L’hi va demanar, o li va llegir la carta?

—És important, això? —va preguntar el capità.

—Podria ser-ho. Se’n recorda, capità?

Després d’una llarga pausa, el capità va dir:

—Crec que li vaig llegir part de la carta, commissario. —Després, amb veu més aspra—: El principi segur que no, amb el que deia sobre les meves memòries. —Va callar i en Brunetti va sentir que s’esforçava per controlar la veu.

»Tota la carta semblava falsa, inventada: en Del Balzo posa paraules en boca seva que ell no diria mai. En Matteo no hauria gosat dir-me què he de fer, o a qui he de donar diners. Era un home discret, no parlava mai així.

A en Brunetti li va saber greu que en Pederiva fes servir el passat simple per parlar del vicealmirall, però es va guardar aquest pensament al cor.

—En Matteo no diria mai aquestes coses de mi, mai —va repetir, com si en Fullin hagués traït la confiança dient que era un home generós—. Vaig ser prou estúpid per llegir-li la part on en Del Balzo intentava convence’m per continuar contribuint a la seva organització benèfica, i llavors va ser quan en Matteo es va posar a cridar.

—Què va dir? —va preguntar en Brunetti.

—«Em va enganyar», i «Lladre», i fins i tot «Traïdor». —En Brunetti va sentir que l’home feia una mena de sanglot, però de seguida el va ofegar.

—Podria haver-se referit a algú altre? —va preguntar en Brunetti.

—No. Sabia qui havia escrit la carta. Llavors la va agafar i la va estripar.

—Què va passar després?

—Abans que jo pogués dir res, va entrar en Girolomo. Havia sentit els crits, i va venir a veure què passava i va agafar els estrips de la carta al seu avi. El va ajudar a seure, i després em va dir que era millor que me n’anés.

En Brunetti va sentir que feia una respiració profunda, i com que no volia que l’home es posés a plorar, o pitjor encara, que un altre home el sentís plorar, va fer un canvi ràpid i eficient de veu i va dir:

—Gràcies, capità. Això que m’ha explicat és molt important.

—És el meu amic —va aconseguir dir en Pederiva, amb un fil de veu.

—I vostè és amic seu, capità —va contestar en Brunetti, però abans de poder-li oferir més consol, l’home va tallar la comunicació.

En Brunetti va penjar i es va acostar a la finestra. Com era, es va preguntar, que el vicealmirall Fullin havia arribat a la conclusió que en Bruno del Balzo era un mentider, un lladre i un traïdor? ¿No era el mateix home del qual ell havia garantit la integritat en signar els documents de fundació de la seva organització benèfica? Malgrat que la demència havia destrossat la ment de l’home que feia les acusacions, en Brunetti havia sabut prou coses en els últims dies per creure que les acusacions d’en Fullin no eren necessàriament falses a causa d’això.

En Brunetti era conscient que hauria d’agafar el que havia descobert, portar-ho a un jutge i fer una acusació formal contra en Del Balzo, tot i que llavors es quedaria sense cas perquè el traspassarien a la Guardia di Finanza. Però quines proves tenia per justificar una acusació formal? I d’altra banda, no li havia promès a l’Elisabetta que mantindria aquell tema en privat?

Els pensaments li van quedar interromputs pel soroll del motor d’un taxi que passava; es va apartar del brogit per tornar a la taula. Va treure la llibreta, va buscar el número d’en Fenzo, el va marcar i es va esperar. Al tercer to, va contestar una veu d’home.

—Fenzo.

—Signor Fenzo —va dir en Brunetti, amb veu neutra—, soc el commissario Guido Brunetti. —Va fer una pausa per deixar respondre l’altre home.

—L’home de qui em va parlar la Flora.

—Sí. Vam parlar una bona estona.

—M’ho va explicar. —La veu d’en Fenzo era formal i força agradable.

—Li truco perquè també voldria parlar amb vostè.

—Sobre la destrossa a la clínica de la Flora? —va preguntar, el seu escepticisme audible.

En Brunetti va fer una pausa.

—No. M’agradaria parlar amb vostè sobre la creació de l’organització benèfica del seu sogre.

—Belize nel Cuore? —va preguntar en Fenzo, com si digués aquell nom per primera vegada i no li agradés com sonava.

—Sí —va contestar en Brunetti.

—Per què en vol parlar?

En Brunetti de sobte es va adonar que un home com el que ell havia arribat a la conclusió que era en Fenzo reaccionaria més bé a la veritat.

—Per trobar una manera d’evitar que la seva dona surti perjudicada del que li passarà al seu pare.

Aquest, va pensar en Brunetti, era el punt en el qual en Fenzo es negaria, o no, a parlar amb ell.

I així va ser.

—On vol que ens trobem?

—Li va bé al Campo San Vio? —va preguntar en Brunetti. Sabia que hi havia bancs per seure i no els sentiria ningú, i no era gaire lluny de l’oficina d’en Fenzo.

—Volia tornar d’hora a casa avui, però si vol ens podem trobar allà a les tres.

Després de confirmar-ho, en Brunetti va penjar.

Quan va sortir de casa després de dinar, va mirar l’hora i va veure que tenia vint minuts per arribar al Campo San Vio. Va fer càlculs —geografia, hora del dia, trànsit de vianants— i va girar a l’esquerra per Rughetta. Va apressar el pas.

Va arribar amb tres minuts d’antelació i esbufegant al pont que donava al Campo San Vio, un altre d’aquells estranys campi on pràcticament no hi havia activitat comercial: una botiga de vidre de Murano a la dreta, i un tros enllà, un local de pizzes per emportar. Com que l’església era anglicana, en Brunetti no la va considerar com una activitat comercial.

Va mirar a l’esquerra i va veure un home amb un abric clar de pota de gall assegut en un dels bancs, llegint el que semblava Il Sole 24 Ore.

En Brunetti s’hi va acostar i es va quedar dret davant de l’home, projectant-li ombra per tal que no li toqués el sol als ulls quan alcés el cap.

—Signor Fenzo? —va preguntar.

En Fenzo va tancar el diari i es va aixecar maldestrament.

Va ser llavors que en Brunetti va veure el bastó repenjat al banc.

—Ens quedem aquí? —va preguntar en Brunetti, i quan en Fenzo va assentir, es va apartar la part posterior de l’abric i va seure a una certa distància.

—Gràcies per avenir-se a parlar amb mi, signor Fenzo.

Era un home ben plantat, amb els ulls marrons i les celles espesses. Tenia el nas lleument inclinat a l’esquerra. La mirada franca i directa.

—He accedit a trobar-me amb vostè, signor Brunetti, no necessàriament a parlar amb vostè —va contestar, intentant somriure.

—Té raó —va admetre en Brunetti. Va encreuar les cames i es va reclinar al respatller del banc, i després es va ajudar amb les mans per impulsar-se una mica més enrere. Quan va estar còmode, es va girar cap a en Fenzo i va dir—: L’Elisabetta va venir a la Questura, les nostres famílies eren… veïnes quan jo encara anava a l’escola, fa molts anys, per dir-me que estava amoïnada per la Flora.

—Què? —va preguntar en Fenzo, mirant fixament en Brunetti—. Preocupada per la Flora? —La cara se li havia contret, els ulls entretancats, la boca tensa—. Preocupada per què?

—Per vostè, pel que sembla —va contestar en Brunetti—. Que vostè la pogués perjudicar.

Aquesta vegada en Fenzo va moure el cap, semblava perplex.

—Això és absurd —va dir finalment—. I ella sap que és absurd.

—Va ser la Flora la que li va dir que estava amoïnada per vostè —va dir en Brunetti, observant la reacció d’en Fenzo.

L’expressió no li va canviar, però va alçar la mà dreta amb un gest de desesperació, la mena de gest que fa una persona quan les paraules resulten inútils.

—I la Flora també li va comentar que vostè l’havia advertit que no digués res sobre la seva feina.

En Fenzo va abaixar la vista i es va quedar mirant el paviment, després va sacsejar el cap amb un moviment ràpid, com si intentés espolsar-se alguna cosa que hi tingués enganxada.

—No és pas això el que vaig dir.

—Però va esmentar alguna cosa de la seva feina? Alguna cosa que podria haver alarmat la Flora?

En Fenzo va plantar els colzes als genolls i va repenjar el cap en el suport corbat que havia format amb les mans.

—Li vaig dir que una cosa havia anat malament amb una feina que havia fet en el passat i això em preocupava.

—L’Elisabetta també em va dir que podria ser perillós per a vostès dos si en parlaven.

En Fenzo va quedar glaçat, amb la cara encara amagada i invisible per a en Brunetti. Després es va passar els dits pels cabells i es va redreçar, amb els palmells plans a banda i banda.

—Crec que vaig dir que tindríem problemes si jo acabava implicant-m’hi. O alguna cosa així. Només volia tranquil·litzar-la deixant-li clar que no estava enfadat ni li amagava res, sinó que realment hi havia un motiu de preocupació. —Va fer una pausa i va mirar en Brunetti—. Suposo que esperava que això li fes tenir més paciència amb mi. —I llavors va somriure arronsant les espatlles.

—A què es refereix quan diu que podria estar-hi implicat?

—Em pot dir què ha descobert?

—Els meus col·legues i jo últimament hem estat investigant l’organització benèfica que vostè va ajudar a crear.

—I què han descobert? —va repetir en Fenzo, amb la veu tensa.

—Hi ha l’hospital que sembla que no és un hospital. —En Brunetti va fer una pausa i va mirar en Fenzo per observar-ne la reacció.

En Fenzo va assentir com si li acabessin de dir una cosa que necessitava reflexionar.

—Per què ho diu, això? —va preguntar.

—Perquè he vist una foto del mateix edifici —va començar en Brunetti—, però arreglat més a l’estil d’un hotel.

En Fenzo va tornar a assentir.

—Sí, jo també ho he vist, això. Hotel des Bains. —Després, al cap d’un moment, es va arriscar a dir—: És molt més impressionant com a hospital.

—Té idea de com s’ho van fer perquè semblés un hospital? I les habitacions dels pacients, els quiròfans, i tota la maquinària? —va preguntar en Brunetti.

—Suposo que van treure fotos d’internet.

—I el rètol? —va preguntar en Brunetti.

—Photoshop, suposo —va contestar en Fenzo.

De sobte encuriosit, en Brunetti va preguntar:

—Existeix realment un hospital?

—Sí. Existeix.

—On?

—A Belize ciutat. I es diu St. Peter’s Hospital.

—Quin aspecte té?

—El d’un hospital deteriorat, amb poc personal i no gaire net que intenta proporcionar atenció bàsica a la gent de la ciutat. Que a vegades té llits per dormir, i a vegades no.

Van quedar interromputs per l’arribada d’una parella jove, segurament turistes, que es van acostar al banc lentament, gairebé amb timidesa, amb l’evident intenció de seure-hi. En veure el gest, en Brunetti es va treure la targeta identificativa. El jove s’hi va acostar, una mica insegur, amb la motxilla a la mà.

En Brunetti va alçar la targeta i va dir:

—Polizia.

El jove va fer un bot enrere, va agafar la seva parella per la mà i la va estirar en direcció al pont de l’Accademia.

—Sembla familiaritzat amb l’hospital, signor Fenzo —va continuar en Brunetti—. Hi ha estat mai?

—No, no —va respondre en Fenzo—. Sé com és perquè el director de l’hospital me’n va enviar fotos quan en Bruno estava pensant de fer un tracte amb ells.

—Fotos de les condicions que vostè ha descrit?

En Fenzo va assentir.

—Crec que estaven retocades, però no pas com ara —va dir, amb una rialla irònica. Després d’un moment de reflexió, va afegir—: En certa manera, les fotos probablement van ser útils: vam poder veure ben clar que necessitaven la nostra ajuda.

—Sap per quin motiu el seu sogre va triar aquella clínica?

—El rector de la parròquia el va posar en contacte amb el capellà d’allà, el pare Filippo, un missioner italià.

—I el director?

—Es deia Erian Martínez-Pérez. Vam intercanviar uns quants e-mails i vam parlar per telèfon unes quantes vegades. Semblava una persona competent. —En Fenzo va fer una pausa i llavors va afegir, afligit—: Però és igual això. Ara ja no hi treballa.

—Què va passar?

—Va dimitir. Em van dir que dissentia d’algunes polítiques de la nova administració. —Va fer una pausa i va afegir—: Va aguantar fins que les coses van començar a funcionar amb fluïdesa entre l’hospital i l’organització. Després va plegar.

—I qui el va substituir?

—No ho sé, commissario. Jo ja havia abandonat el projecte, aleshores.

—Per algun motiu?

—Si va parlar amb la meva dona, ja sap que és perquè jo tenia el meu propi despatx, tot i que l’havia deixat de banda durant el temps que vaig estar creant l’organització benèfica. —En Fenzo es va començar a moure, s’impulsava amb les mans per alçar lleument el cos del banc i després tornava a seure, com si intentés inventar un nou tipus d’exercici.

—Hi va haver algun motiu pel qual va deixar de treballar pel seu sogre?

—No —va contestar en Fenzo, potser massa ràpid i amb massa fermesa.

—Simplement li va traspassar la gestió de l’organització i va tornar amb els seus clients?

—Més o menys —va contestar en Fenzo, que es va tornar a alçar però aquesta vegada es va quedar suspès uns quants segons abans de deixar-se caure de nou sobre el banc.

—És la primera resposta evasiva que m’ha ofert, signor Fenzo —va dir en Brunetti, amb calma.

—Ja ho sé. No n’he sabut mai, de ser evasiu.

—Doncs digui’m la veritat.

—És aquesta, la veritat. Vaig plegar…

Després del que va semblar una llarga estona, en Brunetti va preguntar:

—Va plegar perquè…

—Més aviat seria «Vaig plegar, però…» —el va corregir en Fenzo.

—M’ho explicarà, sisplau?

—Li vaig dir a en Bruno que li faria una ullada als comptes, si volia. Sabia, fins i tot quan li vaig fer l’oferiment, que no havia de fer-ho. Però és el pare de la Flora, i si no l’ajudava amb això s’hauria fet un embolic.

—I?

—Vaig quedar-m’hi un quant temps, vigilant les coses. Al cap de sis mesos, em va dir que se sentia capacitat per fer-ho ell mateix.

—I ho estava?

—En absolut —va respondre en Fenzo, aïrat.

—Li va suggerir algun altre ragioniere que pogués ajudar-lo?

En Fenzo va reflexionar uns instants i finalment va dir:

—No.

—Per què?

—En Bruno ja havia trobat un altre… —En Fenzo va parar de parlar un moment, i en Brunetti es va girar i va veure que estava buscant la paraula adequada.

Quan va semblar que no acabaria la frase, en Brunetti va preguntar:

—Havia trobat què?

—El que ara en diuen financial consultant —va respondre en Fenzo, pronunciant les paraules en anglès amb un accent que en Brunetti va trobar exagerat.

—Sap com es diu aquest financial consultant? —va preguntar.

En Fenzo es va posar a riure, va inclinar el cap enrere i va tornar a fer una riallada.

Quan va parar, en Brunetti va preguntar:

—Què he dit que fes tanta gràcia?

Com un home cansat que l’únic que vol és que el deixin en pau i anar a dormir, en Fenzo es va girar cap a en Brunetti i va dir:

—He dit «financial consultant» i vostè m’ha demanat si en sabia el nom.

—Exacte —va dir en Brunetti.

—Però ha parlat amb la meva dona i la meva sogra, i segur que una de les dues li ha dit que aquesta «financial consultant» és una dona. —En Fenzo va fer una pausa llarga, encara mirant en Brunetti amb el cap repenjat al respatller del banc, somrient d’una manera tan amistosa que va fer posar nerviós en Brunetti—. Si em permet la llibertat, commissario, aquesta és la primera evasiva que m’ha dit vostè.

En Brunetti va quedar en silenci, i en Fenzo, com una estàtua sepulcral, va estar reclinat al banc fins que, potser cansat del joc, es va redreçar i va dir, com si fos una maledicció:

—Innocenza Bagnoli.





Capítol 24


En Fenzo es va aixecar de sobte però no va fer cap moviment. Al cap d’una estona es va inclinar, va agafar el bastó i va anar coixejant fins a la vora de l’aigua, la mà esquerra ficada a la butxaca de l’abric, i es va quedar palplantat contemplant el palazzo Barbaro de l’altra banda.

Un vaporetto va passar per la dreta, després tots dos van sentir el motor al ralentí, marxa enrere i tot seguit la batzegada de la barca a la parada de l’Accademia quan el pilot va fer una entrada matussera.

Quan en Fenzo va tornar i va seure al banc altra vegada, aguantant el bastó dret davant seu, en Brunetti va preguntar:

—Em pot explicar com funciona això? I què passa amb els diners?

En Fenzo va somriure sense cap indici de felicitat.

—Li puc explicar com viatgen els diners.

Dit això, va tornar a mirar en Brunetti i li va fer un somriure de debò, com si finalment se sentís alleujat de poder parlar d’allò amb algú.

—Al principi, vam transferir les poques aportacions que vam recaptar al compte de l’hospital, i ens enviaven e-mails, alguns encantadors, fins i tot amb fotos adjuntes, del que feien amb els diners: una nevera nova per guardar les mostres de sang, tres-cents parells de guants quirúrgics, paquets de gases i benes. Això es va mantenir així fins que jo vaig plegar.

De sobte, en Brunetti es va adonar que el sol s’havia post i que estaven asseguts a l’ombra. En Fenzo també s’hi havia fixat, i va començar a parlar més ràpid.

—Fa uns quants mesos, estic segur que per error, em van enviar una còpia dels moviments dels dos mesos anteriors entre l’hospital i Belize nel Cuore. L’hospital constatava que havia rebut més de vuitanta mil euros i enviava rebuts per justificar en què s’havien invertit els diners: una ambulància nova, especificant que era de segona mà; els dos primers mesos de sou d’un pediatre que acabaven de contractar, o almenys crec que era un pediatre. En qualsevol cas, era un metge. Reparacions de màquines i equipament mèdic, i ja no recordo la resta. Ho enviaven tot com a prova de com es gastaven els diners.

—Prova? —va preguntar en Brunetti.

—Bé, com a justificant —va rectificar en Fenzo, i va afegir—: Però això tant és, perquè era tot fals.

—Té idea d’on van anar a parar els diners en realitat? —va preguntar en Brunetti, i no es va poder estar d’afegir—: O on continuen anant a parar?

En Fenzo es va apujar el coll de l’abric i es va posar les mans sota les aixelles.

—Si m’hagués fet aquesta pregunta fa dos anys, li hauria dit que no en tenia ni idea.

—I ara? —va preguntar en Brunetti, obligant-se a no moure’s ni fer la impressió que també començava a notar el fred que se li estava instal·lant a l’esquena.

—Tinc un amic que treballa… no m’ho recrimini, això, sisplau —va comentar en Fenzo amb un somriure franc—, en fi, treballa a la Guardia di Finanza. És a Novara, però em va dir que això tant és, el procediment és estàndard. Es veu que qualsevol pot crear una organització benèfica, una ONLUS, i intentar salvar el món. La majoria són legítimes, però algunes, no. Les que no ho són, normalment tenen un conveni amb algú que treballa a l’administració d’una institució estrangera: una escola, un hospital, una universitat. Aquesta persona es compromet a quedar-se una petita part del que els envia l’organització benèfica. —En Fenzo va fer una pausa i va alçar la barbeta per veure si en Brunetti el seguia. Quan va assentir, en Fenzo va continuar—: Moltes d’aquestes persones en realitat traspassen aquesta part dels diners a la seva institució. Però alguns, no. —En Brunetti va tornar a assentir.

»La Guardia di Finanza no té prou personal per implicar-se en operacions d’aquestes que estan per sota dels trenta mil euros, o sigui que en general s’envien quantitats més petites. Però deixi’m fer servir els trenta mil euros com a exemple perquè els càlculs són més fàcils de fer. —En Brunetti va tornar a assentir per demostrar que era un alumne molt atent, cosa que va animar en Fenzo a afegir—: Tingui present que el suposat donant ja obté una reducció d’impostos per la quantitat enviada, per tant, en comptes de pagar impostos, posem pel cas, per cent mil euros, els paga per setanta mil, i això també el col·loca en un tram més baix, o sigui que paga un percentatge més baix dels seus guanys.

—On van a parar els diners? —va preguntar en Brunetti.

—L’hospital, després de quedar-se la quantitat que hagi estat acordada, probablement tres o quatre mil, fa dues transferències a comptes de llocs segurs com els Emirats, les Illes Caiman, o qualsevol país d’aquests. La primera transferència, d’uns altres tres o quatre mil, va al compte del director de l’ONLUS, i el que queda, potser vint-i-quatre mil, va a parar al compte de la persona que va fer la donació original. —Després, com un comptable que s’esforça per deixar ben clara l’explicació, en Fenzo va afegir—: Però tot això varia, depenent de les quantitats que s’hagin acordat.

—No tenia ni idea que tot fos tan… professional —va dir en Brunetti.

—Bé, per a la gent que s’hi dedica, això és un negoci, i molt gran. Igual que amb qualsevol altre negoci, hi ha d’haver normes, i la gent no pot fer trampa —va dir en Fenzo molt seriós, com si estigués explicant les normes d’un joc de cartes.

—No ho troba pervers?

—Em limito a descriure-n’hi el funcionament, commissario —va dir en Fenzo, enèrgicament—, sense emetre cap judici. —En veure l’expressió d’en Brunetti, va fer un somriure sorneguer i va preguntar—: I qui de nosaltres no voldria pagar menys impostos?

El comptable va esperar per veure si en Brunetti tenia cap altre comentari per fer, i quan va semblar que no, en Fenzo va estirar les cames i va començar a donar copets a terra amb els talons, ara l’un ara l’altre, tal com se sol fer quan el bus va amb retard.

—Això també significa que el donant disposa d’uns vint-i-quatre mil euros lliures d’impostos per gastar en el que vulgui sense haver-se de preocupar per si la Guardia di Finanza li comença a fer preguntes sobre d’on treu els diners per pagar totes les coses maques que es compra.

En Brunetti es va creure en Fenzo, no tenia cap motiu per no fer-ho. Però prendre’s totes aquestes molèsties per tan poc… això no ho podia entendre. Dues setmanes de classes de submarinisme, encara que fossin al golf de Papagayo, no semblava pas que compensessin el risc. Un taxi es va acostar per la banda dreta, segurament d’un dels hotels. Els dos homes van observar com desapareixia sota el pont; quan el soroll es va esvair, en Fenzo va dir:

—Voldria dir una cosa més, si no li sap greu.

—Per descomptat.

—Crec que en Bruno va començar amb bones intencions. —Quan va sentir això, en Brunetti es va haver de contenir l’impuls de preguntar: «Com tothom, suposo, oi?», però en comptes d’això va dir:

—Per què ho diu?

—Havia treballat molt des que era jove, i sabia el cost ètic d’algunes coses que feia. —En Fenzo va callar per ordenar-se les paraules, i mentrestant en Brunetti va reflexionar com podia sobreviure una persona quan l’augment de beneficis i la reducció de costos eren els pilars sobre els quals es construïa l’èxit. Que estrany, va pensar, que tant ell com en Fenzo tinguessin sogres que havien triomfat en el comerç i en canvi les seves filles havien fugit d’aquell món, triant professions ben apartades de l’esfera comercial i casant-se amb homes que observaven els èxits del sogre amb ben poca passió i admiració.

En veure que en Fenzo encara no parlava, en Brunetti el va instar preguntant:

—Per què ho diu, això?

—Perquè quan l’estava ajudant a crear l’ONLUS, no parava de dir que era important poder fer una cosa bona a la vida mentre encara podia. —En Fenzo va alçar les mans enlaire i les va deixar caure—. Però té gairebé setanta anys, suposo que els pensaments li han canviat. —Va considerar això uns instants i va afegir—: Però ho deia de debò. Volia fer una bona obra mentre encara pogués. —Va deixar passar un altre llarg moment de silenci, i en Brunetti va decidir no dir res.

Finalment, en Fenzo va dir:

—No mentia, no pas al principi. D’això n’estic ben segur.

En Brunetti tenia clar que aquell home estava convençut del que deia. En Fenzo va parlar amb la mateixa certesa quan va dir:

—Però ho ha engegat tot a rodar.





Capítol 25


—I el motiu?

—La Innocenza Bagnoli —va respondre en Fenzo sense dubtar, com si fos una resposta perfectament normal i comprensible—. Això és evident per a tothom. —En Brunetti va quedar en silenci, esperant que induís en Fenzo a explicar-se.

Aparentment va funcionar.

—L’hi va recomanar un amic que li va dir que l’havia ajudat amb les seves inversions i que era molt bona i molt seriosa. En Bruno estava buscant algú que l’ajudés a gestionar les inversions perquè no es volia passar tota la jubilació preocupant-se pels diners, tal com havia hagut de fer en el passat. —En Fenzo va fer una pausa, com si no pogués evitar que la ironia li tenyís la veu, i va dir—: Volia un tipus de vida diferent.

Va mirar en Brunetti directament: dos homes escoltant la mateixa vella història i sense estar segurs de si havien de plorar o riure, i encara sense saber si podrien fer-ho en companyia de l’altre.

—Suposadament, ara la seva vida és diferent —es va arriscar a dir en Brunetti, i va afegir, per demostrar que no era per punxar-lo—, ara que està jubilat.

—Això és quedar-se curt. Cada any es passa dos mesos a Belize, i li diu a l’Elisabetta que vol veure de primera mà la bona obra que està fent. Li envia fotos d’ell a les sales de l’hospital, parlant amb infermeres, metges i pacients. Hi ha fotos d’ell amb polítics: l’alcalde, el ministre de Salut, i també amb alguns estrangers que viuen allà i fan donacions a l’hospital. Fins i tot li va enviar fotos del lloc on s’allotja quan és allà: una mena de casa de convidats amb una habitació i un estudi. Molt espartà. —En Fenzo va alçar les mans amb un gest d’impotència total.

—L’Elisabetta no hi va mai amb ell? —va preguntar en Brunetti.

—Una vegada —va contestar en Fenzo—. El primer any. Ho va passar fatal. Quan en va tornar, va dir que era brut, que no li agradava el menjar i que no li queia gaire bé la gent. Es va negar a anar a l’hospital després que li diguessin a en Bruno que hi havia un brot de sarna. Ell hi va anar, però ella, no.

De sobte en Fenzo es va posar dret.

—No puc suportar més aquest fred, i ja li he explicat pràcticament tot el que sé.

—Cap a on va? —va preguntar amablement en Brunetti—. Em sap greu no haver pensat de quedar en un lloc interior. Ara que ja es pot fer, vull dir.

—Vaig a l’Accademia a agafar el vaporetto —va contestar en Fenzo. Es va inclinar per recollir el bastó.

Mentre caminaven, en Brunetti va preguntar:

—Parli’m una mica de l’Elisabetta. L’he vist pel carrer alguna vegada al llarg dels anys. Però no tinc ni idea de la seva vida.

—No hi ha gaire res a explicar —va respondre en Fenzo—. Va anar uns quants anys a la universitat, per estudiar història de l’art. Va trobar feina en una galeria.

—Es va treure la carrera? —va preguntar en Brunetti.

—No —va contestar en Fenzo—. Va conèixer en Bruno i es van casar, i després va tenir la Flora i va deixar de treballar. Va decidir quedar-se a casa i estar per ella. —En Fenzo va alentir el pas quan va dir, sonant més reflexiu—: És una llàstima que no hagi tornat a treballar.

—Per què?

—Perquè… No sé com explicar-ho —va dir en Fenzo, i es va aturar davant del bar que hi havia a la seva esquerra. Va posar les dues mans sobre el bastó i va repenjar-hi el pes del cos—. En Bruno i la Flora es van convertir en tot el seu món, i sempre va ser molt… protectora amb la Flora… bé, amb tots dos. Quan la Flora va acabar el liceo cientifico i va dir que volia anar a Bolonya per estudiar veterinària, l’Elisabetta va tenir… no ho sé. Potser es podria definir com una època dolenta i deixar-ho així.

—Dolenta, en quin sentit? —va preguntar en Brunetti, que no estava disposat a deixar-ho així.

En Fenzo va començar a caminar de nou, molt a poc a poc, potser per guanyar temps per pensar la resposta, potser perquè li feia mal la cama.

—No ho sé. Alguna vegada ell i la Flora n’han fet al·lusió, però no m’han dit mai què va passar exactament. L’única cosa que diuen és que va estar indisposada durant un quant temps.

Abans que en Brunetti pogués fer-li més preguntes, en Fenzo va apressar el pas mirant d’allunyar-se un tros endavant.

En Brunetti va permetre que s’avancés mentre considerava la llum que projectava aquella nova informació sobre l’Elisabetta. No recordava que li hagués presentat mai personalment els seus amics, cosa que el jove Brunetti havia atribuït a la diferència d’edat d’ells dos, o potser de classe: sens dubte semblava molesta cada vegada que trobava en Brunetti xerrant amb ells a l’escala o a l’entrada de l’edifici. I ara s’adonava que era un fet ben estrany, especialment tenint en compte que era una noia molt guapa que havia tingut tants amics, amics a cabassos.

En Fenzo es devia haver cansat d’anar tan ràpid, perquè va alentir el pas i en Brunetti ho va aprofitar per atrapar-lo i caminar al seu costat sense dir res. En Fenzo va frenar encara més, repenjant-se sobretot a la cama dreta. Al cap de poc, es va aturar i va acotar el cap, dient:

—Sempre he intentat negar-ho.

—Negar el què? —va preguntar en Brunetti, pensant que volia revelar-li alguna cosa sobre la seva dona o la seva sogra.

En canvi, en Fenzo va alçar els ulls per mirar en Brunetti i va dir:

—Això de la cama. Ho tinc des que era adolescent. Vaig pujar a l’Alto Adige i vaig caure en un forat. —En veure l’expressió d’en Brunetti, va afegir—: Un moment d’estúpida i absurda mala sort. Tenia una mala ferida, i em va tocar un metge dolent… Ja sé que la gent sempre diu això, però m’ho van curar malament i… —Va callar abruptament i va arronsar les espatlles, i llavors va alçar el bastó per ensenyar-lo a en Brunetti—. Crec que a ella li agrada que faci servir un bastó.

—Què? —va preguntar en Brunetti, completament perdut.

En Fenzo el va alçar més amunt i va dir:

—Crec que ho considera com una prova que efectivament alguna cosa no rutlla, i que al final la Flora tornarà a casa amb ella.

En Brunetti no va saber trobar una resposta adequada per al comentari que acabava de sentir. De cop i volta, es va imaginar l’Elisabetta asseguda immòbil al mig d’un cercle, ben quieta, mentre altres figures del voltant se li acostaven i se n’allunyaven. Aquesta visió el va transportar a la classe de filosofia del liceo. Allà havia après el concepte del «primer motor immòbil», que podia posar en moviment altres coses, déus o éssers, segons la seva voluntat, mentre ell es mantenia immòbil. El professor havia remuntat el concepte des de Tomàs d’Aquino fins a Aristòtil amb un gran desplegament d’erudició, o potser només de memòria —els seus professors tenien el costum d’equiparar totes dues coses—, que havia impressionat en Brunetti però no havia aconseguit convence’l.

Va veure que en Fenzo apartava una mà del bastó i es tornava a posar a caminar cap a l’Accademia. En Brunetti ho feia a la seva dreta, a pas lent, preguntant-se si l’Elisabetta, d’alguna manera, era el motor immòbil de tot allò que havia passat.

A la cantonada, en Fenzo va tombar a la dreta i va topar amb en Brunetti, que no s’havia adonat que l’home feia per girar; estava tan distret amb els propis pensaments que havia continuat recte cap a la paret de l’Accademia.

Sobresaltat, en Brunetti va alçar el cap i, quan va veure la paret i l’aigua del canal, es va tornar a fixar en en Fenzo.

—Perdoni —va dir—. Estava pensant en una cosa.

En Fenzo va assentir somrient.

—Sol passar.

Es van acomiadar a la parada del vaporetto, fent un amable assentiment de cap però sense donar-se la mà. En Brunetti es va esperar fins que en Fenzo va desaparèixer a l’imbarcadero, sense girar-se en cap moment, i després va enfilar el seu camí, pensant quanta estona hauria de caminar en Fenzo per arribar fins a Fondamenta Nuove, preguntant-se quant dolor estava disposat a suportar per viure a la ciutat.

Va passar per davant de la botiga d’antiguitats que el comte sempre havia anomenat «la Standa di Venezia», un insult que havia perdut força perquè el supermercat amb aquell nom havia desaparegut de la ciutat feia dècades, i només la gent de l’edat d’en Brunetti o més grans podien recordar on estaven ubicades les botigues i la barrija-barreja de coses que s’hi podien trobar.

Com es deia en llatí?, es va preguntar mentre caminava. No era gaire diferent del concepte italià: «primum movens».

Bé, si l’Elisabetta era aquella força —i havia d’admetre que el seu comportament semblava bastant immòbil—, certament havia posat les coses en moviment.

Mentre continuava el trajecte cap a casa, va anar encaixant peces: sense dirigir les sospites d’en Brunetti cap a l’ONLUS, l’Elisabetta havia fet inevitable que la investigués parlant-li dels temors d’en Fenzo i del perill que ell creia que corrien. Així, era evident que en un moment o altre l’atenció d’en Brunetti es desviaria cap a Belize nel Cuore. Va alentir el pas fins que es va aturar, fent irritar l’home del seu darrere, que va mussitar alguna cosa com «maledetti turisti» i va esquivar amb males maneres en Brunetti, que s’acabava d’adonar com l’havien dirigit cap a l’ONLUS, li havien donat un copet a l’esquena i l’havien enviat allà de dret.

Va reprendre el pas mentre es preguntava fins on havia descobert l’Elisabetta, i com. Dubtava que el blanqueig de diners la preocupés; al capdavall, si el seu marit en treia un profit, ella també se’n beneficiava. Potser no sabia que les donacions es desviaven i que una part molt petita dels diners arribava realment a l’hospital, però encara que ho sabés, en Brunetti dubtava que això l’amoïnés gaire.

Va ser quan va pensar en les destrosses i la sang de la clínica de la seva filla que en Brunetti va alçar els ulls de terra i va quedar sorprès de veure que era al Campo San Barnaba. El costum l’havia dut en la direcció equivocada i estava anant cap a casa en comptes de tornar a la Questura.

Va tombar a la Calle del Traghetto i va caminar ràpid fins a l’imbarcadero, on va aconseguir saltar en un número u que ja marxava just quan el mariner tancava la barana. Mentre la barca es dirigia cap a San Marco i el Bacino, en Brunetti va fingir que eren els edificis els que es movien a la seva esquerra, passant en el seu caos cronològic habitual: el gòtic de bracet amb el Renaixement tardà, que es repenjava confortablement contra el bizantí, que quedava interromput per un petit canal al final del qual s’erigia un enorme hotel, i després un gran jardí encara ple de roses que s’enfilaven per un mur barroc mal restaurat. Segons quina norma d’enteniment, es va preguntar, això podria ser normal?

Les paraules «enteniment» i «normal» el van fer tornar de nou a l’atac a la clínica i als indicis de violència que hi havia vist. El seu impuls inicial havia sigut ignorar la possibilitat que l’Elisabetta fos capaç d’una cosa així, però el que li havia explicat en Fenzo sobre la reacció de la dona per la decisió de la Flora d’anar a la universitat en una altra ciutat havia obert noves possibilitats sobre el seu caràcter.

També hi havia l’opció —i molt més persuasiva— que la signora Galvani, fins i tot sense les ulleres, hagués reconegut la persona que hi havia al campo, però sense tenir-ne una absoluta certesa, s’hagués negat a identificar-la.

Però per què? Per què? Per què?, es preguntava. Per què hauria de voler espantar la filla destrossant-li la clínica? Per què havia de ferir un gos? I per què havia de fer-ho en un moment en què l’atac nomes cridaria l’atenció de la Flora i, per extensió, la de la seva família? No era un comportament assenyat, no era normal.

Va tornar enrere fins a la conversa que havia iniciat tot allò. Quan parlaven de les persones que ajudaven el seu marit a gestionar l’organització benèfica, l’Elisabetta havia esmentat una dona que vivia a Mestre —precisament—, però va dir que no havia coincidit mai amb ella. Podria ser veritat, però llavors per què sabia que la dona vivia a Mestre, quan aparentment no sabia res de la secretària o de la noia voluntària? Ni li importava?

El vaporetto es va aturar a la parada de San Zaccaria i en Brunetti en va baixar, encara rumiant. Va intentar pensar en algú que pogués saber més coses d’ella, però no se li va acudir ningú que, al llarg de tots aquells anys, li hagués esmentat el seu nom. I això que ell estava convençut que a Venècia tothom estava tan sols a una trucada de distància, partint des d’una simple coneixença que segurament et podia conduir a tota la resta de gent.

Quan va arribar al seu despatx, va recordar que s’havia dit a si mateix, la primera vegada que va parlar amb ella, que tractaria l’Elisabetta tal com ho faria amb qualsevol altra persona a qui hagués d’interrogar. No ho va fer. De seguida va donar crèdit a les seves explicacions, creient que tot el que li havia dit era veritat i raonable, sense qüestionar-se res.

Per on hauria d’haver començat? On podia trobar rastres del seu passat? Va seure a l’escriptori i va mirar per la finestra, repetint-se que havia de pensar com un policia i no com algú que havia de fer un favor a una vella amiga perquè la seva mare havia sigut amable amb ell.

Es va inclinar endavant i va activar la pantalla. Va teclejar el seu nom, «Elisabetta Foscarini». No en sabia la data de naixement, però potser l’ordinador estava de bon humor.

Va trobar referències de dues Elisabetta Foscarini, una de relacionada amb un gravat de la col·lecció del Museu Correr que representava una festa en honor del duc i la duquessa de Mòdena el 1749, i una altra, que semblava tan antiga com la primera, era la vídua de Pietro Foscarini i, posteriorment, va ser amant del seu germà, Doge Marco Foscarini.

Sospitant que ni l’una ni l’altra li serien útils, en Brunetti es va fixar en una font d’informació més actual: l’arxiu digitalitzat, que es remuntava fins a trenta anys enrere, de les denúncies introduïdes al registre oficial de la Questura. Quan una cerca li va confirmar que no hi constava cap Elisabetta Foscarini, es va centrar en un arxiu que la signorina Elettra li havia enviat i ell havia camuflat a l’ordinador amb el títol fals que ella hi havia posat: «Breu història dels animals topiaris en l’arquitectura del paisatge britànic». El contingut, evidentment, era un altre, ja que incloïa els registres complets digitalitzats, que dataven des de seixanta anys enrere, del tribunal de menors de Venècia.

Si bé feia un any que tenia aquell arxiu a l’ordinador, en Brunetti no havia tingut mai la necessitat, ni el coratge, de fer-hi una ullada. Sempre havia sentit una particular repugnància pels crims en els quals les víctimes eren infants; i trobava igualment horribles els delictes que cometien.

La va trobar cap al principi, esmentada per primera vegada a l’edat d’onze anys, quan la mare d’una companya de classe va denunciar a la policia que l’Elisabetta havia amenaçat repetidament la seva filla i l’havia acusat d’intentar robar-li les amigues.

Dos agents van anar a casa de l’Elisabetta per parlar amb els seus pares, i la qüestió es va acabar aquí. En Brunetti hi va reflexionar uns instants i va pensar que l’amenaça es devia considerar de manera seriosa, si dos agents van anar a parlar amb els pares, perquè els exposaven al risc que els veïns especulessin sobre aquella visita de la policia.

En Brunetti va trobar dues entrades posteriors, quan l’Elisabetta tenia catorze i setze anys. Dos nois de la classe la van haver de retenir per evitar que ataqués el professor d’història, un home de mitjana edat casat, perquè havia elogiat el treball d’una altra alumna mentre que a ella li havia posat un aprovat just. Menys d’un any després, la van veure passant una clau per tot el lateral d’una escúter aparcada al carrer al Lido. L’escúter, segons l’informe policial, pertanyia a un company d’estudis de l’Elisabetta que havia acceptat dues vegades la seva invitació per anar a passar el dia a la capanna que la seva família llogava cada estiu a la platja privada de l’Excelsior Hotel al Lido. I després havia declinat una tercera invitació.

Un vianant se li va encarar, li va demanar el nom i va anar a casa a trucar a la policia. Aquesta vegada, les coses s’havien resolt entre la policia i la família del noi, tot i que van advertir a l’Elisabetta que a partir dels divuit corria el perill de ser detinguda com a adulta i, per tant, subjecta a mesures més severes.

L’advertència devia fer prou efecte per evitar ser detinguda a l’edat adulta. O potser, va pensar en Brunetti, l’havia fet tornar més cautelosa.

Independentment del que havia fet, el que quedava era la motivació comuna: l’Elisabetta no volia ser ignorada. Quan això passava, les seves reaccions anaven des d’amenaces de violència contra una persona, fins a un intent d’infligir-ne, i després a la destrucció de propietat.

Ho sabia, tot això, la seva mare?, es va preguntar en Brunetti. Sovint l’havia sentit elogiar l’Elisabetta quan es trobaven pel carrer o a les escales. El seu pare era insensible no només als encants de l’Elisabetta sinó també a la seva existència.

Encuriosit, va trucar al seu germà, en Sergio, i després d’intercanviar-se les preguntes i respostes habituals sobre la família i la feina, en Brunetti va preguntar:

—Te’n recordes de l’Elisabetta Foscarini?

En Sergio va trigar un moment a dir:

—La del pis de dalt? A Castello?

—Sí.

Va trigar encara més a reaccionar, potser intentava esbrinar per què en Guido sentia aquella curiositat després de tants anys.

—Per què m’ho preguntes?

—Estic investigant una cosa que podria afectar-la, i em preguntava quina mena de persona creus que podria ser. O en què s’ha convertit. —Aquesta pregunta semblava permesa segons les normes que havia acordat amb l’Elisabetta, tot i que en Brunetti es va adonar que ara ja tant li feia.

—Tu no la coneixies gaire bé, oi? —va preguntar en Sergio, i en Brunetti va començar a sospitar que l’havia encertat fent aquella trucada.

—No, la veritat és que no. És cinc o sis anys més gran que jo, o sigui que sempre havia considerat que d’alguna manera estava per sobre de mi —va respondre en Brunetti, de sobte pensant que l’Elisabetta mateixa havia contribuït molt a aquest sentiment.

—Una idea amb la qual estic segur que ella estava d’acord —va contestar en Sergio, amb veu tensa.

En Brunetti va quedar sorprès per la vehemència amb què parlava el seu germà.

—No t’ho sabria dir —va comentar, mentre considerava la possibilitat—. Per què ho dius?

—Perquè es creia superior a tothom: als seus pares, a tu, a mi, als nostres amics, al papà, fins i tot a la mamma, imagina’t.

—Però la mamma era… —va començar en Brunetti, però va callar. No diria pas que la seva mare era una santa, no cauria en aquest clixé amb el seu propi germà, que sabia més bé com era la seva mare perquè l’havia conegut durant més temps—. Era una bona dona. —Va ser el millor que se li va acudir. Recordant els comentaris de la mare sobre l’Elisabetta, va afegir—: A la mamma li queia bé. —Ho va dir com si cités la Sibil·la.

Després d’un llarg silenci, en Sergio finalment va dir:

—Guido, ets tu el que sempre diu que el llenguatge és molt important, que expressar les coses de manera precisa és molt important. —Com que en Brunetti no va saber què dir, en Sergio el va punxar—: Sí o no?

—Suposo. Per què ho dius?

—Perquè la mamma no deia mai coses agradables d’ella. Li deia coses maques a ella, i no t’insultaré explicant-te la diferència.

—Però per què li deia coses agradables?

—M’imagino que era perquè, si no ho feia, l’Elisabetta s’hauria inventat qualsevol cosa horrible per dir-li a la seva mare sobre tu.

—Per què ho hauria d’haver fet, això?

—Doncs perquè li queies bé a la seva mare. Vaja, tota la família li quèiem bé, però tu sobretot, o almenys això és el que sospitava l’Elisabetta.

—No m’hi havia fixat mai.

—Aviam, si ho amagava a la seva filla, fàcilment t’ho podia amagar a tu, no trobes, Guido? —En Sergio va fer una pausa llarga i finalment va dir—: La mamma ho veia.

—El què, que a la signora Foscarini li queia bé?

—Sí.

—No en tenia ni idea —va dir en Brunetti, en veu baixa.

—És que se suposa que no ho havies de saber, Guido —va explicar en Sergio, amb la calma protectora que feia servir a vegades quan parlava amb el seu germà petit—. Sempre he cregut que l’Elisabetta es pensava que posseïa les persones i que l’havien de posar a ella al davant de tot, o estimar-la més: els pares, els amics, nosaltres. Tothom.

—I si no ho feien? —va inquirir en Brunetti, malgrat que els informes policials ja li havien respost aquella pregunta.

—Trobava la manera de castigar-les —va respondre en Sergio, i va afegir—: M’alegro que ens traslladéssim.

—A aquell apartament de Santa Marta? —va exclamar en Brunetti, recordant l’habitació minúscula que havien compartit; dos joves alts amb els peus que els penjaven pel costat de la llitera, sense cap lloc per estudiar, poca llum, humitat perpètua.

—Per a mi va ser un alliberament —va dir en Sergio, alleujat, fins i tot després de tants anys—. Ningú no em preguntava on havia anat ni amb qui havia estat. O on eres tu. —Com que en Brunetti no va fer cap comentari, en Sergio va preguntar—: No te’n recordes?

—No. Era l’Elisabetta la que feia preguntes?

—Esclar. Sempre volia saber qui eren els nostres amics, amb qui estudiàvem, amb qui anàvem a la platja. —En Sergio va deixar passar uns instants i després va dir, reflexiu—: Potser amb tu no ho feia perquè eres encara més jove que jo. Però sempre m’atabalava amb preguntes quan em veia al campo o tornant cap a casa. Déu meu, a vegades era com viure en una comissaria de policia.

En Brunetti va fer una riallada amb aquell comentari i va dir:

—Les comissaries de policia són molt pitjors, creu-me.

—Per què?

—Perquè no tenen els guisats de la signora Foscarini —va contestar en Brunetti, després va esperar una riallada d’en Sergio, i quan la va sentir va penjar.





Capítol 26


En Brunetti va repenjar el cap entre les mans i va mussitar, de manera gairebé inaudible, «Dio mio», de sobte conscient que havia sigut la seva pròpia actuació magistral el que havia ocasionat tot allò. Si hagués actuat com qualsevol policia prudent i li hagués dit a l’Elisabetta que ell no era un investigador privat, i que si volia que allò es mantingués com una qüestió privada era a un professional d’aquests a qui s’havia d’adreçar, no hauria acabat caient en aquella trampa. En canvi, paladí d’una dona que s’havia mort anys abans, havia fet un pas endavant i havia alçat la mà, dient: «Oh, sisplau, deixi’m encarregar-me d’això, signora. La seva mare era una santa, i mai no podré arribar a compensar-li l’amabilitat que va mostrar per mi i per la meva família, per tant, deixi’m trencar les normes i arriscar la meva carrera per ajudar-la».

En resum, havia fet precisament el que ella sabia que faria. Ara veia ben clar que la intenció de l’Elisabetta havia sigut probablement de dirigir-lo no pas cap al seu gendre i aquell vague conflicte amb la filla, sinó cap a Belize nel Cuore i, per tant, cap al seu marit i els diners que fugien d’Itàlia. Tanmateix, en última instància, en Brunetti sospitava que l’havia empès cap a aquella dona que havia descobert, l’assessora, una més entre el reguitzell de persones que havien robat l’atenció que legítimament pertanyia a l’Elisabetta.

En Brunetti dubtava que l’Elisabetta fos prou intel·ligent per haver planejat tot allò amb una estratègia semblant a una partida d’escacs, conscient d’on conduiria cada nou moviment. No havia fet cap pla, només es guiava per l’impuls; era possible que ni tan sols tingués un objectiu ben calculat, simplement el desig de castigar. La venjança, aquella filla deformada de la justícia, s’alimentava d’un desig cec, incapaç de veure què tenia al davant, sense preocupar-se dels mitjans o el mètode, o de què destrossava al seu pas. Només la revenja i la satisfacció comptaven i, d’alguna manera estranya, farien que tots els implicats s’adonessin que l’Elisabetta era la més important, la que es mereixia més atenció i amor.

Al llarg de la seva carrera, en Brunetti havia vist molts exemples d’aquesta nociva contradicció d’amor i destrucció, i sempre l’havia atemorit per la seva irracionalitat i egoisme irremeiable. Havia vist un home passar per sobre del cos de la dona que estimava per castigar el seu amant, i havia vist una mare que havia matat els fills per castigar el pare, que els estimava més a ells que no pas a ella.

Com que l’Elisabetta se li havia presentat amb el pretext de la vella amistat, no s’havia fixat prou en el seu comportament, ni tampoc havia vist que el camí cap a Belize nel Cuore estava tan clarament il·luminat.

Va recordar una cosa que havia llegit una vegada, i va somriure. Els jesuïtes, es deia sovint, afirmaven que si es deixava una criatura a càrrec seu durant els primers anys de vida —l’edat era variable—, aquella criatura era seva per sempre. D’aquesta manera, la confessió i la seva voluntat estaven profundament arrelades en l’esperit de la criatura, per molt que el disgustés aquest fet. Va agafar el telèfon, va marcar el número de la Griffoni i li va demanar que baixés al seu despatx.

No va trigar gaire a explicar-li el que havia descobert, i ara estava assegut en silenci, esperant que ella decidís la seva penitència. Sense revelar què hi havia a l’arxiu de la «Breu història dels animals topiaris en l’arquitectura del paisatge britànic», li va explicar tot el que havia esbrinat sobre l’Elisabetta, incloent-hi el que havia llegit en els seus antecedents juvenils.

La Griffoni es va reclinar a la cadira, els ulls tancats, els llavis premuts contra els dits entrellaçats. Mentre en Brunetti l’observava, la Griffoni va encreuar les cames pels turmells i les va alçar ben estirades unes quantes vegades. Finalment, va abaixar les mans i es va redreçar, va mirar directament en Brunetti i va dir:

—Stamm nguaiat.

—Que vol dir? —va preguntar en Brunetti educadament, reconeixent el dialecte però sense entendre’n el significat.

—Que estem emmerdats fins al coll.

—És el mateix que penso jo.

—Sí, és que ho estem.

—Gràcies per fer servir el plural.

Ella va somriure. I després va dir, potser com a consolació:

—Tot i així, si ho analitzem legalment, no crec que hàgim fet res greu.

Després de pensar-hi uns instants, en Brunetti va dir, a poc a poc com si anés parlant a mesura que se li acudia:

—Hem interrogat unes quantes persones, hem examinat registres i arxius, i estem preparant un informe sobre la possibilitat de frau i evasió d’impostos. —Després, la va mirar directament i va afegir—: Espero que puguem fer-ho passar tot simplement com un dia de feina d’investigació.

—Així —va dir ella—, creus que ens en podem sortir?

—Tenint en compte que som les úniques persones que sabem quines són les proves, crec que sí, almenys de moment.

—Estaríem ajudant i instigant un delicte. —Després de dir això, la Griffoni va quedar en silenci; en Brunetti va veure que pensava en el que havien fet i havien dit per buscar proves, amb qui havien parlat, els documents que havien analitzat. Al cap d’una estona va respirar fondo i va dir—: Hem deixat massa rastre darrere nostre. Si alguna vegada algú fa una ullada a aquest tema de Belize, hi trobarà les nostres empremtes, i ens demanaran explicacions.

—Això és el que em fa por —va admetre en Brunetti.

Ella es va remoure a la cadira mentre intentava pensar.

—Quines proves reals tenim? —va preguntar al final.

En Brunetti va plantar els palmells a sobre la taula i va observar l’espai d’entremig.

—Hi ha la nostra primera entrevista amb ella —va dir, agraint que els déus de la prudència li haguessin suggerit que convidés la Griffoni al despatx per parlar tots dos amb l’Elisabetta—. He parlat amb la seva filla, amb el gendre i amb el marit, a més d’algunes persones que els coneixen. —Llavors va pensar en l’acte vandàlic de la clínica i va afegir—: Però hi he parlat després de l’atac a la clínica, o sigui que hi havia un motiu per fer-ho.

Ella va assentir aprovant l’eliminació del primer obstacle i va preguntar:

—On vas trobar la informació sobre la creació d’una ONLUS?

—Està tot disponible a les pàgines web oficials.

La Griffoni hi va reflexionar uns instants i finalment va dir:

—Seria ben normal que haguessis investigat sobre la família d’ella per veure si hi havia alguna relació amb l’atac.

—Sí.

—I la informació sobre la signora Bagnoli i els seus viatges a Costa Rica? —Va fer una pausa breu i va afegir—: I els càrrecs de la targeta de crèdit?

Això el va desconcertar un moment, però llavors es va adonar que la informació estava fragmentada, com peces dispars d’un puzle, sense cap mena de sentit fins que algú amb una imatge global del que estaven intentant encaixar ho veia clar i ho comprenia. Fins aleshores, les peces no tenien pas més sentit que el grapat de papers que ell guardava a dins del calaix.

—No ens hem pas d’amoïnar per això —va dir en Brunetti, reprimint-se l’impuls d’obrir el calaix per veure si els papers encara hi eren.

—Doncs què podem fer? —va preguntar la Griffoni.

—Alguna cosa o res —va contestar en Brunetti.

—Podem eliminar el «res» ara mateix i no perdre el temps pensant-hi?

Ell va assentir.

—No hi ha cap necessitat de negar que vam parlar amb ella —va dir la Griffoni—. Jo vaig interpretar que era una vella amiga teva, i volies una opinió.

—L’acte vandàlic a la clínica de la dottoressa Del Balzo s’ha denunciat, i tot el que hem fet a partir de llavors podria ser-ne la conseqüència.

Van quedar pensatius uns instants, buscant la manera més fàcil i menys destructiva de sortir d’aquell destret.

Finalment, en Brunetti va dir:

—Simplement, podríem traspassar-ho a la Guardia di Finanza.

Un silenci sobtat es va instal·lar entre tots dos, però el van deixar prolongar mentre consideraven els fets que envoltaven l’Elisabetta i les seves afirmacions. Va ser la Griffoni la que el va trencar al cap d’una estona.

—Hi ha una cosa que no he entès mai. —Neguitosa, es va tornar a remoure a la cadira, aquesta vegada inclinant-se endavant i ajuntant les mans entremig dels genolls—. No és pas que en Del Balzo s’hi estigui fent d’or, amb tot això. A veure, si obté uns quants milers d’euros per cada gran donació que accepta i transfereix, i ara m’invento la xifra, què en pot treure, trenta o quaranta mil euros l’any?

Va mirar en Brunetti, que va admetre la quantitat amb un assentiment i una arronsada d’espatlles.

—Què poden fer amb això? —va preguntar, sonant exasperada per la seva incapacitat d’entendre-ho—. Els diners són a fora del país, col·locats en un compte de les Illes Caiman o on sigui que els envien. —Com que en Brunetti no va contestar, va continuar, la confusió cada vegada més audible amb cada frase que pronunciava—. No tinc ni idea de què pot comprar una persona a les Illes Caiman, o sigui que no entenc per què es prenen tantes molèsties per enviar els diners a l’estranger. En què coi se’ls deuen gastar?

En Brunetti va observar la seva amiga i va veure una dona guapa que no necessitava maquillar-se, vestida amb uns texans blaus Diesel i un jersei verd fosc. Duia unes Stan Smith sense mitjons. Això potser explicava la seva dificultat per reconèixer el que era obvi per a en Brunetti: la gent volia luxe, volia fruir de la sensació de superioritat que atorgava vestir, menjar, beure, conduir allò que la gent percebia com el millor del millor. «El millor» era la descripció estàndard, malgrat que els objectes separats que omplien aquelles categories diferien segons la classe, l’edat, l’educació i el món en el qual s’exhibien les possessions.

En Brunetti sabia, i era conscient que la Griffoni també ho sabia, que una gran part dels diners que es filtraven fora del país a través de les llacunes convenientment mal·leables que un govern cooperatiu deixava obertes i desprotegides eren utilitzats pels taurons de l’evasió per pagar drogues, armes i dones, la majoria de les quals acabaven a Itàlia. En comparació amb ells, en Del Balzo no era res més que un peix petit que filtrava minúscules quantitats o que recollia les restes sobreres que queien de les dents dels grans depredadors.

En aquell moment, en Brunetti va començar a sentir una cosa semblant a la llàstima per en Del Balzo, perquè res de tot allò tractava realment de diners. Sens dubte en Del Balzo havia guanyat prou per comprar-se un parell de sabates Berluti. Però en Brunetti pensava en les altres matemàtiques, en la diferència d’edat entre en Del Balzo i la Bagnoli de gairebé vint-i-cinc anys, i en les coses que comportava aquesta diferència: la pell més jove i més suau; els pits ferms i arrodonits. Com tants altres que arribaven a l’edat en què la feina s’acaba i les coses comencen a decaure —la família, la dentadura, les amistats, els ulls, els genolls—, en Del Balzo havia trobat l’elixir de la joventut, que era simplement un eufemisme de sexe amb una dona molt més jove.





Capítol 27


En Brunetti va dormir fins tard l’endemà al matí, de manera que no va tenir oportunitat de fer una ullada a Il Gazzettino fins que va penjar l’abric i va seure a la taula del despatx. El va obrir i va començar a passar pàgines de la primera secció, ometent tot el que tingués relació amb política. Va llegir uns quants titulars i dos articles, l’un sobre el judici del capità de la Marina detingut l’any anterior per haver venut secrets de l’OTAN a un agregat militar de l’ambaixada russa, i l’altre sobre la investigació que s’estava duent a terme per la desaparició de l’esposa d’un banquer de Roma.

Va tancar la primera secció, la va deixar a un costat i va fer una ullada a la primera pàgina de la secció de «Venezia», i llavors va veure la fotografia del vicealmirall Matteo Fullin amb uniforme, el barret blanc perfectament col·locat sota el braç. La foto devia ser de trenta anys enrere, quan el vicealmirall era a la flor de la virilitat i el vigor: les xarreteres de les espatlles estaven increïblement separades, l’enorme pit cobert de medalles molt més impressionants que la cosa insignificant que s’havia posat en Brunetti quan l’havia anat a veure, la cara estranyament sensible, amb els llavis molsuts i el nas afilat, els ulls mirant endavant amb atreviment, com si observés un premi anhelat que estigués a punt de guanyar o un enemic a punt de destruir-lo.

I a sobre de la foto, el titular, a l’estil d’Il Gazzettino, cridant el lector: UN ALTRE MARINER CRIMINAL? Més tard, compararia l’experiència amb el que es deu sentir en obrir una carta bomba: et penses que serà una cosa, i de sobte t’explota a les mans. Tot seguit, es relatava la batuda per part de la Guardia di Finanza a les oficines de Belize nel Cuore, ubicades al palazzo del segle XIV del seu director, Bruno del Balzo, un conegut empresari venecià. S’havien confiscat documents, ordinadors i discs durs que els agents de la Guardia di Finanza es van emportar de l’edifici per dur a terme una anàlisi detallada del que se sospitava que era un frau fiscal meticulosament ordit des de feia anys. En Brunetti va mirar la segona foto, més petita, s’hi va fixar bé i es va adonar que l’edifici del qual els agents treien els ordinadors no era el palazzo Dandolo. Va sospirar i va continuar llegint.

El periodista recordava al lector que aquell frau aparentment ben orquestrat seguia de prop la detenció del capità acusat de traïció per la venda de documents secrets als russos i la sospitosa venda de dues fragates a Egipte per una quantitat estimada d’entre 250 i 500 milions d’euros MENYS (el diari es permetia la llibertat de fer servir majúscules) que el preu que pagaria la Marina per les mateixes embarcacions. Podria ser, especulava el periodista, un senyal de problemes profundament arrelats a la Marina Militare? Uns problemes tan greus que poques persones tindrien la gosadia d’esmentar-los.

El vicealmirall Fullin (jubilat), a qui la Guardia di Finanza havia anomenat «persona d’interès», formava part de la junta directiva de Belize nel Cuore, una organització benèfica internacional que treballava en el món en desenvolupament; de fet, n’era un dels membres fundadors. L’article informava que el vicealmirall, durant un temps, havia animat els seus antics col·legues retirats a contribuir en aquella organització, fet que un d’aquells antics oficials descrivia com a «hipocresia i deshonestedat per part d’una persona que no és res més que “un pirata amb uniforme”, deshonrant el noble historial de la Marina Militare mentre viu la seva jubilació en un dels palazzi més famosos de la ciutat».

En Brunetti es va sorprendre amb una mena de gemec que li va sortir de la boca. Com coi havia pogut passar això?, com havia anat a parar aquella informació a la Guardia di Finanza?

Va observar la foto del vicealmirall, convençut que l’article era un intent de trobar un objectiu fàcil. Tenint en compte la mala premsa que la Marina havia tingut en els últims mesos, no podia haver-hi un dolent més fàcil que un vicealmirall, especialment si vivia en un palazzo. El periodista semblava convençut que part de la culpa d’en Del Balzo s’evidenciava en el fet que també vivia en un; per tant, no costava gaire incriminar el vicealmirall pel mateix delicte.

Va obrir el calaix on tenia la carpeta, la va treure i la va obrir. Hi havia tots els papers a dins. Va sentir soroll a la porta del despatx i quan va alçar el cap va veure en Vianello i la Griffoni. Els va saludar. En Vianello va tancar la porta darrere seu. Cap dels dos, es va alegrar de veure en Brunetti, duia el diari, ni tampoc portaven cap document.

Quan els va tenir asseguts davant seu, va preguntar:

—I doncs?

En Vianello va encreuar els braços, i la Griffoni les cames. Aparentment, cap dels dos volia ser el primer de parlar.

En Brunetti va decidir fer-ho per ells.

—Ho he vist fa tot just deu minuts, quan he arribat.

En Vianello va assentir i va dir:

—Jo també. De seguida he pujat a buscar la Claudia.

—I hem decidit que hem de parlar de tot això —va concloure ella, fent un gest amb el braç com per incloure tot el que havia passat d’ençà que l’Elisabetta havia anat a la Questura a veure el seu amic Guido Brunetti.

El commissario es va esperar, i la Griffoni va continuar:

—He intentat recordar tot el que hem fet, o almenys tot el que es pot rastrejar, i tot, excepte la conversa original… —va dir, posant èmfasi en la paraula «conversa»—… ha passat després de l’atac a la clínica veterinària. Per tant —va afegir—, tot el que hem fet i la informació que hem buscat es pot explicar a partir d’aquella acció clarament delictiva. —Abans que en Brunetti pogués esmentar la seva visita a casa dels Fullin, la Griffoni va dir—: En l’improbable cas que preguntin a la teva sogra o als seus amics sobre la teva visita al vicealmirall, estic segura que no recordaran res.

En Brunetti es va abstenir de comentar que hauria sigut una advocada defensora excel·lent, i va dir:

—Això continua sense aclarir-nos com és que la Guardia di Finanza, de sobte, s’ha assabentat de tot aquest embull, ni com és que el diari tenia tanta informació.

—Com han esbrinat que en Fullin era a la junta, per exemple? —va afegir la Griffoni.

En Vianello es va girar cap a ella i va contestar:

—Només s’ha de fer una ullada a l’escriptura fundacional de Belize nel Cuore. Hi figura el seu nom, i els documents es poden consultar lliurement online.

—D’acord, però qualsevol persona només els consultaria si tingués un motiu per examinar de prop Belize nel Cuore. El que m’agradaria saber és quin motiu podria tenir algú, posem per cas un periodista, per començar-se a fer preguntes sobre aquest tema —va insistir.

En Brunetti va respirar fondo i va continuar, després d’haver tingut temps de pensar en l’article i en les notícies que comunicava:

—Aviam, mirem de desentrellar tot això. Quina quantitat d’informació revela realment aquest article? Esmenta en Fullin, en Del Balzo i Belize nel Cuore. —En Vianello va obrir la boca per parlar, però en Brunetti va continuar—: Però no ofereix cap prova real, només rumors i suggeriments.

Tots dos el van mirar, ara amb curiositat.

En Brunetti es va acostar el diari obert i va tornar a fer una ullada a l’article.

—Escolteu això —va dir—. Els documents confiscats de l’oficina són una «suposada» prova de frau. Després s’esmenta el capità que va vendre documents als russos i les fragates que es van vendre a Egipte a preu de saldo. —Els va mirar i va afegir—: Les dues coses són irrellevants. No fan res més que esquitxar amb una mica de fang l’uniforme blanc d’en Fullin. —Es va tornar a fixar en la pàgina i va continuar llegint de l’article—: En Fullin és una «persona d’interès». —Va alçar la vista i va preguntar—: Què se suposa que vol dir això?

Cap dels dos no va respondre; en Brunetti va continuar columna avall:

—Era un membre fundador de l’organització benèfica. —Mirant primer en Vianello i després la Griffoni, va dir—: Mentre no hi hagi proves de frau, el fet que fos o no un membre fundador no té cap sentit.

Un altre silenci.

—Després hi ha la declaració d’una persona anònima que descriu en Fullin com un pirata i suggereix que el seu delicte s’agreuja encara més pel fet de viure en un palazzo. —Va fer una breu pausa i va afegir—: He visitat un munt de persones que viuen en palazzi famosos, i algunes vivien en llocs que queien a trossos per negligència o en espais de cinquanta metres quadrats.

Va tornar a respirar fondo i, amb una mirada avergonyida a algunes de les idees que havia expressat com a estudiant, va dir:

—No és cap delicte viure en un palazzo.

Com si fos un animal indisciplinat, en Brunetti va apartar el diari de mala manera.

—Aquí no hi ha res que es pugui admetre com a prova en un cas penal. No hi ha cap evidència de delicte, només una descripció de la intervenció de la Guardia di Finanza i un seguit de rumors, fets irrellevants i sospites vagues. —Després, abans que cap dels dos el pogués avançar dient-ho, en Brunetti va afegir—: Si aquestes són totes les proves que tenen, no valen res.

—Doncs per què hem vingut a parlar amb tu? —va preguntar la Griffoni.

—Això vol dir que t’ho has cregut? —va dir en Brunetti.

Ella va moure el cap.

—No, no pas que en Fullin fos culpable de res. Però em preguntava per què la Guardia di Finanza ha baixat del cel sobre en Del Balzo, justament quan nosaltres hem estat buscant informació d’ell.

Aquí en Vianello va intervenir per dir:

—Bé, és bastant obvi, no? —De sobte es va sentir observat per tots dos, i l’ispettore va preguntar a en Brunetti—: La dona és amiga teva, oi? Et va fer anar de corcoll i quan li vas dir que no tenies res per explicar-li, es va posar en contacte amb la Guardia, probablement de manera anònima, i els va dir que fessin una ullada a Belize nel Cuore. —Va fer una pausa mirant en Brunetti i després la Griffoni—: D’una manera o altra, vol que castiguin el seu marit.

Com que cap dels dos va respondre, en Vianello va dir, sonant ofès:

—Em pensava que era obvi. La dona et va venir a veure per parlar-te del perill en què es trobava la seva filla i així fer-te indagar en la suposada organització benèfica del marit. I com que no li vas poder servir el cap del marit en safata, ha provat sort amb la Guardia di Finanza.

En Brunetti va pensar que tenia prou raó.

—No hi ha cap altra explicació.

—El matrimoni s’ha començat a deteriorar? —va preguntar la Griffoni.

—Ja ho hem vist en altres casos —va dir en Brunetti. A ningú de la Questura li agradava respondre a una trucada de violència domèstica perquè, sovint, almenys un dels implicats estava fora de si en el moment de la trucada.

—Així, què hem de fer ara? —va preguntar en Vianello, sempre tan pragmàtic.

—Suggereixo que continuem fent la nostra feina habitual i deixem que la Guardia di Finanza tiri endavant amb la investigació de Belize nel Cuore —va dir en Brunetti—. Vaig parlar amb el signor Del Balzo sobre el seu gendre, no sobre l’organització benèfica —els va recordar.

—I l’atac a la clínica de la seva filla? —va preguntar la Griffoni.

—Tot indica que és un acte vandàlic aleatori, probablement dut a terme per una de les anomenades «bandes infantils» —va contestar en Brunetti, complagut de poder-ho fer semblar tan plausible i gairebé convençut que a ningú no se li acudiria anar a interrogar la signora Galvani.

—I la víctima? —va preguntar la Griffoni.

—Quina víctima? —va dir en Vianello.

Abans de respondre la pregunta, la Griffoni va plantar la mà sobre la foto del diari.

—El vicealmirall Fullin.





Capítol 28


Quan va sentir la Griffoni dient les coses pel seu nom, en Brunetti es va adonar de com havia desitjat que tot desaparegués, havia esperat que la paraula «criminal» es pogués esborrar del titular, i el nom de Fullin es pogués alterar o potser fer desaparèixer de l’article. El to insinuant canviaria, i els següents periodistes deixarien clar que el paper d’en Fullin era exclusivament honorífic i que no tenia res a veure —per bé o per mal— amb la gestió de l’ONLUS. I tothom que llegís els articles posteriors s’esborraria immediatament de la memòria les falses revelacions sobre el vicealmirall Fullin i quedaria clar que era un home que havia dedicat la seva vida a la Marina i a la defensa del país.

La Griffoni tenia raó: en Fullin era una víctima en tot allò, i probablement ho continuaria sent perquè la reputació era molt difícil de reparar. En Fullin perdria el seu bon nom, i encara que després hi hagués una retractació, una prova d’innocència, una disculpa, mai més no tornaria a ser el mateix. Quan la Guardia di Finanza acabés d’investigar en Del Balzo i fes públics els secrets de Belize nel Cuore, en Fullin seria recordat com «aquell oficial de la Marina», no, no el que va vendre els papers als russos, l’altre, el que tenia el palazzo i es va veure implicat en aquell escàndol amb l’hospital de Benín, o era de Belgrad? Era inútil intentar persuadir la gent que anava errada.

En Brunetti va mirar la Griffoni, que seia en silenci, implacable. Llavors va assentir assenyalant cap al diari.

—En Fullin no ho pot veure, això.

—I si ja ho ha vist? —va preguntar la Griffoni—. Ho entendria?

En Brunetti va intentar rememorar l’habitació on s’havia reunit amb el vicealmirall. No recordava haver-hi vist revistes o diaris, només les fotografies de temps passats i —ara li va venir al cap— normes passades.

—Ni tan sols el seu net està segur del que és capaç de comprendre. O no.

El silenci que van compartir es va allargar perquè cap d’ells semblava disposat a trencar-lo. Finalment, en Brunetti es va aixecar i va dir:

—Intentaré anar a parlar amb ells. Amb ell. Si més no per alertar-los de l’article.

La Griffoni va començar a dir:

—Vols que…? —però no va trobar la resta de paraules per acabar la frase.

—No —va dir en Brunetti, parlant amb la veu de l’esperança—. Serà menys pertorbador si parla amb algú que ja ha vist anteriorment. —Abans que cap dels dos pogués dir res, va afegir—: Si és que em recorda.

A fora, va trobar en Foa a la cabina de la llanxa, assegut a prop de la porta i concentrat en La Nuova Venezia. El pilot va alçar el cap en sentir passos a la coberta, es va aixecar quan va veure en Brunetti baixant les escales i va obrir la porta de seguida.

—Em pots dur al palazzo Albrizzi, Foa?

El pilot va plegar el diari i el va tirar sobre el seient. Es va posar el barret, va tocar la vora de l’ala amb els dits en un gest de salutació i va passar pel costat d’en Brunetti per anar escales amunt.

En Brunetti, que sovint gaudia de qualsevol trajecte en barca, per molt curt que fos, per les vistes que li oferia de la vida de la ciutat, va seure on fins llavors hi havia en Foa i va agafar el diari. No li va costar gaire trobar la notícia: hi apareixia la mateixa foto de la cara pètria del vicealmirall amb el pit ple de medalles, i un titular semblant, tot i que aquest havia descartat l’interrogant i s’acostava més a una acusació directa: ALMIRALL RETIRAT COFUNDADOR D’UNA ORGANITZACIÓ BENÈFICA IMPLICADA EN FRAU INTERNACIONAL.

La notícia de sota era gairebé una paràfrasi de la d’Il Gazzettino: només canviava l’ordre de les insinuacions, com si els periodistes haguessin partit del mateix full base per copiar. Aquí, els fets eren absents igual que en l’altre article, malgrat que també feien servir l’expressió «persona d’interès». La venda de documents als russos i de fragates als egipcis apareixia abans de donar pas a la crítica del company anònim assenyalant que el vicealmirall s’atrevia a viure en un palazzo. Només hi faltava el «pirata amb uniforme blanc», que en Brunetti havia trobat particularment enginyós, però pervers.

Alçant els ulls del diari, en Brunetti va veure que passaven per davant de la universitat i es va preguntar què devia estar fent la Paola. Va consultar el rellotge i va pensar que segurament estava fent classe. La nit anterior no li havia preguntat de què parlaria avui, però era molt probable que fos sobre un d’aquells llibres que revelaven els secrets del comportament humà.

Va recordar que, anys enrere, havia intentat explicar-li que ells dos es dedicaven al mateix: intentaven descobrir per què la gent feia coses. Escoltaven les persones parlant de si mateixes i d’altres, i constataven que algunes deien la veritat i les altres no. A més, s’havien adonat que hi havia gent que deia coses que no eren veritat perquè els les havien dit persones que mentien o que estaven equivocades. L’última vegada que havien parlat d’això, en Brunetti va dir que el que li faltava a la seva rutina diària era el luxe d’un narrador fiable. La Paola es va limitar a somriure.

Els pensaments li van quedar interromputs amb l’alentiment del motor i el canvi sobtat a marxa enrere, cosa que va fer aturar la llanxa amb un frec lleu a la riva que va permetre que en Brunetti en sortís amb facilitat.

—No sé quanta estona trigaré —va dir en Brunetti.

—No pateixi, dottore. Tinc el diari.

—L’he deixat allà dins —va dir en Brunetti, assenyalant la cabina—. Gràcies.

En Foa es va tocar la vora del barret, va tirar l’amarra a la riva i s’hi va enfilar per fer-la passar per la gran anella metàl·lica que feia de puntal. Un cop amarrada la barca, en Foa va dir:

—Aniré a fer un cafè, si li sembla bé, dottore.

—Per descomptat, Foa —va contestar en Brunetti, i es va girar cap a la porta de l’edifici. Just llavors es va adonar que no els havia avisat, però va suposar que, com que eren persones grans, serien a casa.

Va mirar els timbres, va veure els noms de dos antics duxs. Va trobar el timbre dels Fullin i va trucar, va esperar el que li va semblar una bona estona i hi va tornar, aquesta vegada més estona.

«Burro», es va dir a si mateix en veu baixa mentre trucava una tercera vegada, prement el timbre ben fort. Un estrèpit de l’intèrfon el va espantar —un cop de porta?— i va fer un pas enrere. Es va tornar a sentir el mateix soroll, semblava una caiguda o un cop sec.

—Què passa? —va cridar a la reixeta metàl·lica de l’intèrfon. El soroll va continuar, i li va semblar sentir la veu greu d’un home que bramava.

—Prou! —va suplicar una veu de dona, i després, més fort—: Ajuda!

—Policia, policia —va ser l’única cosa que se li va acudir a en Brunetti—. Soc policia!

Els sorolls no paraven, semblava que s’allunyaven de l’intèrfon. La porta es va obrir de cop. En Brunetti la va empènyer fort i va sentir com picava contra la paret mentre ell ja pujava escales amunt. Aniria més ràpid que amb l’ascensor.

Va pujar els esglaons de dos en dos en els primers trams d’escala, després va continuar un per un, però sense deixar de córrer, girant a cada replà i ajudant-se amb la mà dreta a la barana. Pujava esperitat intentant portar el compte dels pisos. Quan va arribar al capdavall de l’últim tram d’escala, es va veure obligat a aturar-se i repenjar les mans als genolls, panteixant, amb les cames que li tremolaven per la tensió.

Al cap d’uns instants es va redreçar, va córrer els últims esglaons amunt, es va aturar davant l’apartament dels Fullin i va clavar una puntada de peu a la porta. Va sentir crits a l’interior, va tancar el puny i va començar a donar cops a la porta.

Va obrir la signora Fullin, que es va sobresaltar quan va veure aquell home al llindar, després va semblar que el reconeixia i es va deixar caure repenjant l’esquena contra la paret.

—Aturi’ls, sisplau, aturi’ls com sigui —va dir.

Fins i tot mentre pronunciava l’última paraula, el soroll retrunyia pel passadís: veus masculines, dues, cridant. Una suplicava «Sisplau, para», mentre que l’altra no parava de fer una barreja de gemecs animals i paraules indesxifrables.

En Brunetti va córrer cap al fons de l’apartament, directe cap a la sala on ja havia estat. La porta era oberta i va entrar de dret a dins, intentant frenar una mica l’embranzida agafant-se al marc de la porta amb una mà.

Hi havia dues cadires per terra; dret a la seva esquerra hi havia el vicealmirall. Duia la jaqueta oberta i un faldó de la camisa li havia sortit dels pantalons. Un parell de mans que no eren les d’ell estaven aferrades davant seu, una mà agafant l’altre canell, de manera que els dos braços empresonaven el vicealmirall. En Brunetti només podia veure les mans alienes i, a banda i banda del vell, un parell de cames que el flanquejaven, perquè la persona que l’agafava per darrere el pogués subjectar més bé.

De darrere el vicealmirall en va sorgir una veu masculina que repetia el que a en Brunetti li va semblar una cançó infantil repetitiva, fins que les paraules es van convertir en sorolls sense sentit.

—No. No, nonno. No. —El vicealmirall forcejava, però en Brunetti va veure que li quedava ben poca energia, a aquell home gran. Una altra vegada la cantarella, una veu que s’esforçava per semblar normal enmig d’aquella bogeria—. No, no, nonno. No.

El vell va mirar en Brunetti, tenia la cara contreta per la confusió i la ràbia.

—Fullin! —va cridar en Brunetti tan fort com va poder.

El vell va parar de regirar-se i d’intentar alliberar-se. Es va quedar ben quiet i va intentar redreçar el cos.

—Fullin! —va tornar a cridar—. Ferms! —La cara del vicealmirall era una màscara de confusió, els seus ulls van recórrer l’habitació i es van tornar a fixar en en Brunetti—. Ja m’ha sentit! —va dir en Brunetti. Li va venir al cap la paraula, i la va utilitzar—. Cadet Fullin, attenzione!

En Fullin va contestar, amb la veu entretallada per la por:

—Sì, signore.

La persona que era darrere del vicealmirall devia notar la disminució de tensió en el cos del vell, perquè en Brunetti va veure que les mans se separaven i després desapareixien. Al cap d’un moment, en Girolomo Fullin feia un pas a la dreta del seu avi; en Brunetti es va imaginar per un instant que estava veient en Girolomo tal com seria de vell. En veu més baixa però no pas menys enutjada, en Brunetti va dir:

—Riposo.

Alliberat de les mans que el subjectaven, el vicealmirall es va redreçar i va saludar amb brusquedat, es va posar els braços a l’esquena, sens dubte agafant-se les mans, i va desplaçar la cama dreta exactament vint centímetres al costat. S’havia convertit en pedra, congelat en la rutina que havia conegut durant tota la seva vida professional: obeir una ordre, esperar la següent, obeir-la.

En Brunetti va mirar en Girolomo, tement que els crits haguessin sigut només la part verbal de la batussa entre ell i el vicealmirall.

—Està bé? —va preguntar.

El jove va assentir, tan atordit i silenciós com el seu avi. Va alçar les mans fins a la cara i, amb un gest infantil, es va tapar els ulls.

—Em pot explicar què ha passat, Girolomo? —va preguntar en Brunetti.

Des de darrere l’escut de les mans, en Girolomo va assentir.

—Ha vingut aquí —va començar.

—Qui? —va preguntar en Brunetti.

En comptes de respondre, en Girolomo va assenyalar les cadires que hi havia tirades a terra. En Brunetti les va mirar, es va girar de nou cap a en Girolomo, sense entendre què volia dir, i les va tornar a mirar. Va ser llavors quan va veure el peu darrere d’una de les cadires.

En Brunetti va fer tres passos ràpids per acostar-se a l’home que hi havia ajagut a terra. Com si hagués sentit que en Brunetti s’hi atansava, l’home va començar a gemegar. Estava de panxa enlaire, de manera que a en Brunetti no li va costar gens reconèixer en Bruno del Balzo. Els ulls tancats, la boca fluixa i lleument oberta, el cap una mica inclinat de costat, reposant sobre el coixí blanc dels cabells. En Del Balzo podria haver estat dormint, si no fos perquè la gent no solia posar-se a dormir sobre un coixí xop de sang.

En Brunetti va agafar el telèfon i va marcar el 119; van contestar al cap de dos tons.

—Soc el commissario Brunetti. Tinc un ferit greu al palazzo Albrizzi i necessito una ambulància. Ara mateix. —Abans que l’operador pogués engegar-li els motius habituals per un possible retard, en Brunetti va dir—: Això és una emergència, li dono deu minuts com a màxim. Vull una ambulància aquí de seguida. Tercer pis.

I sense donar-li oportunitat de contestar, en Brunetti va penjar.

Es va agenollar al costat d’en Del Balzo, vigilant de mantenir les mans a dins les butxaques de la jaqueta, i es va fixar bé en la seva cara. A la banda dreta del front hi tenia alguna cosa que a en Brunetti li va semblar una abonyegadura, tot i que aquella paraula sonava estranya per descriure un crani humà.

Però hi era, una ferida triangular més o menys d’un centímetre de profunditat, l’aparent origen de la sang. Indefens davant de la sang i dels gemecs d’aquell home, a en Brunetti no se li va acudir res més que agafar-li el canell i buscar-li el pols. Va notar el batec sanguini sota els dits, va enretirar la mà i es va posar dret. Va veure una manta de llana de quadres al respatller d’una cadira. La va desplegar i la va estendre a sobre d’en Del Balzo.

Es va acostar a en Girolomo, que estava repenjat al respatller d’una butaca, d’esquena al ferit.

—Expliqui’m què ha passat —va dir en Brunetti, vigilant de no tocar-lo amb la mà.

—He sortit a fer un cafè, i quan he tornat —va començar en Girolomo, parlant amb la veu ronca com si la por encara l’aferrés per la gola—, ja des de l’ascensor, he sentit els crits abans d’arribar a casa. No sabia què passava. He pensat que potser era un altercat amb algun operari: els veïns del costat fa mesos que tenen problemes amb l’electricista, i ja s’hi han barallat altres vegades a crits.

»Però quan he sortit de l’ascensor, he sentit que la cridòria venia d’aquí. —En Girolomo va fer una pausa i es va mirar els peus, després va continuar—: Quan he entrat, l’àvia intentava agafar-lo pel braç, però ell se’n desempallegava tota l’estona. L’altre home cridava. Era com una casa de bojos: el nonno no parava de dir-li que era un traïdor, un lladre, un estafador. I l’altre home li deia que no: que era ell el que havia estat enganyat.

»El nonno tenia un diari a la mà. No sé pas d’on l’ha tret, perquè ja no llegeix mai. Però ell mirava el diari i cridava. L’home li deia que no era veritat, que podia demostrar-ho, però llavors el nonno li ha dit “pirata”, cridant molt, i li ha pegat a la cara amb el diari plegat. —En Brunetti es va fixar que, mentre parlava, les mans d’en Girolomo es contreien al voltant del respatller encoixinat de la butaca.

La veu d’en Girolomo va canviar i va començar a parlar molt a poc a poc, amb una precisió meticulosa.

—Semblava una d’aquelles antigues pel·lícules històriques en què els homes llancen els mocadors i després s’han de batre en un duel. El nonno no l’ha tocat amb les mans. Només li ha dit «pirata» i ha agafat embranzida i amb totes les seves forces l’ha colpejat a la cara amb el diari.

»Ell ha trontollat enrere uns quants passos, com si estigués ballant, i llavors el peu se li ha travat amb la catifa i ha caigut contra el bufet.

—Vostè ho ha vist, això? —va preguntar en Brunetti.

—Sí. Tot. Ha sigut horrible. —En Girolomo va mirar en Brunetti, i va dir—: El pitjor de tot és que es podria pensar que era una escena divertida. —Va brandar el cap, confós i horroritzat.

Tots dos van callar en sentir l’estrèpit llunyà d’una ambulància.

En Brunetti va fer els càlculs, seguint la barca mentalment: encara trigarien uns quatre minuts. Va posar la mà a l’espatlla d’en Girolomo per apartar-lo de la butaca, el va empènyer cap a la porta de l’estança, el va fer col·locar contra la paret i li va dir que s’estigués allà amb el seu avi. Després, en Brunetti va sortir al passadís.

L’àvia d’en Girolomo estava immòbil al costat de la porta de l’entrada, els ulls tancats, els llavis movent-se en el que en Brunetti va suposar que era una pregària. Se li va acostar i en veu baixa li va començar a parlar quan encara era a un metre de distància d’ella.

—Tranquil·la, signora. El seu marit és amb en Girolomo. Ara ve una ambulància a buscar l’altre home, que no es troba bé.

Es va aturar davant d’ella, li va tocar la mà i es va esperar fins que va estar segur que havia entès qui era i què li estava dient. Llavors la va agafar pel braç, va obrir la primera porta que va veure, la va acompanyar fins a una cadira i la va ajudar a seure.

—Esperi’s aquí fins que vingui en Girolomo, sisplau, signora.

Quan la dona va assentir, en Brunetti va tornar al passadís: va sentir soroll de fons. Va obrir la porta de l’entrada just quan dos paramèdics amb jaqueta blanca sortien de l’ascensor, portant una llitera. Van seguir en Brunetti cap on hi havia el ferit i van moure els mobles per poder-lo agafar. El van col·locar a la llitera i se’l van endur ràpidament cap a l’ascensor. En Brunetti va baixar per les escales i va arribar a baix just quan les portes de l’ascensor s’obrien i els homes es començaven a dirigir a l’ambulància.

En Foa era dret al costat, parlant amb el pilot, però va callar de cop quan va veure que en Brunetti sortia de l’edifici.

—Què ha passat, commissario? —va preguntar.

—Un home ha caigut i ha picat amb el cap.

—Ha caigut? —va preguntar en Foa.

—Ha caigut —va repetir en Brunetti.

En Foa va semblar satisfet amb la confirmació i va dir:

—El pilot m’ha dit que han trigat dotze minuts a arribar. —Va agitar la mà enlaire davant seu, com si s’hagués cremat amb l’escalfor del motor de l’ambulància—. Des de l’Ospedale. —Després d’una pausa reflexiva, va afegir—: No crec pas que pogués fer-ho, jo. —I al cap d’un moment encara va dir—: Se’n torna cap a la Questura ara, commissario?

—No, ara no.

—On vol que el porti doncs, senyor?

En Brunetti no hi havia pensat fins que en Foa l’hi va preguntar, però un cop feta la pregunta, també va saber la resposta.

—Al Campo San Giovanni e Paolo.





Capítol 29


Mentre la llanxa el duia al Campo San Giovanni e Paolo, en Brunetti va pensar que seria ben fàcil fer front a l’Elisabetta sense dir-li que el seu marit era a l’hospital, però es va adonar que això superava la seva capacitat per enganyar.

La història de l’Elisabetta sobre el comportament d’en Fenzo havia donat un punt de partida a en Brunetti, però els esdeveniments de seguida s’havien descontrolat. Com un camió de repartiment que se li espatllen els frens i comença a rodar pendent avall, s’havia produït l’acte vandàlic a la clínica i l’explicació d’en Fenzo sobre la fuga de diners. Amb una velocitat creixent, la pèrfida dottoressa Bagnoli i el tràgic vicealmirall Fullin havien entrat en escena per fer els seus papers.

Va repenjar el cap al respatller del seient encoixinat, va mirar cap a la dreta i va observar les parts posteriors de les cases passant pel seu costat. Va girar el cap per mirar endavant i va veure que la façana de l’hospital s’anava fent gran a mesura que s’hi acostaven.

En Brunetti es va aixecar de pressa i va sortir a la coberta.

—Foa, ja pots parar aquí —va dir, quan ja arribaven a les escales que conduïen al campo. La barca es va aturar suaument i en Brunetti va pujar a la riva—. I ja te’n pots anar. Segurament trigaré una estona.

La porta del palazzo era a pocs metres d’allà. Va trucar al timbre de la part superior del plafó, es va esperar, va tornar a trucar.

—Sí? —va preguntar una veu de dona.

—Elisabetta, soc en Guido Brunetti. Voldria parlar amb tu.

—En Bruno és amb tu? —va preguntar.

—No.

—Com és que has vingut? —va preguntar, ara amb un deix de por a la veu.

—Perquè he de parlar amb tu —va contestar, i com que la dona no va dir res, va afegir—: Sobre en Bruno.

La porta es va obrir. Va travessar el vestíbul, va començar a pujar les escales i va passar per davant de les oficines de Belize nel Cuore sense sentir cap soroll a dins. Quan va intentar pujar més ràpid, les cames no el van seguir i va alentir el pas. L’orgull li va impedir d’agafar-se a la barana.

Hi havia només dues portes a cada planta, una a la dreta i una a l’esquerra, cosa que suggeria que els apartaments eren enormes o que hi havia una altra entrada per la part de l’edifici que no donava al campo. Es va adonar, quan va arribar al tercer pis, que era una escala de veïns amb normes. Davant de cada porta hi havia una estora rectangular de fibra de coco, res més.

Quan es va aturar al quart replà per recuperar l’alè, la porta de la dreta es va obrir i l’Elisabetta va fer un pas cap a ell abans d’aturar-se, amb la mà alçada a prop de la boca. Va semblar que les paraules sortien d’una màquina:

—Què passa?

Feia menys d’un mes que havia anat a parlar amb ell a la Questura, però la cara, i de fet tot el cos, semblava que se li haguessin encongit, com si hagués passat molt més temps.

Un preàmbul l’hauria pertorbat encara més, va raonar en Brunetti, de manera que va dir clarament:

—El teu marit està ferit.

Al llarg dels anys, havia donat aquesta notícia a moltes persones: algunes es quedaven pàl·lides, d’altres es ruboritzaven, unes altres es tapaven la boca amb una mà, i n’hi havia que es quedaven immòbils i feia la impressió que no havien entès la paraula «ferit». L’Elisabetta pertanyia a aquest últim grup. El va mirar fixament, va desviar la mirada a la paret de darrere d’ell, va fer un pas vacil·lant cap enrere i es va aguantar amb una mà al marc de la porta. En Brunetti va veure com intentava deduir coses de la paraula «ferit», pensant en els esdeveniments que podrien haver tingut lloc d’ençà de l’última vegada que havia vist el seu marit.

Va fer un altre pas enrere cap a dins de l’apartament, i per un instant en Brunetti es va pensar que li tancaria la porta als morros, però no ho va fer, ni tampoc no es va tornar a moure.

—Elisabetta —va dir, amb veu neutra—, crec que hauríem de parlar.

Les paraules van trigar una estona a travessar el brogit insonor que l’estava eixordant, i llavors va fer un altre pas enrere i —encara incapaç de parlar— li va fer un gest perquè entrés a dins. Es va girar i va recórrer el passadís fent tentines com si anés beguda, fent pauses de tant en tant per repenjar-se a la paret amb una mà; en Brunetti va tancar la porta i la va seguir.

L’Elisabetta va tombar a la dreta cap a la sala d’estar; en Brunetti va reconèixer la vitrina de casa l’Elisabetta a Castello, tants anys enrere. A l’altra banda de la llarga filera de finestres, va veure el perfil de Colleoni i el seu cavall i, més enllà, la façana de l’hospital, però no hi va parar gaire atenció. Va seguir l’Elisabetta amb els ulls fins que va seure en una butaca, d’esquena a les finestres. En Brunetti es va acostar a la butaca que hi havia davant d’ella, la va enretirar una mica i la va entregirar per veure-la de perfil i no distreure’s amb les vistes que oferien les finestres.

—On és? —va preguntar amb un fil de veu.

—Una ambulància se l’ha endut a l’hospital —va contestar, assenyalant amb la mà cap a l’edifici de l’altra banda del campo per tal que ella no es confongués i es pensés que l’havien dut a Mestre.

La dona va tancar els ulls i va assentir unes quantes vegades, com si sabés que això passaria. Ni quan ni com, només que passaria.

—Digue’m què ha passat, sisplau —va xiuxiuejar, sense energia per a res més.

—Ha ensopegat, ha caigut i s’ha donat un cop al cap —va dir en Brunetti, fidel a la veritat.

—On?

—Allà on ha anat quan ha sortit d’aquí.

—Per veure l’home que va firmar els papers? —va preguntar ella.

—El vicealmirall Fullin?

—Sí.

L’Elisabetta va abaixar el cap però va mantenir les mans tenses als reposabraços de la butaca.

—En Bruno l’hi volia explicar —va dir, amb veu gairebé inaudible.

—Explicar-li què? —va creure convenient de preguntar en Brunetti.

—L’article. Que ell no hi havia tingut res a veure.

—El del diari?

Va tornar a assentir.

—Digue’m què ha passat, Elisabetta.

Va dirigir la mirada a l’altra banda de l’estança, a una lúgubre natura morta, plena de flors i petits insectes que es passejaven per la taula on hi havia el gerro. Quan va parlar, va sonar completament objectiva, com si estigués parlant del temps.

—D’ençà que es va jubilar, en Bruno baixa a l’edicola del costat de l’escola cada matí i compra Il Gazzettino per llegir-lo mentre esmorzem.

Aquest cop va ser en Brunetti qui va assentir.

—Diu que és la prova que no ha de marxar corrents cap a la feina o a veure com estan les coses. Pot seure aquí amb mi, com un home ociós, prendre’s un cafè i llegir el diari.

Va parar de parlar, com si s’hagués quedat sense energia o intentés imaginar-se a si mateixa en el moment en què el seu marit havia dut el diari a casa, abans de llegir-lo.

Ell va deixar passar uns quants segons en silenci i després va preguntar:

—Què ha passat aquest matí?

La pregunta la va sobresaltar, com si haguessin estat parlant d’una altra cosa.

—Ha vingut a casa. Amb el diari. Jo ja tenia el cafè a punt, allà —va dir, assenyalant una petita taula i dues cadires, les tasses encara al seu lloc, una cadira ficada sota la taula, l’altra enretirada almenys un metre enllà.

—S’ha assegut i jo li he servit el cafè, deixant que ell s’hi posés el sucre. M’he servit el meu i me l’he començat a beure.

»En Bruno m’ha passat la primera secció. Cada matí fa el mateix. Diu que ho fa perquè ja no s’ha de preocupar pel que passa al món ara que és un pensionista. —Se li va veure un indici de somriure, tot i que en Brunetti no n’estava segur.

Va fer una pausa i el va mirar, però ell no va dir res.

—De cop i volta, ha deixat la tassa a la taula i s’ha quedat mirant fixament el diari. —Una altra pausa—. Ha fet un crit ofegat i ha dit alguna cosa en veu molt baixa. Semblava realment impressionat; m’he pensat que es trobava malament o que tenia alguna mena d’atac. Li he demanat què passava.

En Brunetti la va observar mentre la dona pensava en totes les coses terribles que li poden passar a un home jubilat, i va continuar dient:

—No m’ha contestat. Al cap d’una estona, m’ha donat el diari. He vist el titular i he reconegut el nom perquè en Bruno el coneixia molt bé.

Va tornar a posar les mans als reposabraços de la butaca i es va impulsar cap amunt, com si es disposés a aixecar-se, però es va oblidar del que estava fent, va quedar uns instants suspesa i va tornar a seure bé.

—Ha començat a cridar «Són tot mentides, absolutament tot. He d’anar a parlar amb ell». S’ha posat l’abric i se n’ha anat. M’he esperat una estona i he intentat trucar-li, però tenia el telèfon apagat.

Va tornar a agafar impuls amb els braços i aquest cop es va posar dreta.

—He d’anar a veure on és —va dir, amb la veu i la cara tenses.

—T’acompanyo, Elisabetta.

Ella va assentir, va sortir de la sala d’estar i va tornar amb l’abric posat. Quan van marxar, no va fer cap gest de tancar la porta amb clau. En Brunetti li va preguntar si se n’havia oblidat, i va haver de repetir la pregunta perquè ho entengués. Duia el bolso penjat i va furgar per dins fins que va trobar les claus, després va buscar la que tocava i va tancar la porta.

Van baixar les escales en silenci, van passar per davant de l’oficina, on ara una llum brillava a través de l’estreta finestra travessera de sobre la porta, i van sortir al campo sense dir-se ni una paraula. En Brunetti va intuir un moviment al seu costat, es va girar i es va adonar que era l’Elisabetta, que tornava a furgar el bolso per treure’n una mascareta blanca i blava. En Brunetti va remenar per les butxaques i en va trobar una de vella que no havia fet servir des que l’havia abandonat a la butxaca de la jaqueta, a finals de primavera. Se la va posar però va haver de fer una baga a les gomes, perquè s’havien donat després de tant de temps.

Mentre s’ajustava la mascareta, en Brunetti va alentir el pas tot pensant en la semblança entre aquesta malaltia i la història de l’Elisabetta. T’expliquen el que sembla un fet ben simple, i al cap de poc s’expandeix sense control; comences a entendre els fets bàsics, i llavors apareix una nova variant. Et penses que n’has trobat la font, però llavors topes amb una nova informació que ho destarota tot. Les conclusions s’esvaeixen, les explicacions fallen. Abaixes la guàrdia un moment, i l’endemà ja hi ha noves víctimes.

Un crit d’alegria d’un infant des de l’altra banda del campo li va perforar les reflexions; va mirar al seu voltant tot buscant l’Elisabetta, i la va veure palplantada a l’entrada de l’hospital. Es va afanyar a anar cap allà.

A la mampara de plàstic de la recepció, en Brunetti va ensenyar la identificació al guàrdia i va demanar per en Bruno del Balzo.

El guàrdia va teclejar el nom i els va enviar al Pronto Soccorso.

En Brunetti i l’Elisabetta van travessar l’enorme vestíbul i els passadissos de sostre voltat, van passar pel jardí, van creuar un espai obert i un altre passadís, i finalment van arribar a les portes amb les grans lletres vermelles. La infermera de guàrdia va reconèixer en Brunetti i va sortir de l’oficina per saludar-lo.

—Bona tarda, commissario. Que ha vingut a veure algú? —Va mirar l’Elisabetta, intentant esbrinar per què en Brunetti havia anat allà amb una dona.

—En Bruno del Balzo. L’acaben de portar.

Intentant ajudar, la infermera va dir:

—El metge d’admissions l’ha enviat cap a dalt.

—On?

—A quiròfan.

Per satisfer-li la curiositat, en Brunetti va aclarir:

—Aquesta és la seva dona. —L’Elisabetta estava dreta darrere d’una de les cadires de plàstic taronges, amb les mans al respatller, el cap cot.

La seva postura va semblar que afectava la infermera, que va dir:

—Vol que els busqui un lloc per esperar-se?

—L’hi agrairia molt —va contestar en Brunetti.

La infermera es va inclinar endavant de manera que, suposadament, ningú no la sentiria, i va dir:

—Agafi l’ascensor fins a la quarta planta i just sortir tombi a la dreta. La tercera porta que trobaran té un rètol: «Armari de la roba». Al fons d’aquesta habitació, hi ha una taula i una cafetera. Només hi va el personal.

En Brunetti es va treure la llibreta, hi va apuntar el seu número de telefonino, va estripar el full i el va donar a la infermera.

—Em trucaran quan hi hagi alguna novetat? —En veure que la dona estava a punt de protestar, va afegir—: Ja sé que des de quiròfan no em trucaran, però a vostè segurament sí que l’avisaran.

Sense somriure, sense cap expressió, va agafar el paper i se’l va guardar a la butxaca.

—Una amiga meva treballa al quiròfan. Li enviaré un missatge.

Li va donar les gràcies i va tornar amb l’Elisabetta, es va aturar un moment al seu costat, però no va aconseguir captar-li l’atenció. Li va posar una mà suaument sobre el braç. No es va sobresaltar, però va fer un pas enrere i va trigar un moment a reconeixe’l.

—Què està passant?

—La infermera m’ha dit que és al quiròfan, però m’ha indicat un lloc on podem anar per esperar-nos fins que hagin acabat. Ens trucarà quan estiguin. Hem d’agafar l’ascensor fins a la quarta planta.

Ella va parpellejar. En Brunetti sabia que les persones en estat de xoc sovint agraeixen que els diguin què han de fer. Sempre havia pensat que reflectia la necessitat de saber que en algun lloc encara existia el consol de la seguretat, encara que fos només una persona la que sabés què calia fer.

L’armari de la roba va resultar ser exactament això, un quartet amb prestatgeries plenes de paquets de plàstic que contenien llençols i mantes, tot net i meticulosament col·locat a banda i banda des de terra fins al sostre. Tal com li havia dit la infermera, quan s’acabaven les prestatgeries, a la dreta, hi havia un petit espai amb una taula i finestres que donaven a un jardí interior, on un pi solitari havia crescut fins a l’altura de les finestres de la planta inferior i oferia vistes a la laguna. Aquell paisatge va servir com a únic punt d’orientació per a en Brunetti.

La cafetera estava colgada per un reguitzell de gots petits de paper fets servir. Tots dos la van obviar. En Brunetti va enretirar dues cadires a banda i banda de la taula i va esperar que ella s’assegués, després va donar la volta i va seure davant seu.

—T’han dit de quina mena d’operació es tracta? —va preguntar.

—No —va contestar en Brunetti. Quan va veure que no comentava res més, va continuar—: Elisabetta, hi ha algunes coses que no queden clares.

—Com quines? —va preguntar, amb la veu apagada.

—Per començar —va respondre en Brunetti—, què en saps sobre l’organització benèfica del teu marit.

Es va treure l’abric i el va deixar caure al respatller de la cadira, va posar el bolso a sobre la taula i va plegar les mans.

—Ja et vaig dir tot el que sabia la primera vegada que vam parlar.

—I et vaig creure, Elisabetta. Però ara ja no.

Va fer cara de sorpresa, però les paraules que va pronunciar tot seguit no en mostraven pas.

—Per què? —va preguntar, aconseguint que sonés com una pregunta sincera tan sols amb un lleu suggeriment de recriminació, com si no es pogués creure que gosés dubtar d’ella.

En Brunetti va decidir no perdre temps donant voltes i començar amb l’artilleria pesada.

—Perquè algú et va veure sortint de la clínica de la Flora aquella nit. I et va reconèixer.

Se li va obrir la boca i el va mirar fixament des de l’altra banda de la taula; en Brunetti va tenir la clara impressió que estava intentant buscar l’expressió adequada per mostrar sorpresa i alhora decepció amb ell.

—Què et va dir aquella dona? —va preguntar l’Elisabetta. Va intentar pronunciar-ho com si tingués tot el dret d’exigir-li que l’hi expliqués.

—No n’hi ha prou amb el fet que et reconegués, Elisabetta? —Contra la seva voluntat, la veu se li va tenyir de tristesa quan li va fer la pregunta. Segurament va ser aquesta sensació el que li va impedir demanar a l’Elisabetta com sabia que era una dona qui l’havia vist.

—Però… però… —va tartamudejar; va semblar que de sobte desviava l’atenció de la frase i d’en Brunetti. Es va fixar que intentava trobar una manera d’explicar la seva presència a la clínica, d’alterar l’escena per fer-la innocent, però va fracassar.

Llavors va mirar en Brunetti durant una bona estona, i al final va dir:

—No era pas la meva intenció que el gos prengués mal.

En Brunetti no estava preparat per a això, i va quedar sense paraules uns instants quan va sentir l’Elisabetta parlant com si algú altre en fos responsable, o com si el gos mateix s’hagués fet mal.

Va passar les mans per sobre la taula unes quantes vegades, traient-ne unes engrunes invisibles.

—No sabia que hi hauria un altre gos allà aquella nit. Quan li vaig tirar les llaminadures perquè parés de lladrar, vaig veure que hi havia un altre gos, i llavors es van començar a barallar per les llaminadures, o sigui que vaig haver d’obrir la gàbia i treure’l. L’altre gos era molt més gran i se li va llançar a les orelles. Li hauria fet molt de mal, per això el vaig haver de treure. Però jo no vaig fer res per ferir-lo. Això no ho faria mai. —Com si ho volgués aclarir, va fer una pausa i, adoptant una veu artificial, va dir—: La Flora se l’estima molt.

En Brunetti, quan va sentir aquella cadència invocadora, va acabar la frase mentalment: «… en comptes d’estimar-me a mi». El record de la sang a la jaqueta de la Flora va formar un vel entre ell i l’afirmació de l’Elisabetta dient que no volia ferir el gos.

—Per què ho vas fer, Elisabetta? —va preguntar en Brunetti, que tenia curiositat per saber què pensava aquella dona.

Es va remoure inquieta a la cadira, va encreuar les cames, després es va aixecar per apartar una mica més la cadira de la taula i va tornar a seure. Però no li va agradar i es va aixecar una altra vegada per posar la cadira allà on era.

Com una estudiant enxampada trencant una norma, va redreçar l’esquena, amb el cap cot i les mans a la falda.

—Vaig pensar que així em creuries.

—No t’entenc.

—Que et creuries que l’Enrico tenia motius per patir per ell i per la Flora.

—I què et pensaves que faria jo?

—Investigar més bé el que et vaig dir. —Va fer una pausa després d’això, com si s’hagués sentit a si mateixa per primera vegada.

—Què et pensaves que descobriria, Elisabetta? —va preguntar en Brunetti.

—El que estava passant amb l’organització benèfica —va respondre, amb la veu més tensa a l’última paraula—. Que en un moment o altre començaries a fer preguntes sobre Belize nel Cuore. —Ella també va pronunciar el nom de manera emfàtica, però no hi havia ironia, només rancúnia.

—I què estava passant? M’ho pots dir tu?

—L’està enganyant, aquella dona. —L’última paraula hauria pogut sortir acompanyada d’un raig de foc.

—Quina dona? —va preguntar, sonant confós.

—La directora de publicitat o l’assessora o com n’hi digui.

Sense cap intenció de socarrimar-se amb la ràbia que no es molestava a dissimular, en Brunetti va tornar a la primera pregunta que li havia fet.

—Què està passant? —La resposta va ser un silenci sepulcral—. Què està passant amb els diners?

L’Elisabetta es va esforçar per no contestar, però no va poder resistir la força de la seva pròpia ira.

—Aquesta dona ho ha muntat de manera que les persones que fan donatius en recuperen una gran part. No n’entenc el funcionament. Però ho fa. —Tal com les seves frases s’escurçaven, la ràbia augmentava. Abans que en Brunetti pogués fer cap gest per fingir que no l’entenia, ella va continuar, directa, imprudent—: Ell obté una part dels diners dels donatius. Per poder-se’ls gastar amb ella. —Semblava que necessités retreure-ho tot a aquella dona.

En Brunetti es va permetre fer cara de sorpresa per les seves revelacions, com si ho acabés de sentir per primera vegada.

—Com ho saps, això, Elisabetta? —va preguntar.

—La secretària d’en Bruno em va advertir sobre la dona. Tots dos es pensen que és ximpleta perquè és gran. Però no en té ni un pèl, de ximple. —Va fer una pausa, i en Brunetti va esperar que digués que ella tampoc no era cap beneita, però no ho va fer—. Ella m’ho va explicar tot. Tot sobre ella. —En Brunetti va trigar un instant a resoldre a qui corresponien els pronoms.

—Podem tornar a parlar d’aquest matí, Elisabetta? —va preguntar.

—Sobre què? —va preguntar, clarament irritada per la seva falta d’interès per l’altra dona.

—M’has dit que el teu marit estava molt contrariat amb l’article.

—Sí, exacte —va contestar, i després va afegir, com si hagués de ser obvi per a en Brunetti—: En Bruno el coneix des de fa molt de temps. —Curiosament, ho va dir com si no tingués una especial importància—. Per tant, en comptes de preocupar-se pel que ens passarà a nosaltres, estava preocupat per aquell vell general.

—Almirall, si no m’equivoco —la va corregir en Brunetti amb veu suau.

—És igual —va dir ella, ara dirigint la seva ira més aviat cap a en Brunetti. Com que ell no va respondre, va continuar—: En Bruno i el germà petit d’en Fullin eren amics íntims de joves. Anaven a la mateixa classe al Morosini —va explicar, com si això posés fi a la qüestió.

—Què va passar? —va preguntar en Brunetti, abans que es tornés a desviar de la conversa.

—Es va morir.

—El germà d’en Fullin?

—Sí.

—Com?

—En un accident de cotxe. Quan encara estudiava.

—Aquí? —va preguntar en Brunetti, pensant que en tindria algun record llunyà, d’un fet tan inusual com aquest, però no li venia res a la memòria.

—No, a Pàdua. Quan estudiava a la universitat.

—No ho entenc —va dir en Brunetti, confós per aquell sobtat gir de la trama.

—Em penso que el va atropellar un cotxe a la ciutat —va dir vagament, com si no tingués gaire importància.

En Brunetti no va dir res però va mantenir una expressió d’interès a la cara. Quan va veure que l’Elisabetta donava el tema per acabat, va preguntar:

—Però això com afecta el teu marit?

—Després d’allò, l’almirall, tal com l’anomenes tu, va adoptar en Bruno, per dir-ho d’alguna manera, i el va tractar com si fos un germà petit —va dir, i va afegir, amb menyspreu—: Va fer una substitució, vaja. —Òbviament, segons l’Elisabetta els sentiments d’en Fullin havien de ser falsos.

En Brunetti, poc disposat a provocar-la amb preguntes, va fer cara de confós, i ella va dir:

—No em preguntis pels pares d’en Bruno. Eren tots dos morts quan el vaig conèixer, i no en parla mai, d’ells. —Després d’una breu pausa, pensativa, va afegir—: Suposo que en Fullin va pensar que podria ser una mena d’àngel de la guarda per a en Bruno. —Va fer un esbufec desdenyós per aquella idea.

En Brunetti va recordar la puntada de peu que havia fet el vicealmirall en sentir el nom d’en Del Balzo: havia sigut simplement una resposta a aquell nom familiar, o un senyal del final d’un vincle molt estret?

—És un dels signataris de l’organització benèfica, oi?

L’Elisabetta va intentar dissimular la sorpresa en veure que en Brunetti sabia aquell detall.

—Em sembla que sí —va respondre, finalment.

En Brunetti creia que en Fullin estava sincerament confós pel que passava al seu voltant, però la vaguetat de l’Elisabetta semblava cada vegada més una creació que no pas un fet. Va pensar que havia arribat el moment d’intentar etzibar-li un revés intuïtiu, i li va preguntar:

—D’on vas treure la idea de publicar aquest article als diaris?





Capítol 30


L’Elisabetta va quedar glaçada. A en Brunetti li va fer pensar en la manera com reacciona molta gent davant d’un soroll fort i inesperat. S’atura, mira al voltant, espera a veure si esbrina d’on prové l’estrèpit i què el podria haver causat. I fins llavors no es mou.

Van passar massa segons abans que ella agafés aire per preguntar:

—Què t’empatolles?

En Brunetti va mantenir la calma i va respondre com si fos una pregunta ben normal.

—Només necessitaves algú que tingués accés a un o dos periodistes. Un escàndol sobre persones de bona posició sempre ven.

De manera impulsiva i precipitada, li va etzibar, amb la veu plena de menyspreu:

—No faria mai una cosa així per diners.

—Per què ho faries, doncs, Elisabetta? —Ho va fer sonar com una provocació.

Ella va tornar a respirar fondo, va fer una pausa mentre buscava la resposta correcta i finalment, ara amb una veu tan calmada i suau que va sorprendre en Brunetti, va dir:

—Per justícia.

—Justícia per a qui?

—Per a mi —va respondre enèrgicament, donant-se un cop ràpid i furiós al pit.

—I com esperes que te’n doni, l’article?

—Perquè la gent sabrà què està fent en Bruno. Els seus amics ho sabran. La gent que treballava per a ell ho sabrà. Tots sabran la quantitat de diners que es queda. —I després d’una altra respiració profunda, va dir, gairebé cridant—: I ho sabran tot sobre aquella puta.

—Sospito que unes quantes persones ja ho sabien, tot això.

Va trigar una estona a trobar la resposta.

—No pas totes —va dir, finalment—. Em refereixo a la gent que no sabia què estava passant ni què feia en Bruno amb els diners.

—Però tu sí que ho sabies, oi?

—Sí —va respondre, etzibant-li la veritat sense embuts—. Però no fa gaire temps.

—Qui més ho sap?

Va trigar uns instants a trobar un to prou verinós per xiuxiuejar:

—Ella.

—Ja —va dir en Brunetti, i va callar. No li feia falta que li pronunciés el nom de la signora Bagnoli. Per a en Brunetti era molt més important el nom de la persona que havia passat la informació als periodistes d’Il Gazzettino i La Nuova Venezia, algú que havia tingut accés a la informació aplegada durant la seva investigació no oficial.

Va pensar en la primera mirada que va fer a l’altra banda del vestíbul de la Questura cap a la dona que havia anat a parlar amb ell. No va veure l’Elisabetta perquè el seu cos quedava tapat pel tinent Scarpa, que era allà amb ella aparentment conversant de manera amistosa. Aquest record el va fer pensar en la navalla d’Occam: lloc, oportunitat, fàcil accés. L’Scarpa ho tenia tot. A més de desig.

Podria ben ser que en Pendolini li hagués dit que la dona s’estava esperant per veure el commissario Brunetti, i el sempre servicial Scarpa no va haver de fer res més que acostar-s’hi, treure’s el barret —un detall que en Brunetti acabava de recordar ara— i demanar-li en què la podria ajudar, signora…? El commissario potser trigaria una estona a arribar, per tant —probablement dient-li que era l’ajudant del commissario—, què podia fer per ella?

Per posar fi a aquesta incertesa, en Brunetti va dir:

—Suposo que el tinent et va oferir ajuda.

L’Elisabetta va somriure.

—Sí, va ser molt amable. Tot aquest temps.

També amb un somriure, en Brunetti va dir:

—Sempre reflexiona bé les coses. És un dels motius pels quals és tan interessant treballar amb ell.

Per primera vegada des que havien entrat en aquella habitació, l’Elisabetta va semblar que es relaxava. Es va inclinar endavant repenjant-se a la taula, i va dir:

—No li vaig trucar fins dos dies després de… —Aparentment, no sabia com descriure l’acte vandàlic a la clínica de la seva filla; en Brunetti no pensava pas ajudar-la i es va esperar, deixant ben clar que tenia molt d’interès per veure què li deia—… després d’haver anat a la clínica de la Flora.

En Brunetti va assentir.

—Estic segur que va ser molt servicial.

Ella va tornar a somriure, relaxada i tranquil·la.

—Sí, em va parlar de l’atac, i que la majoria de gent de la Questura creia que havia sigut obra de les bandes infantils.

—Devia ser un gran alleujament —va dir en Brunetti gairebé sense adonar-se’n.

Amb veu monòtona, va respondre:

—Sí, la veritat. I després, no sé com, ens vam posar a parlar de la dona. —«No sé com», esclar, va pensar en Brunetti.

—Et va dir qui era?

—No només això —va contestar, i llavors, en veu baixa—, sinó tot sobre ella. —Es va permetre una pausa dramàtica abans d’afegir—: I el que estava fent.

—Amb els diners? —va preguntar en Brunetti.

—Els diners no són importants —va respondre, fent un gest despectiu amb la mà.

En Brunetti havia sentit el mateix comentari i havia vist el mateix gest moltes vegades al llarg de la seva carrera; ningú que s’expressés així deia mai la veritat, i dubtava que l’Elisabetta fos diferent.

—El que importa és com se’ls gastaven —va continuar, adoptant amb facilitat el paper d’esposa traïda—. Vacances, vols en primera classe, hotels de cinc estrelles —va recitar, com si hagués memoritzat la llista que en Vianello li havia donat a en Brunetti. La mateixa llista, es va adonar en Brunetti amb gran disgust, que ell havia deixat ben confiat a dins del calaix de l’escriptori. Va tornar a centrar l’atenció en l’Elisabetta i es va fixar que la ira la feia envellir, li empetitia els ulls amb lletjor, li tensava la boca amb malícia, li pronunciava les arrugues del front—. He vist fotos al seu telèfon dels llocs on anaven —va dir, alçant la veu—. En Bruno no m’havia tractat mai d’aquesta manera, a mi.

Per fi havia dit una cosa que en Brunetti va entendre i no en va dubtar. Això explicava la seva fredor amb el jove Brunetti: havia enxampat la seva mare sent amable amb ell. Per tant, aquell reguitzell de nòvios amb qui l’havia vist al llarg dels anys, no havien sabut estimar-la prou? Fins que va arribar en Bruno, esclar. La Flora la va estimar fins que va trobar un marit i un gos. I ara en Bruno havia trobat una altra dona, o sigui que l’Elisabetta tenia tot el dret de destrossar-li la reputació, al seu marit. La gelosia feia les seves pròpies normes: el dolor s’havia de pagar amb dolor.

Just quan l’Elisabetta es disposava a parlar de nou, va sonar el mòbil d’en Brunetti. Va contestar anunciant el seu nom.

—Commissario, soc l’Arianna, la infermera del Pronto Soccorso.

—Gràcies per trucar-me, signora.

En Brunetti va tapar l’auricular del telèfon, va mirar l’Elisabetta i va alçar una mà per indicar-li que tingués paciència.

—És aquí, commissario?

—Sí. Ja han acabat?

—Sí —va contestar, amb una veu neutra que el va fer inquietar.

—Em pot dir com ha anat?

—L’únic que m’han dit és que s’ha produït un sagnat molt important al cervell, i la sang ha causat un augment de la pressió que han intentat resoldre. Però —va dir, i va fer una pausa, tal com han après a fer els metges i les infermeres quan hi ha una mala notícia per comunicar—, sembla que no ha anat del tot bé. —En Brunetti va pensar que amb aquella frase pretenia donar-li una petita explicació dient ben poca cosa, i amb molta vaguetat.

—No la vull pas molestar, signora, però podria aclarir-m’ho una mica, sisplau?

—És possible que hi hagi una lesió cerebral —va contestar. Bé, va pensar en Brunetti, més clar que això, impossible.

—Gràcies de nou per trucar, signora —va dir en Brunetti—. La seva dona és aquí amb mi, ara li explicaré el que vostè m’ha dit. —Va esperar un moment i va preguntar—: El podrà veure, ara?

—Això sí que no ho sé, commissario. Haurà de parlar amb el personal de la planta. —Va fer una pausa i va preguntar—: Sap on és, oi?

—Sí. Ara hi acompanyaré la signora. —Abans de penjar, va dir—: Ha sigut molt amable, moltes gràcies.

—És el meu deure, signore —va contestar, i va penjar.

En Brunetti va repetir a l’Elisabetta la informació que li acabaven de transmetre. Amb un gest que va trobar melodramàtic, l’Elisabetta va plantar els colzes a la taula i es va tapar la cara amb les mans. Es va estar així durant el que en Brunetti va pensar que era molta estona, després va abaixar les mans i es va posar dreta, sense dir res.

En Brunetti es coneixia l’hospital i la va conduir des del pavelló del Pronto Soccorso a través del pati obert fins a l’edifici on, a la segona planta, hi havia el quiròfan. El control d’infermeria era a fora, davant de la planta de cirurgia. Protegit per uns protectors de plàstic transparent per tres bandes, evitava de manera efectiva qualsevol entrada no autoritzada.

Hi havia dues infermeres, una de cara a les persones que arribaven i l’altra enfeinada controlant una sèrie de pantalles, cadascuna de les quals mostrava un pacient estirat al llit. Un home que en Brunetti va pensar que era en Del Balzo apareixia a la tercera pantalla, amb el cap embenat. Tots els pacients semblaven adormits.

Va treure la targeta identificativa, sense saber mai si tenia alguna autoritat a l’hospital, i la va ensenyar a la primera infermera.

—Em dic Brunetti. Commissario. I aquesta és la dona del signor Del Balzo, la signora Foscarini.

La infermera va mirar la targeta, després a ell, i li va tornar la targeta. Ignorant-lo, es va adreçar a l’Elisabetta:

—Acaba de sortir del quiròfan, signora. Ara dormirà almenys durant dues hores més.

En Brunetti va fer una ullada al voltant i no va veure cap cadira, un senyal ben clar que allà les visites no eren benvingudes.

—Ens podem esperar? —li va preguntar l’Elisabetta, deixant en Brunetti ben sorprès.

El commissario es va imaginar que la dona devia haver sentit aquella pregunta un miler de vegades, perquè va contestar com un autòmat.

—A baix. Per la pandèmia. —Quan va veure el canvi en l’expressió de l’Elisabetta, va afegir—: Aquí només hi poden haver pacients i metges.

Es va fixar que l’Elisabetta tancava el puny dret amb força i es va preguntar si es posaria violenta, allà, en un lloc públic. Va decidir que no. Fent un soroll gutural de disgust, es va girar, va caminar a pas ràpid fins a l’ascensor i va plantar el polze en el botó de baixada unes quantes vegades. Des d’un tros avall, l’aparell va fer un soroll igualment desagradable.

En Brunetti la va seguir i es va col·locar a la seva dreta. Quan les portes es van obrir, l’Elisabetta hi va entrar ràpidament i va prémer el botó verd parpellejant, un cop, dos, i després es va girar cap a en Brunetti.

El commissario es va adonar que no es podia moure, se sentia incapaç de compartir aquell espai tan petit amb aquella dona. No va fer cap pas enrere, però va notar que el seu cos s’allunyava d’ella. Li va observar la cara, paralitzada per la sorpresa.

—Guido —va dir, amb la veu ronca.

En Brunetti va alçar la mà esquerra davant del pit i la va agitar d’un costat a l’altre. Encara la movia quan les portes es van tancar davant de la cara astorada de la dona.

Al cap de cinc minuts, en Brunetti va sortir a la llum del Campo San Giovanni e Paolo i va caminar directament cap a l’estàtua de Colleoni. Es va aturar darrere de la barana metàl·lica baixa i va estudiar la cara del condottiere dalt del cavall, l’expressió de comandament, i va pensar en el que li havien ensenyat a l’escola. Colleoni era un guerrer a sou que havia lluitat pel millor postor, i ho va fer fins al final de la guerra, quan ell i els altres condottieri van ser lliures de buscar nous amos. Durant les interminables guerres del segle XV entre Venècia i Milà, s’havia decantat definitivament per Venècia i l’havia defensat amb valentia. La seva lleialtat, un cop entregada, era constant i veritable, perquè sempre va ser fidel al bàndol pel qual lluitava. La ciutat li va prometre un monument a San Marco, però al final se n’hi va concedir un a prop de la Scuola Grande de San Marco, i va ser d’aquesta manera que va acabar aquí. No era pas un mal lloc, però esclar, no era la Piazza San Marco, ni tampoc era el que li havien promès.

En Brunetti va mirar cap a l’altra banda de l’estàtua i va veure la façana de la Basilica, i després la de l’Ospedale. Podien ser reals, aquestes coses?, es va preguntar.

Els pensaments li van tornar cap a Colleoni. Va prémer els llavis i va observar el cavall. El seu pare li havia dit, quan el va portar al campo la primera vegada de moltes, que qualsevol que tingués la sort de poder observar l’estàtua des d’una perspectiva molt baixa veuria que estava equilibrat —tal com només podien estar-ho els cavalls màgics— només sobre dues potes. La gent més alta ho veia tot malament i es pensava que necessitava tres potes a terra, però aquest era el cavall de Colleoni.

En Brunetti ja era adult quan finalment va entendre que el seu pare feia broma. Havia vist fotos del cavall amb una bona base, i ara el veia des d’una perspectiva molt més elevada que quan era petit, però continuava creient, i havia ensenyat als seus fills a creure, que el cavall màgic de Colleoni s’aguantava només sobre dues potes. Deixem que el cavall faci una cosa impossible, mentre el seu amo es mantingui fidel al bàndol pel qual va lluitar.





Capítol 31


A mitjans de febrer, a Venècia va nevar per primera vegada en la memòria de molts residents, almenys per als menors de deu anys, que no és que en quedessin gaires. Va començar a mitja nit entre dimarts i dimecres, i la ciutat es va despertar amb quinze centímetres de neu.

Abans de trenc d’alba, els escombriaires ja estaven enfeinats tirant tota la neu que podien als canals, amb unes pales fetes per cavar terra i, per tant, menys pràctiques que les de treure neu. No es podia pas esperar que un consistori que no trobava diners per netejar els canals en trobés per comprar pales de neu que s’utilitzarien un cop cada deu anys, i encara; per tant, a les nou en punt els reclusos de la presó van ser obligats —per a delectació de molts d’ells— a treure la neu, i d’aquesta manera els spazzini van tornar a la seva feina de recollir escombraries, aquell dia enmig d’un paisatge blanc.

Com que no hi havia cap pla concret per retirar la neu, va passar força estona abans no es van obrir senders a les artèries principals, més encara del que es va trigar a crear camins per les calli més petites. Les sirenes de l’acqua alta havien sonat poc després de les set, cosa que va augmentar la confusió general en anunciar falsament que la marea estava pujant. A dos quarts de nou, quan la gent sortia per anar a treballar, es va ordenar el tancament de les escoles i les oficines públiques durant tot el dia, de manera que a la ciutat s’hi va instal·lar un estat d’ànim general de beneiteria compartida, induint alguns homes amb trajo a fer guerres de boles de neu i els Vigili Urbani a entonar cançons com «Bella Ciao» amb els xiulets, mentre que la canalla, alliberada d’obligacions i la majoria sense haver vist mai una nevada, rodolaven per la neu com cadellets.

Els propietaris dels bars portaven cafès als presos, i pels volts de les onze, els van començar a dur tramezzini, cichetti i uns quants gots de vi. Al migdia, els presos van decidir que ja podien anar a dinar, de manera que van deixar les pales ben col·locades en fileres al campo on havien estat treballant i van marxar a peu, xerrant amb la tranquil·litat dels homes lliures, per les calli que ells mateixos havien netejat, de tornada a la presó, i quan va ser l’hora de dinar ja hi havien arribat tots.

A les dues del migdia, el sol va sortir entre les clarianes de núvols i va banyar la ciutat de llum. En Guido Brunetti, commissario di polizia, ja havia decidit que aquella tarda no tornaria a treballar, i tenia previst començar la lectura de La interpretació dels somnis, d’Artemidor. Per fer-ho, havia envaït l’estudi de la seva dona, la Paola Falier, professora de literatura anglesa a la Universitat de Ca’ Foscari, i s’havia apoderat del seu sofà col·locant els coixins de manera que la llum del sol anés a parar a les pàgines del seu nou llibre. Un cop fet això, es va estirar, va treure les ulleres de lectura de l’estoig i va obrir el llibre.

Mentre pensava que era un somni no haver de tornar a la Questura aquella tarda, va consultar amb l’escriptor per veure quina interpretació feia dels somnis amb neu. Tot just acabava de començar a llegir un passatge quan va entrar la legítima propietària de l’estudi i, en veure’l allà estirat, va anar de dret al capdavall del sofà, li va alçar els peus encreuats, s’hi va acomodar a sota i va obrir el llibre que duia a les mans.

—T’interessa saber el que diu Artemidor sobre la neu?

La Paola va sospirar, va deixar el llibre de cap per avall sobre les cames del seu marit i va contestar:

—Digues.

—«Prediu que els plans i negocis actuals del somiador no progressaran» —va llegir en Brunetti, i es va col·locar el llibre sobre el pit.

—Aquesta frase es podria aplicar a la teva amiga Elisabetta —va dir la Paola.

—No és amiga meva —va contestar en Brunetti. Després, amb una vehemència que els va sorprendre a tots dos, va afegir—: No ho ha sigut mai.

—Doncs la teva antiga amiga Elisabetta —va corregir la Paola.

En Brunetti va agafar altra vegada el llibre, va rellegir la frase en silenci i el va tornar a deixar.

—Sembla que es podria aplicar a tots ells, pobres desgraciats.

—Pobres desgraciats? —va exclamar la Paola.

—La majoria —va dir ell—, excepte la pèrfida signora Bagnoli. —Després d’uns instants de reflexió, va afegir—: Ni tan sols la signorina Elettra és capaç de trobar cap rastre d’aquesta dona. —Responent a les celles alçades de la Paola, va explicar—: La Guardia di Finanza vol parlar amb ella.

—Una cosa que tu no has aconseguit mai —va observar la Paola.

—No. Tal com fan molts malvats, se les ha enginyat per desaparèixer del mapa.

—Invisible, intocable, desapareguda —va dir la Paola.

—Però va deixar proves de com és.

—I com és?

—Capaç de fer qualsevol cosa i utilitzar qui sigui per aconseguir el que vol.

—Que és? —va preguntar la Paola.

—Diners i plaer.

—Normalment són diners i poder.

—En aquest cas, és plaer… plaer del car.

—Què li passarà, si apareix?

En Brunetti va deixar el llibre a terra i va plegar les mans sobre el pit.

—Ves a saber.

—Era al darrere de l’estafa?

—Això és qüestionable.

—El què?

—Que fos una estafa.

—Què vols dir que és «qüestionable»?

—La Guardia di Finanza ha bloquejat el compte bancari d’aquesta dona i el compte de Belize nel Cuore, però encara no han trobat proves de cap delicte.

—Tot i que es van enviar centenars de milers d’euros a Belize?

En Brunetti es va remoure una mica al sofà, enfonsant-se més en els coixins fins que va notar que la posició del coll era còmoda.

—L’hospital ha presentat rebuts molt convincents que justifiquen de quina manera s’han gastat els diners. Hi ha rebuts de constructors i de comercials d’equipament mèdic, a més dels sous de quatre membres del personal. Hi ha proves per cada euro gastat.

—I les vacances amb el signor Del Balzo?

—Ningú no va a la presó per fer unes vacances cares, reina. —Abans que la Paola pogués preguntar res, va afegir—: Encara que les vacances les pagui l’hospital.

—O sigui, que no li passarà res? —va preguntar la Paola, contundent.

—És poc probable que li passi res, almenys legalment; tots els documents, cartes i e-mails que es van enviar als nombrosos donants porten la signatura del signor Del Balzo o, en alguns casos, la del vicealmirall Fullin. —Va mirar més enllà dels seus peus per veure la cara de la Paola i va afegir—: No hi ha cap prova que ella hagi signat mai res. A més, era una simple treballadora i no tenia poder executiu. —Abans que la Paola pogués parlar, en Brunetti va dir, estranyament agitat—: I vull dir absolutament res. —Després, amb la veu altre cop calmada, va afegir—: En Fenzo tenia raó de desconfiar d’ella.

—I els altres?

—De debò que ho vols saber?

—Si comences amb la teva am… examiga Elisabetta.

—No ha comès cap delicte, Paola. Em va demanar que l’ajudés a esbrinar si el seu gendre tenia algun motiu per estar espantat.

—I què me’n dius d’entrar per la força a la clínica de la seva filla i ferir un gos? No és un delicte, això, per l’amor de Déu?

—Malauradament, l’únic testimoni és una dona de gairebé vuitanta anys, i no duia les ulleres quan va veure algú que li va semblar que era una dona a fora de la clínica la nit que van cometre l’acte vandàlic.

La Paola va tancar els ulls i va moure el cap.

—Però l’Elisabetta no et va dir que ho havia fet?

—No m’ho va dir en l’interrogatori gravat a la Questura, i no ha firmat mai res. —Mentre en Brunetti responia la pregunta de la Paola, el to de veu s’allunyava cada vegada més de la ironia protectora amb què havia començat.

—Però ella ho va fer, tot allò —va insistir la Paola.

És difícil arronsar les espatlles en posició supina, però en Brunetti se’n va sortir.

—Paola, una de les primeres coses que ens van ensenyar com a policies, i suposo que els teus professors et van ensenyar el mateix, és que els testimonis no són de fiar, la gent repeteix versions distorsionades del que han vist o sentit, i les proves sempre són qüestionables.

La resposta de la Paola va ser agafar-se el turmell esquerre amb les dues mans i estar-se així el temps suficient per assumir el que li acabava de dir. Quan les mans se li van relaxar, va dir, amb veu més suau:

—I els diners que en Del Balzo va enviar fora del país perquè els suposats donants no haguessin de pagar-ne impostos?

—Tu creus que, amb l’existència de rebuts que demostren com es van gastar els diners, diran que el motiu real era evitar pagar impostos? —Va fer una breu pausa i va afegir, en to de retret—: Au va, Paola.

—I en Del Balzo? Va ser ell el que ho va organitzar tot.

—Ell no va idear el que tu anomenes estafa, encara que fos el creador de l’organització benèfica. Va quedar encisat amb els encants de la signora Bagnoli. Recorda que les grans donacions de la gent de Brescia no van començar a arribar fins que ella es va convertir en assessora de l’ONLUS. Fins llavors, simplement era un goteig de diners que anaven a parar a un petit hospital de Belize: gent normal i corrent que intentava fer una bona obra.

—Ho creus de debò, això?

—Sí. A més, mai no el declararan responsable de res que s’hagi fet. S’estarà al llit de l’hospital probablement durant la resta de la seva vida, i Déu vulgui que sigui breu. —De sobte, la veu d’en Brunetti va adoptar el to greu que l’afectava quan lluitava contra les pròpies emocions—. I l’Elisabetta es passarà la vida anant-lo a visitar cada dia, assegurant-se que les infermeres el cuiden bé, parlant-li amb l’esperança que algun dia la miri o li digui tan sols una paraula. —Es va aturar i va deixar que el silenci s’allargués uns instants; després va afegir, envaït per una sensació de disgust per aquella dona destructiva, aquella dona estúpida i destructiva—: I és una sentència per a tota la vida. O sigui que sí, «pobres desgraciats».

La Paola, que el coneixia bé, va deixar passar el temps convenient en silenci abans de preguntar, en veu baixa:

—I el vicealmirall?

—Vaig parlar amb el seu net fa una setmana. Continua més o menys igual, amb alts i baixos.

—Ah.

En Brunetti va alçar la mà per captar-li l’atenció i va dir:

—Té més de vuitanta anys, o sigui que no el poden enviar a la presó, encara que hagués ferit en Del Balzo deliberadament. A més, la malaltia ja és una forma d’arrest domiciliari. —Després d’uns instants de reflexió, va afegir—: El seu net ho va veure tot. No hi havia cap intenció de fer mal a en Del Balzo.

—I la filla? —va preguntar la Paola.

—Ah —va sospirar en Brunetti—. Almenys ella ha aconseguit fugir. Ella i el seu marit s’han traslladat a Trento, i ara treballa amb una amiga de la universitat. —Va mirar la Paola i va moure els dits dels peus—. I segons em va dir, s’ha endut el seu gos sense orelles.

La Paola va somriure i va dir:

—Un final feliç, doncs?

—Mira, si més no, per a un d’ells sí —va respondre en Brunetti, i va tancar els ulls.

La Paola va deixar el llibre a terra, al costat del d’ell, li va alçar les cames i es va aixecar.

—Vols alguna cosa per beure, Guido?

En Brunetti es va girar i va mirar a fora, la neu cobria les teulades i silenciava les veus atabalades de la ciutat.

—Sí, sisplau.

—Què et ve de gust?

Va assenyalar cap a la finestra i, més enllà, cap a la neu.

—Crec que una mica de xocolata desfeta s’hi adiu molt. Ens la podríem prendre a la terrassa enmig de la neu.

—Oh, que intel·ligent que ets, Guido —va dir la Paola, i es va dirigir a la cuina.

En Brunetti encara va ser a temps de dir:

—No sé si soc intel·ligent, reina, però sempre soc fidel al bàndol pel qual lluito.





DONNA LEON (Montclair, Nova Jersey, 28 de setembre de 1942) és una escriptora estatunidenca.

Professora i escriptora, va viatjar en la seva joventut a Itàlia, on va estudiar a les ciutats de Perusa i Siena. Després de treballar com a guia turístic a Roma, es va instal·lar a Londres on va exercir com a redactora de textos publicitaris, va tenir posteriorment diferents treballs com a professora en escoles d’Europa i Àsia.

El seu esperit viatger i inquiet no només ha marcat la seva vida: admiradora d’Henry James, Jane Austen, Dickens, Shakespeare, és coneguda per les seves novel·les (més d’una trentena) protagonitzades pel comissari venecià Guido Brunetti, personatge central de tota la seva obra i que Donna Leon va crear a principis dels 90 amb Death at La Fenice.

Els seus llibres, traduïts a més de vint idiomes, són un fenomen de crítica i vendes a Europa i Estats Units. Des de 1981 resideix a Venècia. Malgrat l’èxit que té el seu comissari Brunetti a tot Europa, a Venècia és gairebé una desconeguda. No vol que les seves obres es tradueixin a l’italià i va preferir que al seu barri venecià la seguiren tractant com a una veïna més. En l’actualitat ha abandonat Venècia, ja saturada, i s’ha traslladat a viure en un petit poble dels Alps suïssos.

Pel que fa a premis rebuts, d’una banda, l’any 2000, la seva novel·la Friends in High Places (Contactes a les altes esferes) va ser guardonada amb el premi Daga de Plata de la Crime Writers Association. Per altra banda, Death at La Fenice (Mort a La Fenice) va rebre el premi Suntory per la millor novel·la d’intriga. El 2016 fou guanyadora de l’11è premi Pepe Carvalho de novel·la negra, que atorga l’Ajuntament de Barcelona.





