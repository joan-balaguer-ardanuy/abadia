El Nautilus és un increïble invent de l’enginyeria naval, però també un museu on un home culte amaga un secret. Per què navega sense descans? Verne no en dóna més dades i Aronnax, el narrador, a penes aconsegueix entendre’n els motius. El capità Nemo sembla recórrer les profunditats marines com en una ratificació de la pròpia llibertat.





Jules Verne





Vint mil llegües de viatge submarí


Viatges extraordinaris - 06



ePUB v2.0

RufusFire 29.11.12





Títol original: Vingt mille lieues sous les mers

Jules Verne, 1870

Traducció: Jaume Creus, 1983

Edició digital: RufusFire (v1.0)

Segona edició: Epubqüest (v2.0)

ePUBCat base r1.3





PRIMERA PART





1


Un escull fugisser

L’any 1866 fou assenyalat per un esdeveniment estrany, un fenomen inexplicat i inexplicable que sens dubte ningú no ha oblidat. Sense parlar dels rumors que agitaven les poblacions dels ports i sobreexcitaven la imaginació popular a l’interior dels continents, la gent de mar en foren particularment commosos. Els negociants, armadors, capitans de navili, skippers i masters d’Europa i Amèrica, oficials de les marines militars de tots els països i, darrere d’ells, els governs dels diversos estats dels dos continents, es preocuparen del fet en grau extrem.

Efectivament, des de feia algun temps, diferents navilis s’havien trobat a alta mar amb «una cosa enorme», un objecte llarg, fusiforme, de vegades fosforescent, infinitament més gran i més ràpid que una balena.

Els fets relatius a aquesta aparició, consignats en els diversos llibres de bord, concordaven força exactament sobre l’estructura de l’objecte o l’ésser en qüestió, la rapidesa insòlita dels seus moviments, la potència sorprenent de la seva locomoció, la particular vida de què semblava dotat. Si era un cetaci, sobrepassava en volum tots els que la ciència havia classificat fins aleshores. Ni Cuvier, ni Lacépède, ni el senyor Dumeril, ni el senyor de Quatrefages no haurien admès l’existència d’un monstre semblant, llevat d’haver-lo vist, però el que se’n diu vist amb els seus propis ulls de savis.

Si es prenia la mitjana de les observacions fetes en diverses oportunitats —deixant de banda les tímides avaluacions que atorgaven a aquest objecte una llargària de dos-cents peus, i rebutjant les opinions exagerades que el feien d’una milla d’ample i de tres de longitud—, es podia afirmar, tanmateix, que aquest ésser fenomenal ultrapassava totes les dimensions admeses fins aquell dia pels ictiòlegs, si és que existia en realitat.

Bé, d’existir sí que existia: el fet en si mateix ja no podia ser negat, i amb aquesta tendència que empeny el cervell humà cap al meravellós, es pot comprendre l’emoció produïda al món sencer per aquesta sobrenatural aparició. Quant a relegar-la a la condició de faula, calia renunciar-hi.

En efecte, el 20 de juliol del 1866, el steamer Governor Higginson, de Calcuta & Burnach Steam Navigation Company, s’havia trobat amb aquesta massa mòbil a cinc milles a l’est de les costes d’Austràlia. El capità Baker, de bones a primeres, va creure que tenia al davant un escull inconegut, i es disposava fins i tot a determinar-ne la situació exacta, quan dues columnes d’aigua, projectades per l’inexplicable objecte, s’alçaren, tot xiulant, cent cinquanta peus enlaire. Així, doncs, i llevat que aquest escull no estigués sotmès a les expansions intermitents d’un guèiser, el Governor Higginson se les havia amb algun mamífer aquàtic, desconegut fins aleshores, que llençava pels orificis nasals columnes d’aigua, barrejades amb aire i vapor.

Un fet semblant fou igualment observat el 23 de juliol del mateix any, als mars del Pacífic, pel Cristobal Colón, de West India & Pacific Steam Navigation Company. Així, pel que es veia, aquest cetaci extraordinari podia transportar-se d’un indret a un altre amb una velocitat sorprenent, donat que, amb tres dies de diferència, el Governor Higginson i el Cristobal Colón l’havien vist en dos punts del mapa separats per una distància de més de set-centes llegües marines.

Quinze dies més tard, a dues mil llegües d’allà, l’Helvetia, de la Compagnie Nationale, i el Shannon, del Royal Mail, que navegaven en direcció contrària per la porció de l’Atlàntic compresa entre els Estats Units i Europa, s’assenyalaren respectivament el monstre a 42° 15’ de latitud nord i 60° 35’ de longitud a l’oest del meridià de Greenwich. En aquesta observació simultània, es va creure possible avaluar la llargada mínima del mamífer en més de tres-cents cinquanta peus anglesos,[1] donat que tant l’Helvetia com el Shannon eren de dimensió inferior a la d’ell, per bé que mesuraven cent metres des de la roda al codast. Ara bé, les més grans balenes, aquelles que freqüenten els paratges de les Illes Aleutianes, la Kulammak i l’Umgullick mai no han sobrepassat els cinquanta-sis metres de longitud, i això si els feien.

Informes com aquests que arribaven contínuament, noves informacions fetes a bord del transatlàntic Le Pereire, un abordatge entre l’Etna, de la línia Iseman, i el monstre, una declaració feta pels oficials de la fragata francesa La Normandie, una seriosa descripció detallada obtinguda per l’estat major del comodor Fitz-James a bord del Lord Clyde, tot plegat sotragà profundament l’opinió pública. En els països que són de bon humor, es feia broma al respecte, però els països seriosos i pràctics com Anglaterra, Amèrica o Alemanya es preocuparen vivament.

Per arreu, en els grans centres, el monstre esdevingué una moda; se’l cantava en els cafès, els diaris en feien mofa, se’l representà en els teatres. Els manefles tingueren ocasió de dir-ne de tots colors. Tornaren a aparèixer als diaris —curts de material— tots els éssers imaginaris i gegantescos, des de la balena blanca, la terrible Moby Dick de les regions hiperbòries, fins al kraken desmesurat, els tentacles del qual poden envoltar un vaixell de cinc-centes tones i arrossegar-lo als abismes de l’oceà. Fins i tot s’arribaren a reproduir les contalles dels temps antics, les opinions d’Aristòtil i de Plini, que admetien l’existència d’aquests monstres, després els relats noruecs del bisbe Pontoppidan, les relacions de Paul Heggede, i finalment els informes del senyor Harrington, de la bona fe del qual no es podia sospitar quan afirma haver vist, anant a bord del Castillan, el 1857, l’enorme serpent que fins aleshores no havia freqüentat altres mars que els de l’antic Constitutionnel.

Aleshores esclatà la inacabable polèmica entre els crèduls i els incrèduls a les societats de savis i als periòdics científics. La «qüestió del monstre» inflamà els esperits. Els periodistes que fan professió de ciència en lluita amb els que fan professió de plagasitat, vessaren onades de tinta durant aquesta memorable campanya; alguns fins i tot vessaren dues o tres gotes de sang, perquè de la serp de mar passaren als personalismes més ofensius.

En el transcurs de sis mesos, la guerra prosseguí amb diversa fortuna. Als articles de fons de l’institut Geogràfic del Brasil, de la Reial Acadèmia de Ciències de Berlín, de l’Associació Britànica, de la Institució Smithsoniana de Washington, a les discussions de The Indian Archipelago, del Cosmos de l’abat Moigno, de les Mitteilungen de Petermann, a les cròniques científiques dels grans periòdics francesos i estrangers, la petita premsa responia amb una verba inesgotable. Els seus espirituals escriptors, parodiant una frase de Linneu, citada pels adversaris del monstre, sostingueren, en efecte, que «la natura no feia ximples»[2] i convidaren els seus contemporanis a no desmentir la natura admetent l’existència dels krakens, dels serpents de mar, de les Moby Dick i d’altres elucubracions de mariners delirants. Finalment, en un article d’un periòdic satíric força temut, el més estimat dels seus redactors, remenant tot aquell poti-poti, empaità el monstre, com Hipòlit, li clavà un darrer cop i el rematà enmig d’una riallada universal. L’humor havia vençut la ciència.

Durant els primers mesos de l’any 1867, la qüestió semblava definitivament enterrada i sense possibilitats de poder renéixer, però aleshores nous fets arribaren a coneixement del públic. Ja no es tractava en aquell moment d’un problema científic a resoldre, sinó ben bé d’un perill real, seriós, que calia evitar. La qüestió prengué tot un altre aspecte. El monstre tornà a ser illot, roca, escull, però escull fugisser, indeterminable, inabastable.

El 5 de març del 1867, el Moravian, de Montreal Ocean Company, trobant-se durant la nit a 27° 30’ de latitud i 72° 15’ de longitud, topà pel costat d’estribord amb una roca que cap carta de navegar no assenyalava en aquells indrets. Amb l’esforç combinat del vent i dels seus quatre-cents cavalls de vapor, marxava a una velocitat de tretze milles.[3] Sens dubte, de no ser per la qualitat superior del seu buc, el Moravian s’hauria obert amb el xoc i s’hauria enfonsat amb els dos-cents trenta-set passatgers que portava del Canadà.

L’accident s’havia produït cap a les cinc del matí, quan començava a despuntar el dia. Els oficials de guàrdia es precipitaren cap al darrere del vaixell. Examinaren l’oceà amb la més escrupolosa atenció. No varen veure res com no fos un fort remolí que es desfeia a tres cables de distància, igual que si les capes líquides haguessin estat violentament sacsejades. La situació exacta del lloc fou presa immediatament, i el Moravian continuà la seva ruta sense avaries aparents. Havia topat amb una roca submarina, o amb alguna immensa desferra de naufragi? No era possible averiguar-ho; però un cop fet l’examen de la quilla en els dics de carena, s’observà que n’hi havia una part trencada.

Aquest fet, extremament greu en si mateix, potser hauria estat oblidat com tants d’altres si, tres setmanes més tard, no s’hagués reproduït en condicions idèntiques. Tanmateix, gràcies a la nacionalitat de la nau víctima d’aquest nou abordatge, gràcies a la reputació de la companyia a què pertanyia, l’esdeveniment tingué un ressò immens.

Ningú no ignora el nom del cèlebre armador anglès Cunard. Aquest intel·ligent industrial fundà, el 1840, un servei postal entre Liverpool i Halifax, amb tres vaixells de fusta, proveïts de rodes de pales, amb una força de quatre-cents cavalls i una capacitat de mil cent seixanta-dues tones. Vuit anys després, el material de la companyia s’acreixia amb quatre vaixells més, de sis-cents cinquanta cavalls i mil vuit-centes vint tones, i, dos anys més tard, amb unes altres dues naus superiors en potència i tonatge. El 1853, la companyia Cunard, que acabava de renovar el seu privilegi per al transport de comunicacions, afegí successivament al seu material l’Arabia, el Persia, el China, el Scotia, el Java, el Russia, tots ells vaixells de gran velocitat, i dels més grans que, després del Great Eastern, mai hagin solcat els mars. Així, doncs, el 1867, la Companyia posseïa dotze vaixells, dels quals vuit anaven amb rodes de pales i quatre amb hèlices.

Si dono aquests detalls tan succints, és a fi que tothom sàpiga bé quina és la importància d’aquesta companyia de transports marítims, coneguda a tot el món per la seva intel·ligent gestió. Cap empresa de navegació transoceànica no ha estat duta amb més habilitat; cap negoci no ha estat coronat amb més èxit. En vint-i-sis anys, els vaixells Cunard han travessat dues mil vegades l’Atlàntic, i mai no ha fallat un viatge, mai no s’ha produït un retard, mai no s’ha perdut ni una carta, ni un home, ni un vaixell. També els passatgers preferien, malgrat la poderosa competència que li feia França, la línia Cunard abans que cap altra, tal com es desprèn d’un extracte fet sobre els documents oficials dels darrers anys. Dit això, ningú no s’estranyarà del ressò que provocà l’accident succeït a un dels seus millors vapors.

El 13 d’abril del 1867, amb mar tranquil·la i brisa còmoda, el Scotia es trobava a 15° 12’ de longitud i 45° 37’ de latitud. Anava a una velocitat de tretze milles i quaranta-tres centèsims gràcies a la potència dels seus mil cavalls de vapor. Les seves rodes batien el mar amb una regularitat perfecta. El seu calat era aleshores de sis metres i setanta centímetres, i el seu desplaçament de sis mil sis-cents vint-i-quatre metres cúbics.

A les quatre i disset minuts de la tarda, durant el lunch dels passatgers reunits al gran saló, un xoc, poc sensible de fet, es produí en el buc del Scotia, en un costat i una mica més enrere de la roda de babord.

El Scotia no havia topat, sinó que havien topat amb ell i més aviat es tractava d’un instrument tallant o perforant que no pas contundent. L’abordatge semblava tan lleuger que ningú no s’hagués inquietat, de no ser pel crit dels homes dels panyols que pujaren al pont exclamant:

—Fem aigües! Fem aigües!

Al principi, els passatgers s’espantaren molt, però el capità Anderson s’afanyà a tranquil·litzar-los. En efecte, el perill no podia ser imminent. El Scotia, dividit en set compartiments estancs per closes de separació, podia afrontar impunement una via d’aigua.

El capità Anderson anà immediatament a la sentina. S’adonà que el cinquè compartiment havia estat envaït pel mar, i la rapidesa de l’envaïment provava que la via d’aigua era considerable. Feliçment, aquest no contenia les calderes, que, si no, els focs s’haurien apagat tot d’una.

El capità Anderson va fer parar les màquines immediatament, i un dels mariners es cabussà per reconèixer l’avaria. Uns instants després fou constatada l’existència d’un forat de dos metres d’ample a la carena del steamer. Una via d’aigua com aquella no podia ser taponada, i el Scotia, amb les seves rodes de pales mig enfonsades, hagué de continuar així el seu viatge. Es trobava aleshores a tres-centes milles del cap Clear, i després d’un retard de tres dies, que inquietà vivament la gent de Liverpool, entrà a la dàrsena de la Companyia.

Els enginyers procediren aleshores a visitar el Scotia, que fou dut a un dic sec. No podien creure el que veien els seus ulls. A dos metres i mig per sota de la línia de flotació, s’obria un esvoranc regular, en forma de triangle isòsceles. La fractura de la planxa era d’una netedat perfecta, i a bon segur que ni un trepant l’hauria foradada amb més efectivitat. Calia, doncs, que l’instrument perforant que l’havia produït fos d’un tremp poc comú i que, després d’haver estat llançat amb una força prodigiosa, com per haver traspassat així una planxa de quatre centímetres, s’hagués retirat per si sol mitjançant un moviment retrògrad i certament inexplicable.

Aquest era el darrer fet que aconseguí d’apassionar novament l’opinió pública. A partir d’aquest moment, en efecte, els sinistres marítims produïts per causa no determinada foren atribuïts al monstre. El fantàstic animal carregà amb la responsabilitat de tota aquesta mena de naufragis, el nombre dels quals és malauradament considerable; car, sobre un total de tres mil vaixells dels consignats anualment al Bureau Veritas com a pèrdues, la xifra de vaixells de vapor o de veles, suposadament perduts del tot en tant que no se’n tenien més notícies, no puja a menys de dos-cents!

De manera que fou el «monstre» qui, justament o injustament, va ser acusat de la seva desaparició i a la llarga, com que les comunicacions entre els diversos continents esdevenien més i més perilloses, el públic es manifestà i demanà categòricament que els mars fossin finalment desembarassats, i a qualsevol preu, d’aquell formidable cetaci.





2


El pro i el contra

A l’època en què aquests esdeveniments es produïren, jo tornava d’una expedició científica a les inclements terres de Nebraska, als Estats Units. En la meva qualitat de professor suplent del Museu d’Història Natural de París, el govern francès m’havia agregat a aquesta expedició. Després d’haver passat sis mesos a Nebraska, i carregat de precioses col·leccions, arribava a Nova York cap a finals de març. La meva tornada cap a França estava prevista per a principis de maig. M’ocupava, entretant, de classificar les meves riqueses mineralògiques, botàniques i zoològiques, quan succeí l’incident del Scotia.

Jo estava perfectament al corrent de la qüestió que era a l’ordre del dia; i com no estar-hi? Havia llegit i rellegit tots els periòdics americans i europeus sense haver-ne tret l’aigua clara. Aquell misteri m’intrigava. I davant la impossibilitat de formar-me una opinió, navegava d’un cantó a l’altre. Era indubtable que alguna cosa hi havia, i els incrèduls quedaven invitats a posar el dit a la nafra del Scotia.

En arribar jo a Nova York, la qüestió era candent. La hipòtesi de l’illot flotant, de l’escull inabastable, sostinguda per alguns esperits poc competents, havia estat absolutament abandonada. I, en efecte, llevat que aquest escull no tingués una màquina al ventre, com podia desplaçar-se amb una rapidesa tan considerable?

Igualment, i sempre en base a la rapidesa del desplaçament, fou rebutjada l’existència d’alguna enorme desferra flotant.

Quedaven, doncs, dues possibles solucions a la qüestió que creaven dos bàndols ben distints de partidaris: d’un costat, els qui creien en un monstre de força colossal; de l’altre, els qui abonaven la idea d’una nau «submarina» d’extrema potència motriu.

Tot i així, aquesta darrera hipòtesi, admissible després de tot, no va poder fer front a les investigacions que s’efectuaren arreu del món. Era poc probable que un simple particular tingués a la seva disposició un enginy mecànic d’aquelles característiques. On i quan l’hauria fet construir, i com podia haver mantingut en secret la seva construcció?

Només un govern podia posseir una màquina destructora semblant, i en aquests temps desastrosos en què l’home rumia constantment per tal de multiplicar la força ofensiva de les armes, resultava impossible que un estat assagés a esquena dels altres un formidable aparell com aquest. Després dels fusells Chassepot, havien vingut els torpedes, després dels torpedes, les mines submarines, després…, la reacció. Si més no, així ho espero.

Però la hipòtesi d’una màquina de guerra s’esfondrà encara més davant les declaracions dels governs. Com que es tractava d’un interès públic, donat que les comunicacions transoceàniques en sortien perjudicades, la franquesa dels governs quedava fora de dubtes. D’altra banda, com es podia admetre que la construcció d’aquest vaixell submarí hagués escapat als ulls del públic? Guardar el secret en aquestes circumstàncies resulta molt difícil per a un particular, i certament impossible per a un estat, obstinadament controlat per les potències rivals en tots els seus actes.

Així, doncs, després dels informes obtinguts de les investigacions efectuades a Anglaterra, a França, a Rússia, a Prússia, a Espanya, a Itàlia, a Amèrica, i fins i tot a Turquia, la hipòtesi d’un monitor submarí fou definitivament rebutjada.

El monstre emergí de nou a despit de les incessants plagasitats amb què l’agullonava la petita premsa, i ja en aquest terreny, les imaginacions ben aviat es deixaren endur pels més absurds somnis d’una ictiologia fantàstica.

Tot just arribar a Nova York, diverses persones m’havien fet ja l’honor de consultar-me respecte al fenomen en qüestió. Jo havia publicat a França una obra en quart i en dos volums titulada Els misteris dels grans fons submarins. Aquest llibre, particularment preuat pel món erudit, em convertia en un especialista en aquesta part bastant obscura de la Història Natural. Se’m demanà el meu parer. Mentre vaig poder negar la realitat del fet, la meva actitud era d’un absolut escepticisme. Però de seguida, posat entre l’espasa i la paret, vaig haver d’explicar-me categòricament. I fins i tot el New York Herald instà «l’honorable Pierre Aronnax, professor del Museu de París» a formular una decidida opinió, fos quina fos.

Vaig decidir-me a parlar davant la impossibilitat de callar. Vaig discutir la qüestió des de tots els seus angles, políticament i científicament, i vet aquí un extracte d’un article força exhaustiu que vaig publicar en el número del 30 d’abril.

«Així, doncs», deia, «després d’haver examinat una a una les diverses hipòtesis, rebutjada tota altra suposició, cal admetre necessàriament l’existència d’un animal marí d’excessiva potència.

»Les grans profunditats de l’oceà ens són totalment desconegudes. La sonda no ha pogut abastar-les. Què hi passa en aquests abismes remots? Quina mena d’éssers habiten i poden habitar a dotze o quinze milles sota la superfície de les aigües? Com és l’organisme d’aquests animals? Amb prou feines podem fer conjectures.

»Tanmateix, la solució del problema que m’ha estat sotmès pot presentar la forma d’un dilema: o bé coneixem totes les varietats d’éssers que poblen el nostre planeta, o no les coneixem.

»Si resulta que no les coneixem totes, si la natura encara té secrets per a nosaltres en ictiologia, res no ens impedeix d’acceptar i admetre l’existència de peixos o de cetacis d’espècies o fins de gèneres nous, amb una organització essencialment “abissal”, que habitin les capes inaccessibles a la sonda, i que un esdeveniment qualsevol, una fantasia, un caprici, si es vol, sigui capaç de portar-los a llargs intervals cap a nivells més superiors de l’oceà.

»Si, per contra, resulta que coneixem totes les espècies vivents, ens cal necessàriament buscar l’animal en qüestió entre els éssers marins ja catalogats, i, en aquest cas, jo podria admetre l’existència d’un narval gegant.

»El narval vulgar o unicorn de mar arriba a tenir sovint una longitud de seixanta peus. Quintupliqueu, decupliqueu fins i tot aquesta dimensió, concediu a aquest cetaci una força proporcional a la seva talla, augmenteu el poder de les seves armes ofensives, i obtindreu l’animal buscat. Tindrà les proporcions determinades pels oficials del Shannon, l’instrument que es requereix per fer una perforació com la del Scotia i la potència necessària per esbotzar el buc d’un steamer.

»Efectivament, el narval va armat amb una mena d’espasa de vori, d’una alabarda, segons l’expressió d’alguns naturalistes. Es una dent principal que té la duresa de l’acer. S’han trobat dents d’aquestes encastades en el cos de les balenes que sovint són atacades pel narval, sempre amb èxit. D’altres han estat arrencades, i no sense dificultat, de les carenes de vaixells que la dent havia travessat d’una part a l’altra, igual que un filaberquí travessa un barril. El Museu de la Facultat de Medicina de París en posseeix una, d’aquestes defenses, de dos metres i vint-i-cinc centímetres de llarg, i quaranta-vuit centímetres d’ample a la base!

»Doncs bé: suposeu que l’arma és deu vegades més forta, i l’animal deu vegades més potent, llanceu-lo amb una rapidesa de vint milles per hora, multipliqueu la seva massa per la seva velocitat, i obtindreu un xoc capaç de produir la catàstrofe demanada.

»Així, i fins a tenir més àmplies informacions, jo m’inclinaria a pensar en un unicorn de mar de dimensions colossals, armat, no ja d’una alabarda, sinó ben bé d’un veritable esperó com el de les fragates cuirassades o els rams[4] de guerra, dels quals en tindria alhora la massa i la potència motriu.

»D’aquesta manera, s’explicaria aquest fenomen inexplicable, llevat que no hi hagi, en realitat, res de res, per molt que s’hagi vist i sentit al respecte, cosa que també fóra possible!».

Aquestes últimes paraules eren una covardia per part meva, però jo volia fins a cert punt protegir la meva dignitat de professor, i no donar massa peu a les rialles dels americans, que, quan riuen, riuen a consciència. Així em reservava una escapatòria. En el fons, admetia l’existència del «monstre».

El meu article fou calorosament discutit, de manera que obtingué un gran ressò i em proporcionà un cert nombre de partidaris. La solució que proposava deixava, d’altra banda, via lliure a la imaginació. L’esperit humà es complau en aquestes concepcions grandioses dels éssers sobrenaturals. I precisament el mar n’és el seu millor vehicle, l’únic medi on aquests gegants —al costat dels quals els animals terrestres, elefants o rinoceronts, no són sinó pigmeus— poden produir-se i desenvolupar-se. Les masses líquides acullen les més grans espècies conegudes de mamífers, i qui sap si no amaguen encara mol·luscs d’incomparable talla, crustacis esgarrifosos de veure, com podrien ser llagostes de cent metres o crancs que pesessin dues-centes tones! I per què no? Antany, els animals terrestres, contemporanis de les èpoques geològiques, els quadrúpedes, els quadrumans, els rèptils, els ocells, havien estat treballats en motlles gegantescos. El Creador els havia format dins una matriu colossal que el temps ha anat reduint poc a poc. Per què el mar, en les seves profunditats ignorades, no podia haver conservat aquestes immenses mostres de la vida d’altres edats, donat que mai no es modifica, mentre que el nucli terrestre canvia gairebé incessantment? Per què no podia ocultar en els abismes les últimes varietats de les espècies titàniques, per a les quals els anys són segles, i els segles mil·lenis?

Però m’estic deixant endur per imaginacions que no em pertoquen! Ja n’hi ha prou d’aquestes quimeres que el temps ha transformat en terribles realitats. Ho repeteixo, l’opinió es concretà aleshores en la naturalesa del fenomen, i el públic va admetre sense discussió l’existència d’un ésser prodigiós que no tenia res a veure amb les fabuloses serps de mar.

Però mentre els uns només veien en això un problema purament científic a resoldre, els altres, més positius, sobretot a Amèrica i a Anglaterra, foren del parer que calia purgar l’oceà d’aquell temible monstre, a fi d’assegurar les comunicacions transoceàniques. Els periòdics industrials i comercials tractaren la qüestió des d’aquest punt de vista principalment. La Shipping and Mercantile Gazette, el Lloyd, el Paquebot, la Revue maritime et coloniale, tots els fulls impresos a disposició de les companyies d’assegurances que amenaçaven amb apujar les taxes de les seves primes foren unànimes en aquest punt.

Un cop pronunciada l’opinió pública, els Estats de la Unió prengueren la iniciativa. Començaren a Nova York els preparatius per a una expedició destinada a perseguir el narval. Una fragata de gran velocitat, l’Abraham Lincoln, fou preparada per fer-se a la mar de seguida. Els arsenals foren oberts per tal que el comandant Farragut disposés activament l’armament de la seva fragata.

Aleshores, curiosament, tal com sol passar sempre, a partir del moment en què es decidí de perseguir el monstre, el monstre deixà d’aparèixer. Durant dos mesos ningú no en sentí parlar. Cap vaixell no se’l trobà. Semblava talment que aquell unicorn hagués tingut coneixença dels complots que es tramaven contra ell. Se n’havia parlat tant, i fins i tot per cable transatlàntic! Per això els humoristes pretenien que aquell hàbil espia havia interceptat algun telegrama del qual ara s’aprofitava.

Així, doncs, ningú no sabia cap on dirigir-se amb la fragata a punt per a una campanya llarga i proveïda de formidables aparells de pesca. I la impaciència anava creixent, quan, el 3 de juliol, va córrer la veu que un vapor de la línia de San Francisco de Califòrnia a Shangai havia vist l’animal, tres setmanes abans, pels mars septentrionals del Pacífic.

L’emoció que causà aquesta notícia fou extrema. Al comandant Farragut no li concediren ni vint-i-quatre hores de marge. Els seus queviures ja eren embarcats. Les carboneres plenes fins dalt de carbó. No faltava cap home de la tripulació. Només calia encendre les calderes, obtenir pressió i llençar amarres! No se li hauria perdonat ni mig dia de retard! D’altra banda, el mateix comandant Farragut no desitjava altra cosa que partir immediatament.

Tres hores abans que l’Abraham Lincoln abandonés el pier[5] de Brooklyn, vaig rebre una carta redactada en aquests termes:


Sr. Aronnax, professor del Museu de París

Fifth Avenue Hotel. Nova York



Senyor:

Si voleu unir-vos a l’expedició de l’Abraham Lincoln, el govern de la Unió veurà amb molt de gust que França sigui representada per vós en aquesta empresa. El comandant Farragut té una cabina a la vostra disposició. Ben cordialment vostre,

J. B. Hobson

Secretari de la Marina





3


Com vulgui el senyor

Tres segons abans de l’arribada de la carta de J. B. Hobson, pensava tan poc en perseguir l’unicorn com en intentar el pas del nord-oest. Tres segons després d’haver llegit la carta de l’honorable secretari de la marina, havia comprès finalment que la meva veritable vocació, l’únic objectiu de la meva vida, era anar a caçar el monstre i deslliurar el món d’aquella inquietud.

Tanmateix, jo acabava d’arribar d’un penós viatge, fatigat, i amb moltes ganes de reposar. Només desitjava tornar al meu país, als meus amics, al meu petit apartament del Jardí Botànic, a les meves estimades i precioses col·leccions! Però res no va poder deturar-me. Vaig oblidar-ho tot, fatigues, amics, col·leccions, i vaig acceptar sense reflexionar més l’oferiment del govern americà.

«D’altra banda», pensava jo, «tots els camins porten a Europa, i l’unicorn potser serà tan amable d’arrossegar-me cap a les costes de França! El digne animal es deixarà agafar en arribar als mars d’Europa, per a la meva satisfacció personal, i no em conformo amb menys de mig metre de la seva alabarda de vori per al Museu d’Història Natural».

Però, mentrestant, em calia buscar el narval pel nord de l’oceà Pacífic, la qual cosa, si pretenia tornar a França, era com prendre el camí de les antípodes.

—Consell! —vaig cridar amb veu impacient.

Consell era el meu criat. Un noi servicial que m’acompanyava en tots els meus viatges, un gallard flamenc que jo estimava i que em retornava aquest afecte complidament; una persona flegmàtica per naturalesa, regular per principis, diligent per costum, que s’estranyava poc de les sorpreses de la vida, molt traçut amb les mans, apte per a qualsevol servei i que, a despit del seu nom, no donava mai consells, ni tan sols quan no se li demanaven.

A còpia de tractar amb els savis del nostre petit món del Jardí Botànic, Consell havia arribat a saber algunes coses. Jo tenia en ell un especialista, molt entès en matèria de classificació dins la Història Natural, que era capaç de recórrer amb una agilitat d’acròbata tota l’escala de branques, grups, classes, subclasses, ordres, famílies, gèneres, subgèneres, espècies i varietats. Però la seva ciència acabava aquí. La seva vida era classificar, però d’aquí no passava. Molt versat en la teoria de la classificació i ben poc en la pràctica, crec que no hauria sabut distingir un catxalot d’una balena! Tanmateix era un noi magnífic!

Consell, fins ara i des de feia deu anys, m’havia seguit pertot arreu on els meus treballs científics em duien. Mai no feia una sola observació sobre la durada o la fatiga d’un viatge. No tenia cap objecció en preparar la seva maleta per anar a qualsevol país, la Xina o el Congo, per allunyat que fos. Anava tant aquí com allà sense preguntar res. D’altra banda gaudia d’una perfecta salut que desafiava qualsevol malaltia; músculs sòlids, però sense nervis, cap aparença de nervis, moralment, s’entén.

Aquest noi tenia trenta anys, i la seva edat era a la del seu senyor com quinze és a vint. Que se’m perdoni això de dir d’aquesta manera que jo en tenia quaranta.

Només tenia un defecte. Formalista rabiüt, em tractava sempre en tercera persona, fins el punt de resultar exasperant.

—Consell! —vaig repetir, tot començant febrilment els meus preparatius de marxa.

Certament, n’estava molt segur, d’aquest noi tan sol·lícit. Per regla general, mai no li preguntava si li convenia o no de seguir-me en els meus viatges; però aquest cop es tractava d’una expedició que podia prolongar-se indefinidament, d’una empresa arriscada, de la persecució d’un animal capaç d’enfonsar una fragata com si fos una closca de nou! Hi havia motius com per reflexionar, fins per a l’home més impassible del món. Què diria Consell?

«Consell!», vaig cridar per tercera vegada.

Consell aparegué.

—El senyor em crida? —digué en entrar.

—Sí, Consell. Prepara’m i prepara’t. Sortim d’aquí a dues hores.

—Com vulgui el senyor —respongué tranquil·lament.

—No podem perdre ni un moment. Fica a la meva maleta tots els meus utensilis de viatge, vestits, camises, mitjons, sense comptar, però tants com puguis, i afanya’t!

—I les col·leccions del senyor? —observà Consell.

—Ens n’ocuparem més tard.

—Com! I els archiotherium, els hyracoterium, els oreodonts, els queropòtamus i les altres carcanades del senyor?

—Ens les guardaran a l’hotel.

—I el babirussa del senyor?

—Ja l’alimentaran mentre siguem fora. A més donaré ordre perquè ens enviïn a França el nostre museu ambulant.

—Així doncs, no tornem a París? —preguntà Consell.

—Sí…, és clar que sí… —vaig respondre evasivament—, però fent una volta.

—La volta que vulgui el senyor.

—Oh! Serà poca cosa! Una camí una mica menys directe, però res més. Tenim passatge a l’Abraham Lincoln.

—Com convingui al senyor —respongué Consell.

—Ja saps, amic meu, es tracta del monstre…, del famós narval… Anem a desembarassar-ne els mars!… L’autor d’una obra en quart i en dos volums sobre els Misteris dels grans fons submarins no pot deixar d’embarcar-se amb el comandant Farragut. Missió gloriosa, però…, també perillosa! No se sap pas on anem! Aquestes bèsties poden resultar molt capritxoses! Però hi anirem de totes totes! Tenim un comandant que no s’espanta fàcilment!…

—El que faci el senyor, faré jo —respongué Consell.

—I pensa-t’ho bé! No et vull ocultar res. Aquest és un d’aquells viatges dels quals no sempre es torna.

—Com vulgui el senyor.

Un quart d’hora més tard, les nostres maletes eren a punt. Consell les havia fetes en un tancar i obrir d’ulls, i jo estava segur que no s’hauria descuidat de res, perquè el noi classificava les camises i els vestits tan bé com classificava els ocells o els mamífers.

L’ascensor de l’hotel ens deixà al gran vestíbul de l’entresòl. Vaig baixar els pocs graons que conduïen a la planta baixa, vaig pagar la nota en aquell enorme comptoir constantment assetjat per una multitud considerable i vaig donar ordres perquè enviessin a París (França) els meus embalatges d’animals dissecats i de plantes seques. També vaig fer obrir un crèdit suficient per al babirussa i, amb Consell al darrere, vaig pujar en un cotxe.

El vehicle, a vint francs el viatge, baixà per Broadway fins a Union Square, continuà per Fourth Avenue fins a trobar Bowery Street, prengué Katrin Street i s’aturà davant del pier núm. 34. D’allà, el ferry-boat Katrin ens transportà, homes, cavalls i cotxe, a Brooklyn, el gran barri annexat a Nova York, situat a la riba esquerra del riu de l’Est, i en pocs minuts arribàrem al moll prop del qual l’Abraham Lincoln vomitava per les seves dues xemeneies torrents de fum negre.

Els nostres bagatges foren transportats immediatament al pont de la fragata. Jo vaig afanyar-me a pujar a bord i a demanar pel comandant Farragut. Un dels mariners em conduí a la coberta de l’alcàsser, on vaig trobar-me en presència d’un oficial de bona planta que m’allargà la mà.

—Senyor Pierre Aronnax? —em digué.

—El mateix —vaig respondre—. El comandant Farragut?

—En persona. Benvingut sigueu, professor. La vostra cabina us espera.

Vaig saludar, i deixant que el comandant continués els seus preparatius, em vaig fer conduir a la cabina que se m’havia destinat.

L’Abraham Lincoln havia estat perfectament escollida i disposada per al seu nou destí. Era una fragata molt ràpida, proveïda d’aparells de sobreescalfament, que permetien elevar a set atmosferes la tensió del seu vapor. Mitjançant aquesta pressió, l’Abraham Lincoln aconseguia una velocitat mitjana de divuit milles i tres dècims per hora, velocitat considerable, però tanmateix insuficient per lluitar contra el gegantesc cetaci.

Les instal·lacions interiors de la fragata responien a les seves qualitats nàutiques. Vaig quedar molt satisfet de la meva cabina, situada a popa, davant per davant de la cambra dels oficials.

—Estarem bé aquí —vaig dir a Consell.

—Tan bé, si m’ho permet el senyor —respongué Consell—, com un bernat ermità dins la closca d’un cargol.

Vaig deixar que Consell aconduís convenientment les nostres maletes, i vaig pujar al pont a fi de veure els preparatius de marxa.

En aquell moment, el comandant Farragut feia llençar les darreres amarres, que retenien l’Abraham Lincoln al pier de Brooklyn. Així, doncs, si m’arribo a retardar un quart d’hora o menys, la fragata hauria partit sense mi i jo m’hauria quedat sense aquesta expedició extraordinària, sobrenatural, inversemblant, el relat verídic de la qual no deixarà de trobar a bon segur més d’un incrèdul.

Però el comandant Farragut no volia perdre ni un dia ni una hora per anar a recórrer els mars on l’animal acabava de ser vist. Féu venir el seu enginyer de màquines i li preguntà:

—Tenim prou pressió?

—Sí, senyor —respongué l’enginyer.

—Go ahead —cridà el comandant Farragut.

En rebre l’ordre, que fou transmesa a la màquina mitjançant aparells d’aire comprimit, els mecànics feren funcionar la roda de la posta en marxa. El vapor xiulà en precipitar-se per les caixes de distribució entreobertes. Els llargs pistons horitzontals gemegaren en impulsar les bieles de l’arbre. Les pales de l’hèlice començaren a batre l’aigua amb una rapidesa creixent, i l’Abraham Lincoln avançà majestuosament enmig d’un centenar de ferry-boats i de tenders[6]carregats d’espectadors, que li feien de seguici.

Els molls de Brooklyn i tota la part de Nova York que voreja la riba de l’Est eren plens de curiosos. Tres visques, llençats per cinc-centes mil boques, esclataren successivament. Milers de mocadors s’agitaren per damunt de la massa compacta i saludaren l’Abraham Lincoln fins que arribà a les aigües de l’Hudson, a la punta d’aquesta quasi illa allargada que forma la ciutat de Nova York.

Aleshores, la fragata, seguint, pel cantó de New Jersey, l’admirable riba dreta del riu, atapeïda de vil·les, passà entre els fortins que varen saludar-la amb les salves dels seus canons més grans. L’Abraham Lincoln contestà arriant i tornant a hissar tres vegades el pavelló americà, les trenta-nou estrelles[7] del qual resplendien en el seu penol de messana; després, modificant la seva marxa per tal de prendre el canal balisat que s’eixampla a la badia interior formada per la punta de Sandy Hook, passà ran d’aquest areny on milers d’espectadors encara l’aclamaven.

El seguici de boats i de tenders anava darrere la fragata, i no la deixaren fins arribar a l’altura del ligth-boat que assenyala amb els seus dos llums l’entrada als passos de Nova York.

Tocaven les tres en aquell moment. El pilot baixà al seu bot, i s’acostà a la petita goleta que l’esperava a sotavent. Augmentaren el foc de les calderes; l’hèlice batia l’aigua amb més rapidesa. La fragata vorejà la costa groga i baixa de Long Island i, a les vuit de la tarda, després d’haver perdut de vista pel nord-oest els fars de Fire Island, ja corria a tot vapor sobre les ombrívoles aigües de l’Atlàntic.





4


Ned Land

El comandant Farragut era un bon marí, digne de la fragata que comandava. La seva nau i ell eren una sola cosa. Ell n’era l’ànima. Respecte al cetaci, no tenia cap mena de dubte, i no permetia que l’existència de l’animal fos discutida a bord. Ell hi creia tant com certes bones dones creuen en el Leviatan, és a dir, per la fe i no pas per la raó. El monstre existia i ell en deslliuraria els mars, ho havia jurat. Era una mena de cavaller de Rodes, un Deodat de Gozon, que anava a l’encontre del serpent que desolava la seva illa. O el comandant matava el narval, o el narval el mataria a ell. No hi havia terme mig.

Els oficials de bord compartien l’opinió del seu comandant. Només calia sentir-los parlar, discutir, disputar, calcular les probabilitats d’un encontre i observar la vasta extensió de l’oceà. Més d’un s’imposava un torn voluntari de guàrdia a les vergues de perroquet, quan en d’altres circumstàncies hauria maleït aquell servei. Mentre el sol descrivia el seu arc diürn, l’arboradura s’omplia de mariners: semblava que la coberta els cremés els peus i no es podien estar quiets de tanta impaciència! I això que el vaixell no fendia encara les sospitoses aigües del Pacífic.

Pel que fa a la tripulació, no demanaven altra cosa que trobar l’unicorn, arponar-lo, hissar-lo a bord i esquarterar-lo. Vigilaven el mar amb escrupolosa atenció. I a més, el comandant havia parlat d’una suma de dos mil dòlars, reservada a qui, fos grumet o mariner, mestre o oficial, assenyalés l’animal. Ja es pot suposar amb quina dèria es bellugaven els ulls a bord de l’Abraham Lincoln.

Jo, pel meu compte, no em quedava enrere, i no deixava pas que ningú em prengués la meva part d’observacions quotidianes. La fragata hauria pogut amb tota raó anomenar-se Argus. Entre tots, només Consell manifestava indiferència respecte a la qüestió que ens apassionava, desentonant de l’entusiasme general que regnava a bord.

Ja he dit que el comandant Farragut havia proveït acuradament la seva nau d’aparells apropiats per pescar el gegantesc cetaci. Un balener no hauria estat més ben armat. Posseíem tots els ginys coneguts, des de l’arpó que es llença a mà fins a les fletxes barbades de les espingardes, o les bales explosives dels fusells de llarg abast. Al castell de proa hi havia un canó perfeccionat que es carregava per la culata, de paret gruixuda i ànima estreta, un model que devia figurar a l’Exposició Universal d’aquell any. Aquest magnífic instrument, d’origen americà, disparava, amb tota facilitat, un projectil cònic de quatre quilos a una distància mitja de setze quilòmetres.

Així, doncs, l’Abraham Lincoln no estava mancada de cap mitjà de destrucció. Però encara tenia més. Tenia un home, Ned Land, que era el rei dels arponers.

Ned Land era un canadenc, d’una destresa de mà poc comuna, que no tenia rival en el seu perillós ofici. Hàbil i amb molta sang freda, audaç i astut, posseïa aquestes qualitats en un grau superior, i molt maligna havia de ser una balena, o particularment astut un catxalot, per escapar del seu arpó.

Ned Land tenia al voltant de quaranta anys. Era un home de gran talla —feia més de sis peus anglesos—, molt cepat, amb un aire greu, poc comunicatiu, violent de vegades i molt colèric quan se’l contrariava. La seva persona cridava l’atenció, i sobretot la fermesa del seu esguard que accentuava singularment la seva fesomia.

Crec que el comandant Farragut sabia el que es feia en enrolar aquell home a bord de la seva nau. Ell sol valia per tota la tripulació, quan de la vista o del braç es tractava. Només podria comparar-lo a un potent telescopi que al mateix temps fos un canó a punt de ser disparat.

Qui diu canadenc, diu francès, i per poc comunicatiu que fos Ned Land, he de confessar que m’agafà un cert afecte, sens dubte atret per la meva nacionalitat. Per a ell era una ocasió de poder parlar, i per a mi de poder escoltar aquesta vella llengua de Rabelais que encara s’usa en algunes províncies canadenques. La família de l’arponer era originària de Quebec, i ja formaven una tribu d’ardits pescadors en l’època en què aquesta ciutat pertanyia a França.

Poc a poc, Ned trobà gust en això de parlar, i a mi m’agradava sentir-lo contar les seves aventures pels mars polars. M’explicava les seves pesques i els seus combats amb una gran dosi de poesia natural. El seu relat prenia una forma èpica i a mi en semblava estar escoltant una mena d’Homer canadenc que cantava la Ilíada de les regions hiperbòries.

Estic descrivint aquest ardit company tal com el conec actualment. I és que ens hem fet vells amics, perquè ens ha unit aquella inalterable amistat que neix i es consolida en les més espantoses circumstàncies! Ah! Valerós Ned! Només demano viure cent anys més per poder-te recordar encara durant molt de temps!

I ara, quina era l’opinió de Ned Land sobre la qüestió del monstre marí? He de confessar que ell no creia massa en l’unicorn i que era l’únic a bord que no compartia la convicció general. Fins i tot evitava de parlar-ne, fins que un dia vaig creure convenient bescanviar algunes idees amb ell.

Una magnífica tarda, el 30 de juliol, és a dir tres setmanes després de la nostra partença, la fragata es trobava a l’altura del cap Blanc, a trenta milles a sotavent de les costes de la Patagònia. Havíem travessat el tròpic de Capricorn, i l’estret de Magallanes s’obria a menys de set-centes milles al sud. Abans de vuit dies, l’Abraham Lincoln solcaria les aigües del Pacífic.

Asseguts a la coberta, Ned Land i jo, parlàvem de coses diverses, mirant aquell misteriós mar, les profunditats del qual fins ara havien romàs inaccessibles a les mirades de l’home. De forma natural, vaig anar centrant la conversa al voltant de l’unicorn gegant, i li plantejava les distintes possibilitats d’èxit o de fracàs de la nostra expedició. Després, veient que Ned em deixava parlar sense dir gran cosa, el vaig pressionar més directament.

—Així, Ned —vaig preguntar-li—, vós no esteu convençut de l’existència del cetaci que perseguim? És que teniu raons particulars per mostrar-vos tan incrèdul?

L’arponer em mirà uns instants abans de respondre, es picà amb la mà el seu ample front, d’una manera molt habitual en ell, tancà els ulls com per concentrar-se, i finalment digué:

—Podria ben ser, senyor Aronnax.

—Tanmateix, Ned, vós, que sou balener de professió, que esteu familiaritzat amb els grans mamífers marins i que teniu una imaginació que tranquil·lament pot acceptar la hipòtesi de cetacis enormes, vós hauríeu de ser l’últim en dubtar en aquestes circumstàncies!

—En això us equivoqueu, senyor professor —respongué Ned—. Que la gent normal cregui en cometes extraordinaris que travessen l’espai, o en l’existència de monstres antediluvians que habiten a l’interior del globus, pot passar, però ni l’astrònom ni el geòleg no admeten aquestes quimeres. Igualment el balener. He perseguit molts cetacis, n’he arponat un nombre considerable i n’he matat bastants, però per ben armats i poderosos que fossin, ni les seves cues, ni les seves defenses, haurien pogut esbotzar les planxes metàl·liques d’un steamer.

—I tanmateix, Ned, s’ha donat el cas de vaixells que han estat travessats completament per la dent d’un narval.

—És possible, si eren de fusta —respongué el canadenc—, i tot i així jo no els he vist mai. Per tant, i fins que no es provi el contrari, nego que cap balena, catxalot o unicorn marí pugui produir un efecte similar.

—Escolteu-me, Ned…

—No, senyor professor, no. Tot el que vulgueu menys això. Un pop gegantesc, potser?…

—Encara menys, Ned. El pop no és res més que un mol·lusc, i el seu nom mateix indica la poca consistència de les seves carns. Ni que tingués cent peus de longitud, el pop, que no pertany a la branca dels vertebrats, és absolutament inofensiu davant de naus com ara el Scotia o l’Abraham Lincoln. Cal, doncs, relegar a la condició de faula les proeses dels krakens i d’altres monstres d’aquesta espècie.

—Així que el senyor naturalista —prosseguí Ned Land en un to bastant sorneguer— persisteix en admetre l’existència d’un enorme cetaci…?

—Sí, Ned, i us ho repeteixo amb la convicció de qui es basa en la lògica dels fets. Crec en l’existència d’un mamífer poderosament organitzat, pertanyent a la branca dels vertebrats, com les balenes, els catxalots o els dofins, i proveït d’una defensa còrnia amb una força de penetració extrema.

—Hum! —féu l’arponer, bellugant el cap amb l’aire d’aquell qui no es vol deixar convèncer.

—Tingueu en compte, estimat canadenc —vaig contestar—, que, si un animal com aquest existeix, si habita les profunditats de l’oceà i freqüenta les capes líquides situades a unes quantes milles per dessota la superfície del mar, ha de posseir necessàriament un organisme tan sòlid que desafiaria qualsevol comparança.

—I per què ha de ser tan poderós aquest organisme? —preguntà Ned.

—Perquè li caldria una força considerable per viure en aquestes capes profundes i resistir la seva pressió.

—De debò? —digué Ned, que em mirava guinyant l’ull.

—De debò, i unes quantes xifres us ho provaran sense cap dificultat.

—Oh, les xifres! —replicà Ned—. Es pot fer el que es vulgui amb les xifres!

—En els negocis, sí, Ned, però no en matemàtiques. Escolteu-me. Admetem que la pressió d’una atmosfera està representada per la pressió d’una columna d’aigua de trenta-dos peus d’altura. En realitat, la columna d’aigua seria menys alta, donat que es tracta d’aigua de mar, la densitat de la qual és superior a la de l’aigua dolça. Doncs bé, quan us submergiu x vegades trenta-dos peus d’aigua per damunt vostre, x vegades el vostre cos suporta una pressió igual a la de l’atmosfera, és a dir quilograms per centímetre quadrat de superfície. D’aquí se’n segueix que, a tres-cents vint peus, aquesta pressió és de deu atmosferes, de cent atmosferes a tres mil dos-cents peus, i de mil atmosferes a trenta-dos mil peus, o sigui aproximadament dues llegües i mitja. La qual cosa equival a dir que si poguéssiu arribar a aquesta profunditat de l’oceà, cada centímetre quadrat del vostre cos experimentaria una pressió de mil quilos. I, amic Ned, vós sabeu quants centímetres quadrats de superfície teniu?

—No en tinc ni idea, senyor Aronnax.

—Al voltant de disset mil.

—Tant com això?

—I com que en realitat la pressió atmosfèrica és una mica superior al pes d’un quilo per centímetre quadrat, els vostres disset mil centímetres quadrats suporten en aquest moment una pressió de disset mil cinc-cents seixanta-vuit quilos.

—Sense que me n’adoni?

—Sense que us n’adoneu. I si aquesta pressió no us aixafa, és perquè l’aire penetra a l’interior del vostre cos amb una pressió igual. Es produeix un equilibri perfecte entre l’empenta interior i l’empenta exterior que es neutralitzen, la qual cosa us permet de suportar-les sense cap dificultat. Però dins de l’aigua, les coses són diferents.

—Sí, ja comprenc —respongué Ned, cada cop més atent—, l’aigua m’envolta i, en canvi, no em penetra.

—Precisament, Ned. Així, doncs, a trenta-dos peus sota la superfície del mar, experimentaríeu una pressió de disset mil cinc-cents seixanta-vuit quilos; a tres-cents vint peus, deu vegades aquesta pressió, o sigui cent setanta-cinc mil sis-cents vuitanta quilos; a tres mil dos-cents peus, cent vegades aquesta pressió, o sigui un milió set-cents cinquanta-sis mil vuit-cents quilos; a trenta-dos mil peus, en fi, mil vegades aquesta pressió, o sigui disset milions cinc-cents seixanta-vuit mil quilos; és a dir que quedaríeu tan aixafat com si us haguéssim tret de les platines d’una màquina hidràulica!

—Dimonis! —exclamà Ned.

—Doncs bé, estimat arponer, si hi ha vertebrats d’uns quants centenars de metres de llarg, i grans en proporció, que es mantenen a semblants profunditats, han de suportar milers de milions de quilos de pressió, donat que la seva superfície estaria representada per milions de centímetres quadrats. Calculeu aleshores quina deu ser la resistència de la seva carcassa òssia i la potència del seu organisme per resistir pressions tan fortes!

—Haurien de ser fets de planxes metàl·liques de vuit polzades, com les fragates cuirassades.

—Sí, certament, Ned, i us imagineu quins estralls pot arribar a causar una massa semblant llançada a la velocitat d’un exprés contra el buc d’una nau?

—Sí…, efectivament…, pot ser —respongué el canadenc, esgarrifat per les xifres, però sense donar el braç a tòrcer.

—I què, ja us he convençut?

—M’heu convençut d’una cosa, senyor naturalista, i és que, si aquests animals existeixen al fons del mar, necessàriament han de ser tan forts com dieu.

—Però si no existeixen, cabut arponer, com us expliqueu l’accident que va sofrir el Scotia?

—Podria ser… —digué Ned, dubtant.

—Apa, digueu!

—Perquè…, no és veritat! —respongué el canadenc, reproduint sense saber-ho una cèlebre resposta d’Aragó.

Però aquesta resposta no provava altra cosa que l’obstinació de l’arponer. De manera que aquell dia no vaig insistir més. L’accident del Scotia era indubtable. El forat existia en tant que s’havia hagut de taponar, i em sembla que no hi ha demostració més categòrica. A més, com que no s’havia fet sol, i donat que no l’havien produït ni roques submarines ni màquines submarines, necessàriament havia de ser degut a l’útil perforant d’un animal.

Així, doncs, segons el meu parer, i per totes les raons anteriorment adduïdes, aquest animal pertanyia a la branca dels vertebrats, a la classe dels mamífers, al grup dels pisciformes, i finalment a l’ordre dels cetacis. Pel que fa a la família on se l’hauria d’incloure, balena, catxalot o dofí, o al gènere del qual formava part i a l’espècie en què calia classificar-lo, això era una qüestió que ja dilucidaria ulteriorment. Per resoldre-la, calia dissecar aquell monstre desconegut, per dissecar-lo l’havíem de capturar, i per això feia falta arponar-lo —cosa que pertocava a Ned Land—, i per arponar-lo calia veure’l —cosa que pertocava a la tripulació—; finalment per veure’l era necessari trobar-lo, i això ja era cosa de l’atzar.





5


A la ventura!

Durant algun temps, el viatge de l’Abraham Lincoln no fou alterat per cap incident. Només es presentà una circumstància que posà de relleu la meravellosa habilitat de Ned Land i justificava la confiança que se li tenia.

Davant les costes de les Malvines, el 30 de juny,[8] la fragata es posà en comunicació amb uns baleners americans, i ens digueren que no havien vist ni rastres del narval. Però un d’ells, el capità del Monroe, sabent que Ned Land era a bord de l’Abraham Lincoln, demanà el seu ajut per caçar una balena que tenien a la vista. El comandant Farragut, que desitjava veure Ned Land en acció, l’autoritzà a pujar dalt del Monroe. I l’atzar afavorí tan bé el nostre canadenc, que en lloc d’una balena, n’arponà dues d’un doble cop, tocant-ne una enmig del cor i emparant-se de l’altra al cap d’una curta persecució!

Decididament, si el monstre se les havia de veure algun dia amb l’arpó de Ned Land, no apostaria pas pel monstre.

La fragata flanquejà la costa sud-est d’Amèrica amb una rapidesa prodigiosa. El tres de juliol, érem a l’embocadura de l’estret de Magallanes, a l’altura del cap Vírgenes. Però el comandant Farragut no volia prendre aquell sinuós passatge, i maniobrà amb intenció de tombar pel cap Hornos.

La tripulació li donà la raó de forma unànime, perquè efectivament no era probable que poguessin trobar el narval en un estret tan angost. Molts mariners afirmaven que el monstre no hi podia passar, «que era massa gran per a allò!».

El 6 de juliol, cap a les tres de la tarda, l’Abraham Lincoln, quinze milles més al sud, donà la volta a aquell illot solitari i perdut a la punta del continent americà, que els marins holandesos havien batejat amb el nom de la seva ciutat natal, Horn, el cap Hornos. Canvià la ruta, cap al nord-oest, i l’endemà, l’hèlice de la fragata batia per fi les aigües del Pacífic.

—Obriu bé els ulls! Obriu-los bé! —deien els mariners.

I ja ho crec que els obrien, desmesuradament! Els ulls i els llarga-vistes, una mica enlluernats, tot s’ha de dir, per la perspectiva dels dos mil dòlars, no tingueren ni un instant de repòs. Dia i nit observaven la superfície de l’oceà, i els nictalops, que gaudien de la facultat de veure en la foscor, augmentaven considerablement les possibilitats de guanyar la prima.

Jo, que no era massa amant dels diners, no era per això el menys observador a bord. Deixant només uns minuts pels menjars i algunes hores per dormir, indiferent al sol o a la pluja, em passava la resta del temps al pont de la nau. Tan aviat abocat sobre les murades del castell de proa, com recolzat a la mura de popa, devorava, amb ulls plens d’avidesa, l’escumosa estela que esblanqueïa el mar fins a perdre’s de vista. I quantes vegades he compartit l’emoció de l’estat major i de la tripulació, quan alguna capritxosa balena alçava el seu dors per sobre les onades! El pont de la fragata s’omplia immediatament. Les escotilles vomitaven un torrent de mariners i oficials. Tots, amb un bleix al pit i l’ull anhelant, observaven la marxa del cetaci. Jo mirava i remirava fins a cansar-me la retina, mentre Consell, sempre flegmàtic, em repetia amb tota tranquil·litat:

—Si el senyor tingués la bondat de no obrir tant els ulls, el senyor hi veuria molt millor!

Però l’emoció era en va! L’Abraham Lincoln modificava el seu rumb, corria rere l’animal assenyalat, simple balena o catxalot vulgar, que no trigava gaire a desaparèixer enmig d’un concert d’imprecacions!

El temps, tanmateix, ens era favorable. El viatge s’acomplia en les millors condicions. Érem a l’hivern austral, car el juliol d’aquesta zona correspon al nostre gener d’Europa; però el mar continuava en calma i era possible observar fàcilment un ample perímetre.

Ned Land mostrava encara la més pertinaç incredulitat; fins i tot feia veure que no examinava la superfície de les aigües fora de les hores del seu torn, si més no mentre no hi havia balenes a la vista. I això que el seu poder de visió hauria suposat una gran ajuda. Però de cada dotze hores, aquell tossut canadenc se’n passava vuit llegint o dormint a la seva cabina. Cent vegades li havia retret la seva indiferència.

—Bah! —responia—, no hi ha res de res, senyor Aronnax, i, encara que hi hagués algun animal, quines possibilitats tenim de descobrir-lo? És que no estem corrent a la ventura? Han vist aquesta bèstia introbable, segons diuen, a les mars altes del Pacífic, i ho admeto; però ja fa dos mesos d’aquell encontre i, si hem de fer cas al temperament del vostre narval, no crec que li agradi massa passar molt de temps en els mateixos indrets. Està dotat d’una prodigiosa facilitat de desplaçament, vós ho sabeu millor que jo, senyor professor, i també sabeu que la natura no fa res que no tingui sentit, per tant no donaria a un animal lent per naturalesa la facultat de moure’s ràpidament, si no necessités usar-la. Amb això vull dir que, si aquesta bèstia existeix, ja deu ser molt lluny!

Davant d’aquesta explicació, no vaig saber què respondre. Evidentment, anàvem a cegues. Però com podríem anar d’altra manera? Realment les nostres possibilitats eren reduïdes. Tanmateix, ningú no dubtava encara de l’èxit, ni un sol mariner a bord no hauria apostat contra el narval i la seva pròxima aparició.

El 20 de juliol travessàrem el tròpic de Capricorn a 105° de longitud, i el 27 del mateix mes franquejàvem l’equador pel meridià 110°. Feta la medició, la fragata prengué una ruta més decidida cap a l’oest, i s’internà pels mars centrals del Pacífic. El comandant Farragut pensava, i amb raó, que valia més freqüentar les aigües profundes i allunyar-se dels continents o de les illes que l’animal semblava evitar, «sens dubte perquè no tenia prou aigua per a ell!», deia el contramestre. La fragata passà de llarg, doncs, les Pomotu, les Marqueses i les Sandwich, tallà el tròpic de Càncer per la longitud 132° i es dirigí cap als mars de la Xina.

Per fi ens trobàvem en el teatre de les darreres proeses del monstre! I no cal dir que a bord ningú no vivia. Els cors bategaven constantment, com preparant-se per a un futur d’incurables aneurismes. La tripulació en pes patia d’una sobreexcitació nerviosa impossible de descriure. Ningú no menjava ni dormia. Vint cops al dia, un error d’apreciació o una il·lusió òptica d’algun mariner enfilat a les vergues causava intolerables sobresalts, que ens mantenien en un estat d’eretisme massa violent com per no provocar una reacció immediata.

I efectivament, la reacció no es va fer esperar. Durant tres mesos, tres mesos tan llargs que cada dia semblava un segle, l’Abraham Lincoln solcà tots els mars septentrionals del Pacífic, corrent rere les balenes assenyalades, fent bruscs canvis de ruta, virant sobtadament de bord, parant-se tot d’una, forçant o reduint el seu vapor, un cop i un altre, amb risc de desnivellar les màquines, i no deixant inexplorat ni un sol punt des de les costes del Japó fins a la costa americana. I res! Només la immensitat de les aigües desertes! Res que s’assemblés a un narval gegant, o a un illot submarí, o a una desferra de naufragi, o a un escull fugisser, res sobrenatural!

La reacció, doncs, es produí. El desencoratjament envaí els ànims i va obrir camí a la incredulitat. Es creà un nou sentiment a bord, format per tres dècimes parts de vergonya i set dècimes parts de furor. La gent se sentia «ben estúpida» per haver-se deixat caure en el parany d’una quimera, però encara més se sentia furiosa! Les muntanyes d’arguments acumulats durant un any s’esfondraven totes de cop, i ja tothom pensava en rescabalar-se, a les hores de menjar i dormir, del temps que havien sacrificat tan inútilment.

Amb la mobilitat natural de l’esperit humà, es passà de l’un extrem a l’altre. Els més fervents partidaris de l’empresa esdevingueren fatalment els més aferrissats detractors. La reacció pujà des de la sentina del vaixell i s’escampà fins a la cambra dels oficials, i certament, sense l’obstinació del comandant Farragut, la fragata hauria fet cap al sud definitivament.

Però aquesta recerca inútil no podia perllongar-se més temps. I l’actitud de l’Abraham Lincoln no podia ser blasmada: havia fet tot el possible per reeixir. Mai cap tripulació d’un vaixell de la marina americana havia demostrat tanta paciència i tant de zel; el seu fracàs no els era imputable; no quedava cap més remei que tornar.

En aquest sentit, se li dirigí al comandant una sol·licitud, però ell es mantenia en la seva idea. Tot i així, els mariners no deixaren de mostrar el seu descontentament, i el servei a bord se’n ressentí. Això no vol dir que es produís cap revolta, però després d’un raonable període d’obstinació, el comandant Farragut, com en altre temps havia fet Colom, va haver de demanar tres dies més de paciència. Si en aquest lapse de temps el monstre no havia comparegut, el timoner donaria tres voltes a la roda, i l’Abraham Lincoln posaria rumb als mars europeus.

Aquesta promesa va ser feta el 2 de novembre, i tingué la virtut de revifar els ànims de la tripulació. L’oceà fou observat un altre cop amb una nova atenció. Tothom volia donar-hi l’últim cop d’ull, aquell en què es resum tot un record. Els llarga-vistes funcionaven amb una activitat febril. Era el suprem repte que es feia al narval gegant, i el cetaci no podia raonablement dispensar-se de respondre a aquell requeriment «de compareixença»!

Passaren dos dies. L’Abraham Lincoln navegava a poc vapor. S’utilitzaren mil i un mitjans per desvetllar l’atenció o estimular l’apatia de l’animal, en cas que es trobés per aquells paratges. Enormes trossos de llard foren deixats anar a remolc, amb gran satisfacció dels taurons, tot s’ha de dir. Les embarcacions es dispersaren per totes bandes al voltant de l’Abraham Lincoln, mentre la fragata es posava en fatxa, i no deixaren ni un sol punt del mar per explorar. Però arribà el vespre del 4 de novembre sense que el misteri submarí quedés aclarit.

L’endemà, 5 de novembre, a migdia, expirava el terme de rigor. Presa la situació, el comandant Farragut, fidel a la seva promesa, havia de donar l’ordre de canviar el rumb cap al sud-est i abandonar definitivament les regions septentrionals del Pacífic.

La fragata es trobava aleshores a 31° 15’ de latitud nord i a 136° 42’ de longitud est. Les terres del Japó ens quedaven a menys de dues-centes milles a sotavent. S’acostava la nit. Acabaven de tocar les vuit. El disc de la lluna en quart creixent s’havia amagat rere els núvols. El mar ondulava plàcidament sota la quilla del vaixell.

En aquell moment, jo m’estava a proa, recolzat a la murada d’estribord. Consell, al meu costat, mirava cap endavant. La tripulació, enfilada als obencs, examinava l’horitzó que s’empetitia i s’enfosquia poc a poc. Els oficials, amb els seus binocles de nit, escodrinyaven la creixent obscuritat. De vegades, l’ombriu oceà brillava al contacte d’un raig que la lluna dardava per entre una franja dels núvols. Després, tota traça lluminosa s’esvania en les tenebres.

Tot observant Consell, vaig adonar-me que també ell patia, poc o molt, la influència general. Si més no, així m’ho va semblar. Potser per primera vegada els seus nervis vibraven sota l’acció d’un sentiment de curiositat.

—Au, Consell —vaig dir-li—, encara tens una última oportunitat d’embutxacar-te dos mil dòlars.

—El senyor em permetrà que li ho digui —respongué Consell—, però mai no he comptat amb aquesta prima, i el govern de la Unió hauria pogut prometre igualment cent mil dòlars que no s’hauria quedat pobre.

—Tens raó, Consell. Ens hem ficat massa lleugerament en un assumpte que, després de tot, resulta ben estúpid. Quant de temps perdut, quantes emocions inútils! De no ser per això ja fa sis mesos que seríem a França.

—En el petit apartament del senyor —replicà Consell—, en el museu del senyor! I jo ja hauria classificat els fòssils del senyor! I el babirussa del senyor ja estaria instal·lat a la seva gàbia del Jardí Botànic i atrauria tots els curiosos de la capital!

—Ja dius bé, ja, Consell, i pots comptar, m’imagino, com es rifaran de nosaltres.

—Efectivament —respongué tranquil·lament Consell—, suposo que la gent es rifarà del senyor. I, cal que us ho digui…?

—Cal que m’ho diguis, Consell.

—Doncs bé, el senyor tindrà allò que es mereix!

—Certament!

—Quan un té l’honor de ser un savi com ho és el senyor, no s’ha d’exposar d’aquesta ma…

Consell no pogué acabar el seu compliment. Enmig del silenci general, una veu acabava de ressonar. Era la veu de Ned Land, i Ned Land cridava:

—Ei! La cosa en qüestió ens ve de través per sotavent!





6


A tot vapor

En sentir aquest crit, la tripulació sencera es precipità cap a l’arponer, comandant, oficials, contramestres, mariners, grumets, fins i tot els maquinistes que deixaren les seves màquines, i els fogoners que abandonaren les calderes. L’ordre de parar havia estat donada immediatament i la fragata corria només per inèrcia.

L’obscuritat era profunda aleshores, i per bons que fossin els ulls del canadenc, em preguntava com havia pogut veure res i què era el que havia vist. El meu cor bategava fortament.

Però Ned Land no s’havia equivocat, i tots nosaltres podíem veure l’objecte que ell assenyalava amb la mà.

A dos cables de l’Abraham Lincoln i pel cantó d’estribord, el mar semblava il·luminat des de sota. No es tractava d’un simple fenomen de fosforescència, d’això no en teníem cap dubte. El monstre, submergit a uns quants metres sota la superfície de l’aigua, projectava aquell esclat tan intens, però inexplicable, que mencionaven els informes de molts capitans. Aquella magnífica irradiació devia ser produïda per un agent de gran potència lumínica. La part lluminosa descrivia sobre el mar un immens oval força allargat, al centre del qual es condensava un focus incandescent que anava minvant per gradacions el seu esclat irresistible.

—Això no és res més que una aglomeració de molècules fosforescents —cridà un dels oficials.

—No, senyor —vaig replicar convençut—. Ni les fòlades ni els salpa[9] no produeixen una llum tan potent. Aquesta resplendor és de naturalesa essencialment elèctrica… D’altra banda, mireu, mireu! Es desplaça! Es mou endavant i endarrere! Ve contra nosaltres!

Un crit general s’alçà de la fragata.

—Silenci! —digué el comandant Farragut—. Tot el timó a sobrevent! Endarrere les màquines!

Els mariners es precipitaren al timó, els enginyers a les seves màquines. El vapor fou immediatament invertit, i l’Abraham Lincoln obliquant a babord, va descriure un semicercle.

—Timó recte! Avant les màquines! —cridà el comandant Farragut.

Aquestes ordres foren executades tot seguit i la fragata s’allunyà de seguida del focus lluminós.

M’equivoco. Va voler allunyar-se, però aquella bèstia sobrenatural s’acostà amb una velocitat doble que la nostra.

Tots panteixàvem. L’estupefacció, més que no pas el temor, ens va deixar muts i immòbils. L’animal guanyava terreny com si jugués. Donà la volta a la fragata que corria a catorze milles, i la circumdà amb les seves capes elèctriques com en una polseguera lluminosa.

Després s’allunyà dues o tres milles, deixant una estela fosforescent comparable a les fumeres de vapor que llença enrere la locomotora d’un exprés. Tot d’una, des dels obscurs límits de l’horitzó, on havia anat a prendre embranzida, s’afuà de sobte sobre l’Abraham Lincoln amb una esgarrifosa rapidesa, s’aturà bruscament a vint peus del buc, s’apagà —i no pas submergint-se sota les aigües, donat que el seu resplendor no s’extingí gradualment sinó tot d’una, com si la font d’aquell brillant efluvi s’hagués esgotat de sobte— i aparegué a l’altre costat de la nau, bé fos perquè havia donat la volta o bé passant per sota. En qualsevol moment es podia produir una col·lisió que ens seria fatal.

Tanmateix, m’estranyaven les maniobres de la fragata. Fugia en comptes d’atacar. Era perseguida quan era ella qui havia de perseguir, i així ho vaig fer observar al comandant Farragut. La seva fesomia, habitualment tan impassible, expressava un indefinit astorament.

—Senyor Aronnax —em respongué—, no sé amb quin ésser formidable me les he de veure, i no vull arriscar imprudentment la meva fragata enmig d’aquesta foscor. D’altra banda, com es pot atacar allò que ens és desconegut, i com podem defensar-nos-en? Esperem el matí i ja canviaran els papers.

—Ja no teniu cap dubte, comandant, sobre la naturalesa de l’animal?

—No, senyor, evidentment es tracta d’un narval gegant, però al mateix temps elèctric.

—I potser té alguna cosa de comparable amb els gimnots o les tremoloses!

—Sí, en efecte —respongué el comandant—, i si posseeix una potència fulminant, de segur que deu ser el més terrible animal que mai hagi sortit de les mans del Creador. Per això, senyor, crec que val la pena anar amb peus de plom.

Tota la tripulació es mantingué dempeus durant la nit. Ningú no pensà en dormir. L’Abraham Lincoln, com que no podia competir en velocitat, havia moderat la seva marxa, anant a poc vapor. Per la seva part, el narval, imitant la fragata, es deixava bressolar per les onades i semblava decidit a no abandonar el teatre de la lluita.

Cap a mitjanit, tanmateix, desaparegué, o, per utilitzar una expressió més justa, «s’apagà» com si fos una gran cuca de llum. Havia fugit? Era més de témer que no pas d’esperar. Però a la una menys set minuts de la matinada, se sentí un xiulet ensordidor, semblant al que produeix una columna d’aigua llençada amb extrema violència.

El comandant Farragut, Ned Land i jo érem a la coberta de l’alcàsser, mirant les profundes tenebres.

—Ned Land —preguntà el comandant—, heu sentit mai rugir les balenes?

—Sovint, senyor, però mai cap balena que, només veure-la, m’hagi proporcionat dos mil dòlars.

—Efectivament, teniu dret a la prima. Però, digueu-me, aquest soroll no és el que fan els cetacis quan llencen l’aigua pels seus narius?

—El mateix soroll, sí, senyor, però aquest és incomparablement més fort. Ara sí que ja no ens podem equivocar: allò d’allà és ben bé un cetaci. I amb el vostre permís, senyor —afegí l’arponer—, així que es faci de dia, li direm quatre coses.

—Si està d’humor per escoltar-nos, mestre Land —vaig respondre no gaire convençut.

—Ves que se m’acosti a tres tirs d’arpó —continuà el canadenc—, i ja ho crec que m’escoltarà!

—Però per acostar-s’hi —afegí el comandant— caldrà posar una balenera a la vostra disposició, no?

—Sens dubte, senyor.

—Això seria arriscar la vida dels meus homes.

—I la meva! —respongué simplement l’arponer.

Cap a les dues del matí, el focus lluminós tornà a aparèixer, a cinc milles a sobrevent de l’Abraham Lincoln.

Malgrat la distància, malgrat el soroll del vent i del mar, se sentien clarament els cops de cua de l’animal i fins i tot la seva respiració panteixant. Semblava com si, en el moment en què l’enorme narval sortia a respirar a la superfície de l’oceà, l’aire penetrés en els seus pulmons, com faria el vapor en els enormes cilindres d’una màquina de dos mil cavalls.

«Hum!», vaig pensar, «una balena amb la força d’un regiment de cavalleria fóra una magnífica balena!».

Tothom restà a l’expectativa fins al matí, i aleshores ens preparàrem per al combat. Els instruments de pesca foren disposats ran de murades. El segon de bord va fer carregar aquella mena d’espingardes que disparen un arpó a una milla de distància, i les llargues escopetes de bales explosives que fereixen mortalment fins i tot els més poderosos animals. Ned Land s’havia limitat a afilar el seu arpó, una arma terrible a les seves mans.

A les sis, l’alba començava a despuntar, i amb les primeres lluors de l’aurora desaparegué el resplendor elèctric del narval. A les set, ja hi havia força claror, però una boira matinal molt espessa barrava l’horitzó i ni els millors prismàtics podien travessar-la. Això va provocar un gran desencís i còlera.

Vaig hissar-me fins a les vergues de messana. Alguns oficials s’havien enfilat ja al capdamunt dels mastelers.

A les vuit, la boira rodà pesadament sobre les onades, i les seves grans volutes s’anaren aixecant de mica en mica. L’horitzó s’eixamplava tot purificant-se alhora.

De sobte, i com a la vigília, se sentí la veu de Ned Land:

—La cosa en qüestió a babord i per darrere! —cridà.

Totes les mirades es dirigiren cap al punt indicat.

Allà, a una milla i mitja de la fragata, un llarg cos negrós emergia cosa d’un metre per sobre les aigües. La seva cua, violentament agitada, produïa un remolí considerable. Mai cap apèndix caudal havia batut l’aigua amb una potència com aquella. Un solc immens, d’una blancor resplendent, indicava el pas de l’animal i descrivia una corba prolongada.

La fragata s’aproximà al cetaci. Jo l’examinava amb tota llibertat.

Els informes del Shannon i de l’Helvetia havien exagerat una mica les seves dimensions: jo no li feia més de dos-cents cinquanta metres de llargada. Pel que fa a l’amplada, difícilment podia apreciar-la; però, en definitiva, l’animal em semblava admirablement proporcionat en les seves tres dimensions.

Mentre observava aquest ésser fenomenal, dos raigs de vapor i d’aigua brollaren dels seus narius i s’alçaren a una altura de quaranta metres, cosa que em confirmà el seu mode de respiració. Vaig treure la conclusió definitiva que devia pertànyer a la branca dels vertebrats, classe dels mamífers, subclasse dels monadelfs, grup dels pisciformes, ordre dels cetacis, família… Aquí encara no hi podia dir res. L’ordre dels cetacis comprèn tres famílies: les balenes, els catxalots i els dofins, i és en aquesta darrera família que estan inclosos els narvals. Cadascuna d’aquestes famílies es divideix en diversos gèneres, cada gènere en espècies i cada espècie en varietats. Varietat, espècie, gènere i família encara no els podia saber, però sens dubte completaria la meva classificació amb l’ajuda del cel i del comandant Farragut.

La tripulació esperava impacientment les ordres del seu comandant. Aquest, després d’haver observat atentament l’animal, féu cridar l’enginyer en cap que es presentà de seguida.

—Teniu prou pressió? —preguntà el comandant.

—Sí, senyor —respongué l’enginyer.

—Bé, doncs, forceu les màquines i a tot vapor!

Tres visques acolliren aquesta ordre. L’hora de lluitar havia sonat. Uns instants després, les dues xemeneies de la fragata vomitaven torrents de fum negre, i el pont tremolava per la trepidació de les calderes.

L’Abraham Lincoln, impulsada per la seva potent hèlice, es dirigí de dret cap a l’animal. Aquest ens deixà acostar indiferentment fins a mig cable de distància; després, refusant de submergir-se, prengué una petita marxa de fuga, i s’acontentà amb mantenir la seva distància.

Aquesta persecució es prolongà durant tres quarts d’hora, sense que la fragata guanyés distància al cetaci. Era evident que així mai no l’atraparíem.

El comandant Farragut es retorçava amb ràbia l’espessa tofa de pèls que guarnia el seu mentó.

—Ned Land? —cridà.

El canadenc acudí a l’ordre.

—I bé, mestre Land —preguntà el comandant—, encara m’aconselleu que faci baixar les embarcacions a l’aigua?

—No, senyor —respongué Ned Land—, perquè ja es veu que aquesta bèstia no es deixarà agafar si no vol.

—I què fem, doncs?

—Forçar el vapor si podeu, senyor. Per la meva banda, vaig a instal·lar-me a les barbades del bauprès i si arribem a tir d’arpó, arponaré.

—Endavant, Ned —respongué el comandant Farragut—. Enginyer —cridà—, augmenteu la pressió.

Ned Land es situà en el seu lloc. Les calderes foren atiades activament; l’hèlice donà quaranta-tres voltes per minut, i el vapor començà a xiular per les vàlvules. Tirada la corredora, vàrem poder constatar que l’Abraham Lincoln corria a raó de divuit milles i cinc dècimes per hora.

Però el maleït animal també duia una velocitat de divuit milles cinc dècimes.

Durant una altra hora, la fragata continuà amb aquella marxa, sense guanyar terreny! Això era humiliant per a un dels més ràpids vaixells de la marina americana. Una còlera continguda s’havia encomanat a la tripulació. Els mariners escopien injúries sobre el monstre que, d’altra banda, no feia res per respondre. El comandant Farragut no en tenia prou amb torçar-se la barbeta, ara se la mossegava i tot.

L’enginyer fou cridat novament.

—Heu aconseguit el màxim de pressió? —li preguntà el comandant.

—Sí, senyor —respongué l’enginyer.

—I les vàlvules estan carregades?…

—A sis atmosferes i mitja.

—Carregueu-les a deu atmosferes.

Aquella era una ordre ben americana, com hi ha món. Hauria estat capaç de fer el mateix al Mississipí per tal de distanciar-se d’«un competidor»!

—Consell —vaig dir al meu criat que s’estava a la vora—, a aquest pas aviat saltarem pels aires.

—Com vulgui el senyor! —respongué Consell.

Però confesso que no em sabia gens de greu córrer aquest risc.

Les vàlvules foren recarregades. Els forns de les calderes engolien carbó a cor què vols. Els ventiladors enviaven torrents d’aire sobre els brasers. La rapidesa de l’Abraham Lincoln s’acreixia constantment. Els mastelers tremolaven des de les bases, i els torterols de fum amb prou feina podien passar per les xemeneies massa estretes.

Llençaren la corredora un altre cop.

—I què, timoner? —preguntà el comandant Farragut.

—Dinou milles tres dècimes, senyor.

—Forceu les calderes.

L’enginyer obeí. El manòmetre marcava deu atmosferes. Però el cetaci també devia «escalfar-se», perquè, sense cap esforç, començà a córrer a dinou milles tres dècimes.

Quina persecució! No, no podria descriure l’emoció que feia vibrar tot el meu ésser. Ned Land es mantenia en el seu lloc, amb l’arpó a la mà. De vegades, l’animal ens deixava acostar.

—L’estem guanyant, l’estem guanyant! —cridava el canadenc.

Però en el moment en què es disposava a arponar-lo, el cetaci s’escapolia amb una rapidesa que no crec que baixés de les trenta milles per hora. I fins i tot, quan nosaltres anàvem al màxim de velocitat, es va permetre el luxe d’escarnir-nos donant una volta entorn de la fragata. Un crit de furor s’escapà de totes les boques!

A migdia no havíem pas avançat més que a les vuit del matí.

El comandant Farragut aleshores es decidí a utilitzar mitjans més directes.

—Molt bé —digué—, aquest animal va més de pressa que l’Abraham Lincoln! Doncs ja veurem si aconsegueix de distanciar les nostres bales còniques. Contramestre, uns quants homes a la peça de proa.

El canó del castell de proa fou immediatament carregat i dirigit. Disparà, però la bala passà uns quants peus per sobre del cetaci, que es mantenia a mitja milla de distància.

—Un altre amb més encert! —cridà el comandant—. I cinc-cents dòlars per qui travessi aquesta infernal bèstia!

Un vell artiller de barba grisa —encara em sembla que el veig—, amb la mirada tranquil·la, la fesomia freda, s’acostà a la seva peça, la posà en posició i apuntà força estona. Una forta detonació esclatà i amb ella es barrejaren els visques de la tripulació.

La bala tocà el seu objectiu i colpí l’animal, però no de forma normal, perquè, lliscant per sobre la seva superfície arrodonida, va anar a parar a dues milles de distància, perdent-se en el mar.

—Coi! —digué el vell artiller, enrabiat—. Aquest pillastre deu estar blindat amb planxes de sis polzades!

—Maleït sigui! —cridà el comandant Farragut.

La caça tornà a començar, i el comandant Farragut, inclinant-se cap a mi, em digué:

—Perseguiré aquest animal així exploti la fragata!

—Sí —vaig respondre—, i fareu bé!

Teníem l’esperança que l’animal s’esgotés, que no fos indiferent a la fatiga com una màquina de vapor. Però no, les hores passaven sense que donés cap senyal d’esgotament.

Tanmateix, cal dir en favor de l’Abraham Lincoln que lluità amb una infatigable tenacitat. No crec que fossin menys de cinc-cents quilòmetres els que vàrem recórrer aquell desastrós dia 6 de novembre! Però arribà la nit i envoltà amb les seves tenebres l’agitat oceà.

En aquell moment vaig creure que la nostra expedició havia acabat i que mai més tornaríem a veure aquell fantàstic animal. Però m’equivocava.

A les deu i cinquanta minuts del vespre, la claror elèctrica aparegué de nou a tres milles a sobrevent de la fragata, tan pura i tan intensa com en la nit anterior.

El narval semblava immòbil. Potser dormia, fatigat de tot el dia, i es deixava portar per l’ondulació de les onades? Aquella era una oportunitat que el comandant Farragut decidí d’aprofitar.

Donà les seves ordres. L’Abraham Lincoln avançà a poc vapor i prudentment per no desvetllar el seu adversari. No és infreqüent trobar-se enmig de l’oceà amb balenes profundament adormides que aleshores poden ser atacades amb èxit, i Ned Land n’havia arponada més d’una en ple somni. El canadenc reprengué el seu lloc a les barbades del bauprès.

La fragata s’acostà sense fer soroll, s’aturà a dos cables de l’animal i es deixà portar per la inèrcia. Tothom contenia la respiració a bord. Un silenci profund regnava sobre el pont. Érem a uns cent peus del focus ardent, la resplendor del qual augmentava i ens enlluernava.

En aquell moment, abocat a la mura del castell de proa, veia dessota meu Ned Land que amb una mà s’agafava al moc del botaló i amb l’altra brandava el seu terrible arpó. Estava a menys de vint peus de l’animal immòbil.

Tot d’una, el seu braç es disparà violentament i l’arpó sortí volant. Vaig sentir el xoc sonor de l’arma que semblava haver topat amb un cos dur.

La claror elèctrica s’apagà de sobte, i dues enormes trombes d’aigua caigueren sobre el pont de la fragata, precipitant-se com un torrent del davant al darrere, tombant els homes i trencant les trapes dels pescants.

Un xoc espantós es produí, i, llençat per damunt de la mura, sense haver tingut temps d’agafar-me, vaig caure al mar.





7


Una balena d’espècie desconeguda

Per bé que m’hagués sorprès aquesta caiguda inesperada, no per això vaig perdre la noció de les meves sensacions.

De bones a primeres em vaig sentir arrossegat a uns vint peus de profunditat. Sóc bon nedador, encara que no tant com Byron o Edgar Poe, que en són mestres, i aquella cabussada no em va fer perdre el cap. Amb dues fortes empentes de taló vaig aconseguir remuntar-me a la superfície del mar.

El primer que vaig fer va ser buscar la fragata amb els ulls. Se n’hauria adonat algú, de la meva desaparició? Havia virat de bord l’Abraham Lincoln? Potser el comandant Farragut ja havia fet baixar una embarcació a l’aigua. Podia esperar que em salvessin?

Les tenebres eren profundes. Vaig entreveure una massa negra que desapareixia cap a l’est i uns llums de posició que s’apagaven per la llunyania. Era la fragata. Em vaig sentir perdut.

—Auxili! A mi! —vaig cridar, nedant desesperadament cap a l’Abraham Lincoln.

Els vestits m’engavanyaven molt. L’aigua me’ls enganxava al cos i paralitzaven els meus moviments. M’enfonsava! M’ofegava!…

—A mi! Auxili!

Va ser el darrer crit que vaig llançar. La meva boca s’omplí d’aigua. M’agitava tant com podia, arrossegat cap a l’abisme…

De sobte, una mà vigorosa va agafar-me pels vestits, vaig sentir-me violentament endut cap a la superfície del mar i vaig sentir, sí, vaig sentir aquestes paraules pronunciades a la meva orella:

—Si el senyor vol tenir la deferència de recolzar-se a la meva espatlla, el senyor nedarà amb més facilitat.

Vaig agafar amb una mà el braç del meu fidel Consell.

—Tu! —vaig dir—. Tu!

—Jo mateix —respongué Consell—, i a les vostres ordres, com de costum, senyor.

—Que potser el xoc t’ha llençat també a tu al mar?

—De cap manera. Però estant al servei del senyor, he seguit el senyor!

Pel que es veia, Consell ho trobava del tot natural!

—I la fragata? —vaig preguntar-li.

—La fragata! —respongué Consell, tombant-se—. Crec que el senyor farà bé de no comptar-hi!

—Què dius?

—Dic que, en el moment en què em llançava a mar, vaig sentir que els homes del timó cridaven: «L’hèlice i el governall s’han trencat…».

—Trencats?

—Sí, trencats per la dent del monstre. Crec que és l’única avaria que ha sofert l’Abraham Lincoln. Però el que és penós per nosaltres és que no pot governar.

—Aleshores estem perduts!

—Pot ser —respongué tranquil·lament Consell—. Tanmateix tenim encara algunes hores per davant, i en aquest temps es poden fer moltes coses!

La impertorbable sang freda de Consell em reanimà. Vaig nedar amb més vigor; però, engavanyat pels meus vestits que m’oprimien com una xapa de plom, experimentava una considerable dificultat per sostenir-me. Consell se n’adonà.

—Permeti el senyor que li faci una petita incisió —digué. I fent lliscar un ganivet obert per sota dels meus vestits, els estripà de dalt a baix d’un cop ràpid. Després me’ls va treure, mentre jo nedava per tots dos.

Tot seguit em tocà a mi fer el mateix servei a Consell, i vam continuar «navegant» l’un al costat de l’altre.

Tanmateix, la situació no era menys terrible. Potser la nostra desaparició no havia estat remarcada, i encara que ho hagués estat, la fragata no podia venir, contra el vent, cap a nosaltres, sense governall. Només podíem comptar amb les embarcacions.

Consell raonà fredament sobre aquesta hipòtesi i traçà el seu pla en conseqüència. Sorprenent naturalesa! Aquell flegmàtic noi s’hi trobava com a casa seva!

Vam decidir, doncs, que l’única possibilitat de salvació era que fóssim recollits per les embarcacions de l’Abraham Lincoln; així que havíem d’organitzar-nos de manera que poguéssim esperar-los el màxim de temps possible. Vaig resoldre aleshores de dividir les nostres forces a fi de no esgotar-les simultàniament, i vam acordar que, mentre un de nosaltres, tombat d’esquena, es mantindria immòbil amb els braços encreuats i les cames estirades, l’altre nedaria i l’aniria empenyent cap endavant. Aquest paper de remolcador no havia de durar més de deu minuts i, rellevant-nos d’aquesta manera, podíem anar surant durant algunes hores, i potser fins que es fes de dia.

Poques possibilitats teníem! Però l’esperança està tan arrelada al cor de l’home! A més, érem dos. I, en fi, puc afirmar —per bé que sembli improbable— que, encara que hagués volgut destruir en mi tota il·lusió o desesperar de tot, no hauria pogut!

La col·lisió de la fragata amb el cetaci s’havia produït cap a les onze del vespre. Ens quedaven, doncs, vuit hores de nedar fins que sortís el sol. Una operació rigorosament practicable, si ens anàvem rellevant. El mar, força calmat, no ens fatigava gaire. De vegades, intentava travessar amb la mirada aquelles espesses tenebres que només trencava la fosforescència provocada pels nostres moviments. Contemplava aquelles ondes lluminoses que es trencaven contra la mà i que anaven tenyint la seva refulgent superfície de clapes lívides. Semblava que estiguéssim en un bany de mercuri.

Cap a la una de la matinada, m’agafà una extrema fatiga. M’estava quedant encarcarat per culpa de violentes rampes. Consell em va haver de sostenir, de manera que tot el pes de la nostra conservació reposava damunt seu. Aviat vaig sentir com el pobre noi panteixava; la seva respiració esdevenia curta i ràpida. Vaig comprendre que ja no podia resistir més temps.

—Deixa’m! Deixa’m! —vaig dir-li.

—Abandonar el senyor! Mai! —respongué—. Espero ofegar-me abans que el senyor!

En aquell moment aparegué la lluna per entre les franges d’un gran núvol que el vent arrossegava cap a l’est. La superfície del mar centellejava sota els seus raigs. Aquella benaurada llum reanimà les nostres forces. Vaig aixecar el cap i vaig dirigir les meves mirades a tots els punts de l’horitzó. Vaig localitzar la fragata. Era a cinc milles de nosaltres, i de fet només formava una massa fosca a penes perceptible. Però d’embarcacions, res!

Vaig voler cridar. No sé per què: érem tan lluny! Els meus llavis inflats no deixaren passar cap so. Consell va poder articular alguns mots, i el vaig sentir que repetia diverses vegades:

—Auxili! Auxili!

Vam parar de nedar un moment i escoltàrem. I podia ser un d’aquells xiulets que la sang oprimida fa arribar a l’orella, però m’havia semblat que un altre crit responia al crit de Consell.

—Has sentit? —vaig murmurar.

—Sí! Sí!

I Consell llançà a l’aire un nou crit de desesperació.

Aquest cop no hi havia error possible! Una veu humana responia a la nostra! Era la veu d’algun infortunat, abandonat enmig de l’oceà, alguna altra víctima del xoc que havia sofert el vaixell?, potser una embarcació de la fragata que ens buscava a crits per la foscor?

Consell va fer un suprem esforç, i, recolzant-se a la meva espatlla, mentre jo resistia en una darrera convulsió, alçà mig cos fora de l’aigua i caigué esgotat.

—Què has vist?

—He vist… —murmurà—, he vist…, però val més no parlar…, reservem les nostres poques forces!…

Què havia vist? Aleshores, no sé per què, se’m va acudir pensar per primer cop en el monstre!… Però, i aquella veu?… En el nostre temps ja no hi ha Jonàs que es refugiïn al ventre de les balenes!

Tanmateix, Consell encara em remolcava. Aixecava de vegades el cap, mirava davant seu, i llançava un crit de reconeixement al qual responia una veu cada cop més propera. Jo amb prou feines la sentia. Les meves forces estaven exhaurides; els dits se’m separaven; la meva mà ja no m’oferia cap punt de sosteniment; la meva boca, convulsivament oberta, s’omplia d’aigua salada; el fred em traspassava. Vaig alçar el cap una última vegada, després vaig enfonsar-me…

En aquell instant, un cos dur em colpejà i m’hi vaig aferrar. Després vaig notar que em retiraven, que em tornaven a la superfície de l’aigua, que el meu pit podia respirar, i vaig perdre el coneixement…

Però el cert és que el vaig recuperar de seguida, gràcies a les violentes friccions que em repassaven el cos. Vaig entreobrir els ulls…

—Consell! —vaig murmurar.

—El senyor em demana? —respongué Consell.

En aquell moment, amb les darreres clarors de la lluna que davallava cap a l’horitzó, vaig adonar-me d’una figura que no era la de Consell, i que vaig reconèixer de seguida.

—Ned! —vaig cridar.

—En persona, senyor, i corrent darrere la prima! —respongué el canadenc.

—Que també heu caigut a mar amb el xoc de la fragata?

—Sí, senyor professor, però més sortós que vós, he pogut fer peu gairebé immediatament i amb molt poc esforç, sobre un illot flotant.

—Un illot?

—Millor dit, sobre el nostre narval gegant.

—Expliqueu-vos, Ned.

—Només puc dir que de seguida he comprès per què el meu arpó no l’ha pogut ferir i s’ha esmussat damunt la seva pell.

—Per què, Ned, per què?

—Doncs perquè aquesta bèstia, senyor professor, està feta amb planxes d’acer!

Ara, aquí, cal que recobri la calma, que revifi els meus records i que sàpiga controlar les meves afirmacions.

Les darreres paraules del canadenc havien produït un regirament sobtat en el meu cervell. Vaig hissar-me ràpidament al capdamunt de l’ésser o de l’objecte mig submergit que ens servia de refugi i el vaig temptejar amb el peu. Evidentment es tractava d’un cos dur, impenetrable, i no pas d’aquella substància tova que forma la massa dels grans mamífers marins.

Però aquell cos dur podia ser una closca òssia com la dels animals antediluvians, i, en aquest cas, encara podria classificar el monstre entre els rèptils amfibis, com les tortugues i els caimans.

Però no! El llom negrós que em sostenia era llis, polit i no imbricat. Amb els cops produïa un so metàl·lic i, per increïble que fos, semblava, què dic semblava, estava fet de plaques subjectades amb perns.

No hi havia dubte! L’animal, el monstre, el fenomen natural que havia intrigat tots els savis, que havia trastornat i extraviat la imaginació dels marins de tots dos hemisferis, calia reconèixer-ho, era un fenomen encara més extraordinari, un fenomen degut a la mà de l’home.

Si hagués descobert l’existència de l’ésser més fabulós, del més mitològic, no m’hauria sorprès fins a tal punt. Tot el que és prodigiós ve del Creador, és ben simple. Però trobar-se tot d’una, sota els ulls, amb l’impossible misteriosament i humanament realitzat, és com per confondre qualsevol esperit!

Tanmateix ja no podíem dubtar-ne. Estàvem estesos sobre el dors d’una mena de nau submarina, que presentava, pel que podia jutjar, la forma d’un immens peix d’acer. L’opinió de Ned Land era molt clara al respecte. Consell i jo no podíem fer res més que afegir-nos-hi.

—Però aleshores —vaig dir— aquest aparell ha de contenir un mecanisme de locomoció i una tripulació que el faci maniobrar.

—Evidentment —respongué l’arponer—, i en canvi, en tres hores que fa que estic en aquest illot flotant, no ha donat senyals de vida.

—No s’ha posat en marxa?

—No, senyor Aronnax. Es deixa portar per les onades, però no es mou.

—Tanmateix, sabem, sens dubte, que està dotat de gran velocitat; de manera que, com que cal una màquina per produir aquesta velocitat i un mecànic per conduir aquesta màquina, dedueixo que estem salvats.

—Hum! —va fer Ned Land, en un to reservat.

En aquell moment, i com per donar raó a la meva argumentació, es produí una agitació, un borbolleig a la part del darrere d’aquell estrany aparell, el propulsor del qual era evidentment una hèlice, i es posà en moviment. Gairebé no vàrem tenir temps d’agafar-nos a la seva part superior, que emergia uns vuitanta centímetres. Feliçment la seva velocitat no era excessiva.

—Mentre navegui horitzontalment —murmurà Ned Land— no hi tinc res a dir. Però si li agafa l’acudit de cabussar-se, no donaria dos dòlars per la meva pell!

I encara menys, hauria pogut dir el canadenc. Calia urgentment que ens poséssim en contacte amb els éssers, qualssevol que fossin, que es mantenien tancats entre les parets d’aquell aparell. Jo buscava en la seva superfície una obertura, una escotilla, un «forat mida home», per utilitzar l’expressió tècnica; però les línies de perns, sòlidament collats sobre la juntura de les planxes, no presentaven solució de continuïtat.

D’altra banda, la lluna desaparegué aleshores, i ens deixà en una obscuritat profunda. Calia esperar el matí per tal d’intentar trobar els mitjans de penetrar a l’interior d’aquella nau submarina.

Així, doncs, la nostra salvació depenia únicament del caprici dels misteriosos timoners que dirigien l’aparell, i, si es submergien, estàvem perduts! Tret d’aquest cas, jo no dubtava que tindríem la possibilitat d’entrar en relació amb ells. I, en efecte, si ells mateixos no produïen el seu aire, necessàriament havien de sortir de tant en tant a la superfície de l’oceà per tal de renovar la seva provisió de molècules respirables. D’aquí que, per força, havia d’existir una obertura que posés l’interior de la nau en comunicació amb l’atmosfera.

Quant a les possibilitats de ser salvats pel comandant Farragut, més valia renunciar-hi del tot. Érem enduts cap a l’oest, i jo calculava que la nostra velocitat, relativament moderada, arribava a dotze milles per hora. L’hèlice batia les aigües amb regularitat matemàtica, emergint alguna vegada i fent saltar l’aigua fosforescent a gran altura.

Cap a les quatre de la matinada, la rapidesa de l’aparell augmentà. Ja resistíem amb dificultat aquell arrossegament, quan les onades començaren a fuetejar-nos la cara. Sortosament, Ned trobà amb la mà una ampla argolla fixada a la part superior del dors de planxa, i aconseguírem d’aferrar-nos-hi sòlidament.

A la fi, aquella llarga nit acabà. La meva memòria no prou exacta no em permet de descriure’n totes les impressions. Un sol detall em ve a la ment. Durant alguns intervals en la remor del mar i del vent, em va semblar sentir diverses vegades uns sons vagues, una mena d’harmonia fugitiva produïda per acords llunyans. Quin era, doncs, el misteri d’aquella navegació submarina que el món sencer cercava en va? Quina mena d’éssers vivien en aquell estrany vaixell? Quin agent mecànic li permetia de desplaçar-se amb una velocitat tan prodigiosa?

Es féu de dia. Les boires del matí ens envoltaven, però no trigaren a esvanir-se. Anava a procedir a un examen detallat del buc, que formava en la seva part superior una mena de plataforma horitzontal, quan vaig notar que s’enfonsava poc a poc.

—Ei! Mil diables! —cridà Ned Land, colpejant amb el peu la planxa sonora—, obriu d’una vegada, navegants poc hospitalaris!

Però era difícil de fer-se sentir enmig del soroll eixordador de l’hèlice. Sortosament per a nosaltres, el moviment d’immersió s’aturà d’improvís.

De sobte, un soroll de forrellats violentament correguts es produí a l’interior del vaixell. Una de les plaques s’aixecà, aparegué un home, llençà un crit estrany i desaparegué tot seguit.

Uns instants després, vuit sòlids i corpulents homes, amb la cara tapada, aparegueren silenciosament, i ens arrossegaren cap dins de la seva formidable màquina.





8


Mobilis in mobile

Aquell segrest, tan brutalment executat, s’havia realitzat amb la rapidesa del llamp. Els meus companys i jo no havíem tingut temps ni d’adonar-nos-en. Jo no sé què experimentaren ells en sentir-se introduïts dins d’aquella presó flotant; però a mi un ràpid calfred em glaçà l’epidermis. Amb qui ens les havíem? Sens dubte devien ser pirates d’una nova espècie que explotaven el mar a la seva manera.

Tan bon punt l’estreta escotilla es va tancar damunt meu, una profunda obscuritat m’envoltà. Els meus ulls, acostumats a la llum de fora, no varen poder distingir res. Només notava com els meus peus nus s’aferraven als esglaons d’una escala de ferro. Ned Land i Consell, vigorosament subjectats, em seguien. Al peu de l’escala s’obrí una porta i es tornà a tancar immediatament darrere nostre, amb un retruny sonor.

Estàvem sols. On? No podia pas dir-ho, i amb prou feines imaginar-ho. Tot era negre, però d’un negre tan absolut que, passats alguns minuts, els meus ulls encara no havien pogut captar cap d’aquelles lluminositats vagues i indeterminades que floten en les més profundes nits.

Mentrestant, Ned Land, furiós per aquella manera de procedir, donava lliure curs a la seva indignació.

—Mil dimonis! —cridà—. Aquesta gent podria anar a donar lliçons d’hospitalitat als caledonis. Només falta que siguin antropòfags. No m’estranyaria gens, però podeu estar segurs que no se’m menjaran sense que jo protesti!

—Calmeu-vos, amic Ned, calmeu-vos —respongué tranquil·lament Consell—. No us irriteu abans d’hora. Encara no ens han posat a la graella!

—A la graella, no —respongué el canadenc—, però al forn, ja ho crec que sí! I és ben fosc. Sortosament encara tinc el meu bowie-knife[10], i prou que m’hi veuré per fer-ne ús. El primer brètol d’aquests que em posi la mà a sobre…

—No us sulfureu, Ned —vaig dir-li a l’arponer—, i no ens poseu en un compromís amb inútils violències. Qui sap si no ens escolten? Val més que intentem averiguar on som!

Em vaig posar a caminar a les palpentes. Després de fer cinc passes, vaig trobar una muralla de ferro, feta de planxes empernades. En retornar, vaig topar amb una taula de fusta, prop de la qual estaven col·locats uns quants escambells. El terra d’aquella presó quedava dissimulat sota una espessa estora de formi que esmorteïa el soroll dels passos. Els murs absolutament despullats no oferien cap traça de porta ni de finestra. Consell, que havia donat la volta en sentit invers, es trobà amb mi i junts tornàrem al centre d’aquella cabina, que devia tenir vint peus de llarg per deu d’ample. Respecte a l’altura, Ned Land, malgrat la seva gran talla, no va poder amidar-la.

Havia passat mitja hora sense que la situació s’hagués modificat, quan, d’una extrema obscuritat, els nostres ulls passaren tot d’una a la més violenta llum. La nostra presó s’il·luminà de sobte, és a dir, s’omplí d’una matèria lluminosa tan viva que, de primer, no vaig poder suportar-ne la claror. Per la seva blancor i la seva intensitat, vaig reconèixer aquella resplendor elèctrica que es produïa al voltant del vaixell submarí com un magnífic efecte de fosforescència. Després d’haver tancat involuntàriament els ulls, els vaig tornar a obrir i vaig veure que aquell agent lluminós s’escapava d’una semiesfera polimentada fixada a la part superior de la cabina.

—Per fi! Ja ens hi podem veure! —cridà Ned Land, que, amb el seu ganivet a la mà, es mantenia a la defensiva.

—Sí —vaig respondre, aventurant un contrasentit—, però la situació continua igual de fosca.

—Tingui paciència, senyor —digué l’impassible Consell.

La sobtada il·luminació de la cabina m’havia permès d’examinar-ne els més mínims detalls. No hi havia res més que la taula i cinc escambells. La porta invisible devia estar hermèticament tancada. No ens arribava cap soroll. Tot semblava mort a l’interior de la nau. Navegava? Es mantenia a la superfície de l’oceà? S’enfonsava en les profunditats? No ho hauria pogut endevinar.

Tanmateix, el globus lluminós no s’havia encès perquè sí. M’esperava, doncs, que els homes de la tripulació no trigarien gaire a mostrar-se. Quan hom vol oblidar la gent, no els il·lumina les masmorres.

I no m’equivocava. Se sentí un soroll de forrellats, la porta es va obrir, i aparegueren dos homes.

Un era de talla petita, molt musculat, ample d’espatlles, robust de membres, el cap ferm, la cabellera negra i abundant, el bigoti espès, la mirada viva i penetrant, i tota la seva persona traïa aquella vivacitat meridional que caracteritza, a França, les poblacions provençals.

Diderot ha pretès, molt encertadament, que el gest de l’home és metafòric, i aquell petit home n’era certament una prova vivent. Es notava que en la seva parla habitual devien abundar les prosopopeies, les metonímies i les hipàl·lages, cosa que mai vaig poder comprovar, perquè sempre usà davant meu un idioma singular i incomprensible.

El segon desconegut mereix una descripció més detallada. Un deixeble de Gratiolet o d’Engel hauria llegit en la seva fesomia com en un llibre obert. Vaig reconèixer, sense dificultat, les seves qualitats dominants: la confiança en si mateix, perquè el seu cap es destacava noblement sobre l’arc format per la línia de les seves espatlles, i els seus ulls negres miraven amb una freda seguretat; la calma, perquè la seva pell, pàl·lida més que no pas acolorida, denotava la tranquil·litat de la seva circulació sanguínia; l’energia que demostrava la ràpida contracció dels músculs superciliars; i, en fi, el coratge, perquè l’ampla respiració indicava una gran expansió vital.

Afegiré que aquest home era gallard, que la seva mirada freda i calmada semblava reflectir pensaments elevats, i que de tot aquest conjunt, de l’homogeneïtat de les expressions en els gestos del cos i de la cara, se’n desprenia una indiscutible franquesa.

Em vaig sentir «involuntàriament» segur davant la seva presència i això m’augurava una entrevista profitosa.

Aquest personatge devia tenir trenta-cinc o quaranta anys, no hauria pogut precisar-ho. La seva talla era alta, el seu front ample, el nas recte, la boca netament dibuixada, les seves dents magnífiques, les mans fines i allargades, eminentment «psíquiques», per utilitzar un mot de la quirognomia, és a dir dignes de servir una ànima noble i apassionada. Aquest home resultava certament el tipus més admirable que mai hagi trobat. Un detall particular era que els seus ulls, un mica allunyats l’un de l’altre, podien abastar simultàniament gairebé tot un quadrant de l’horitzó. Aquesta facultat —més tard ho he pogut verificar— venia augmentada per un poder de visió encara superior al de Ned Land. Quan el desconegut es fixava en un objecte, la línia de les celles s’arrufava, les seves parpelles s’aclucaven per tal de constrènyer la pupil·la a reduir l’extensió del camp visual, i aleshores mirava! I quina mirada! Com acostava els objectes empetitits per la distància! Com penetrava fins a l’ànima! Com traspassava les capes líquides, tan opaques als nostres ulls, i llegia en les més grans profunditats dels mars!…

Els dos desconeguts, cofats amb casquets de llúdria marina, i calçats amb botes de mar de pell de foca, duien uns vestits de teixit especial, que destacaven la figura i deixaven plena llibertat de moviments.

El més gran dels dos —evidentment el que manava a bord— ens examinà amb gran atenció, sense dir ni una sola paraula. Després, tombant-se cap al seu company, conversà amb ell en una llengua que no vaig poder reconèixer. Era un idioma sonor, harmoniós, flexible, les vocals del qual semblaven sotmeses a una accentuació molt variada.

L’altre home respongué amb un moviment de cap, i afegí dues o tres paraules incomprensibles. Després, amb la mirada, semblà que m’interrogava directament.

Vaig respondre, en bon francès, que no entenia gens el seu llenguatge; però feia l’efecte de no haver-me entès i la situació esdevingué força desconcertant.

—El senyor podria contar la nostra història —em va dir Consell—. Potser aquests senyors en captaran algunes paraules!

Vaig començar el relat de les nostres aventures, articulant clarament totes les síl·labes, i sense ometre cap detall. Vaig dir els nostres noms i situacions, i després vaig presentar formalment el professor Aronnax, el seu criat Consell i Ned Land, el mestre arponer.

L’home dels ulls dolços i plàcids m’escoltà tranquil·lament, fins i tot polidament, i amb una atenció remarcable. Però res en la seva fesomia indicava que hagués entès la meva història. Quan vaig acabar no pronuncià ni un mot.

Quedava encara la possibilitat de parlar en anglès. Potser ens podríem entendre en aquesta llengua que és gairebé universal. Jo la coneixia, igual que l’alemany, suficient per llegir-la correntment, però no com per parlar-la correctament. I aquí calia sobretot fer-se entendre.

—Au, us toca a vós —vaig dir a l’arponer—. Traieu-vos de la butxaca el millor anglès que mai hagi parlat un anglosaxó, i a veure si teniu més sort que jo.

Ned no es va fer pregar pas i tornà a començar el meu relat en un anglès que vaig poder seguir bastant bé. El fons era el mateix, però diferia en la forma. El canadenc, endut pel seu caràcter, hi posà molta més animació. Es planyia violentament d’haver estat empresonat en contra dels drets humans, preguntà en virtut de quina llei se’l retenia d’aquella manera, invocà l’habeas corpus, amenaçà amb perseguir els qui l’havien segrestat indegudament, s’agità, gesticulà, cridà i, finalment, va donar a entendre amb un gest ben expressiu que ens moríem de fam.

La qual cosa era perfectament certa, però gairebé ens n’havíem oblidat.

Amb gran sorpresa per la seva part, l’arponer no semblava haver estat més intel·ligible que jo. Els nostres visitants ni parpellejaren. Era evident que no entenien ni la llengua d’Aragó ni la de Faraday.

Força desconcertat, després d’haver esgotat en va els nostres recursos filològics, ja no sabia quin partit prendre, quan Consell em digué:

—Si el senyor m’ho permet, ho contaré en alemany.

—Com! Tu saps alemany? —vaig exclamar.

—Com tot bon flamenc, si no li sap greu al senyor.

—Què m’ha de saber greu, al contrari. Au, vinga, noi.

I Consell, amb la seva veu tranquil·la, contà una vegada més les diverses peripècies de la nostra història. Però, malgrat els elegants girs i l’acurada accentuació del narrador, la llengua alemanya tampoc no va tenir èxit.

A la fi, i en última instància, vaig reunir tot el que em quedava dels estudis elementals i vaig intentar narrar les nostres aventures en llatí. Ciceró s’hauria tapat les orelles i m’hauria enviat a la cuina, però tanmateix me’n vaig sortir. En canvi, el resultat va ser igualment negatiu.

Un cop avortada aquesta darrera temptativa, els dos desconeguts bescanviaren algunes paraules entre ells en aquell incomprensible llenguatge i es retiraren, sense ni tan sols haver-nos adreçat un sol gest de consol d’aquells que s’usen a qualsevol lloc del món. La porta es tancà.

—Això és infame! —exclamà Ned Land, esclatant per vintena vegada—. Sembla mentida! Els parlem en francès, anglès, alemany i llatí i ni tan sols tenen la deferència de contestar-nos com persones civilitzades!

—Calmeu-vos, Ned —vaig dir a l’exaltat arponer—, la còlera no condueix a res.

—Però sabeu, senyor professor —continuà el nostre irascible company— que ens hi podem morir de fam, en aquesta gàbia de ferro?

—Bah! —féu Consell, amb estoïcisme—, encara podem resistir molt de temps!

—Amics meus —vaig dir—, no hem de desesperar. En pitjors situacions ens hem trobat. Feu-me el favor de no formar-vos una opinió precipitada del comandant i la tripulació d’aquesta nau.

—Jo ja tinc la meva opinió —respongué Ned Land—. Són uns canalles…

—Bé, però de quin país?

—Del país dels canalles!

—Amic Ned, aquest país encara no està massa ben indicat en els mapes, i confesso que la nacionalitat d’aquests dos desconeguts és difícil de determinar! Ni anglesos, ni francesos, ni alemanys, és tot el que podem afirmar. Tanmateix, estic temptat de dir que tant el comandant com el seu segon deuen haver nascut en baixes latituds. Hi ha alguna cosa de meridional en ells. Però si són espanyols, turcs, àrabs o indis, això és una cosa que només amb el seu tipus físic no puc assegurar. I pel que fa al seu llenguatge, és absolutament incomprensible.

—Aquest és l’inconvenient de no saber totes les llengües —respongué Consell—, o el desavantatge de no tenir una única llengua!

—Tampoc no serviria de res! —contestà Ned Land—. No veieu que aquests individus tenen un llenguatge propi, un llenguatge inventat per desesperar la bona gent que només demana una mica de menjar. Però si a qualsevol país de la terra això de obrir la boca, fer anar les barres i fer veure que mastegues vol dir el mateix! Tant al Quebec com a les Pomotu, a París o a les antípodes significa una sola cosa: «Tinc gana! Doneu-me menjar!…».

—Oh —féu Consell—, hi ha naturaleses molt poc intel·ligents!…

En dir aquestes paraules, la porta s’obrí. Un steward[11] entrà. Ens portava roba, jaquetes i pantalons de mar confeccionats amb una tela de naturalesa desconeguda. Em vaig afanyar a vestir-me i els meus companys varen fer el mateix.

Durant aquest temps, el steward, mut i potser sord, havia parat la taula amb tres coberts.

—Això és més seriós —digué Consell—. I fa bona cara.

—Bah! —respongué el rancuniós arponer—. Què dimonis voleu menjar aquí? Fetge de tortuga, filets de tauró o bistecs d’elefant marí!

—Ja ho veurem! —digué Consell.

Els plats, coberts amb la seva tapadora de plata, foren dipositats simètricament damunt les tovalles, i tot seguit ens posàrem a taula. Decididament ens les havíem amb gent civilitzada i, sense la llum elèctrica que ens inundava, hauria pogut creure’m al menjador de l’hotel Adelphi de Liverpool, o del Gran-Hotel de París. He de fer notar, però, que no hi havia pa ni vi. L’aigua era fresca i clara, però era aigua, la qual cosa no va agradar massa a Ned Land. Entre els diversos plats que ens foren servits, vaig poder reconèixer alguns peixos delicadament preparats, però la resta, per bé que eren excel·lents, no tenia ni idea del que podien ser i tampoc hauria pogut dir a quin regne, vegetal o animal, pertanyia el seu contingut. Pel que fa al servei de taula, he de dir que era força elegant i d’un gust exquisit. Cada utensili, cullera, forquilla, ganivet o plat, portava una lletra envoltada per una divisa en exerg, el facsímil exacte de la qual és el següent:


MOBILIS IN MOBILE

Mòbil en l’element mòbil! Aquesta divisa s’aplicava justament a aquell aparell submarí, amb la condició de traduir la preposició «in» per «en» i no per «sobre». La lletra N era sens dubte la inicial del nom de l’enigmàtic personatge que manava en el fons dels mars!

Ned i Consell no feien pas tantes reflexions: devoraven i jo no vaig trigar gaire en imitar-los. D’altra banda estava tranquil respecte a la nostra sort, i em semblava evident que els nostres hostes no ens volien pas deixar morir d’inanició.

Tanmateix, tot acaba en aquest món, tot passa, fins i tot la fam de la gent que no ha menjat en quinze hores. Un cop satisfeta la nostra gana, la necessitat de dormir es féu sentir imperiosament. Reacció ben natural, després d’haver passat aquella interminable nit durant la qual havíem estat lluitant contra la mort.

—A fe que dormiré pla —digué Consell.

—Doncs jo ja dormo! —respongué Ned Land.

Els meus dos companys s’ajagueren damunt l’estora de la cabina i de seguida es submergiren en un profund son.

Per la meva banda, jo cedia menys fàcilment a aquella violenta necessitat de dormir. Se m’acumulaven massa pensaments al cap, massa qüestions insolubles s’havien ajuntat, massa imatges em mantenien els ulls entreoberts! On érem? Quina estranya força ens duia? Sentia —o més aviat em semblava sentir— com l’aparell s’enfonsava cap a les capes més baixes del mar. M’obsedien violents malsons. Endevinava en aquells misteriosos asils tot un món d’animals desconeguts, dels quals aquella nau semblava ser-ne el congènere vivent, movent-se, formidable com ells!… Després, el meu cervell es calmà, la meva imaginació es dissolgué en una vaga somnolència i de seguida vaig caure en un pesat sopor.





9


Les ires de Ned Land

Ignoro què durà aquella dormida, però de segur va ser llarga, perquè ens va refer completament de les nostres fatigues. Em vaig despertar abans que els altres. Els meus companys encara no s’havien mogut, i estaven estirats cadascú en el seu racó com masses inertes.

Així que em vaig alçar d’aquell jaç passablement dur, vaig notar-me el cervell despert i la ment clara. Vaig començar aleshores un examen atent de la nostra cel·la.

Res no havia canviat en la disposició interna. La presó continuava essent presó, i els presoners, presoners. Tanmateix, el steward, aprofitant la nostra dormida, havia desparat la taula. Res no indicava, doncs, un canvi pròxim en la nostra situació, i em preguntava si és que estàvem destinats a viure indefinidament en aquella gàbia.

I la perspectiva em semblava encara més penosa si aquella singular opressió que em sentia al pit no era fruit del meu cervell, lliure de les obsessions de la vigília. Em costava molt de respirar. L’aire viciat ja no bastava al funcionament dels meus pulmons. Per bé que la cel·la era ampla, era evident que havíem consumit en bona part l’oxigen que contenia. En efecte, cada home consum, en una hora, l’oxigen de cent litres d’aire, i aleshores aquest aire, carregat d’una quantitat gairebé igual d’àcid carbònic, es torna irrespirable.

Calia, doncs, urgentment, renovar l’atmosfera de la nostra presó, i sens dubte també la de tota la nau submarina.

Això em plantejava una qüestió concreta: com se les arreglava el comandant d’aquella mansió flotant? Obtenia l’aire per mitjans químics, desprenent pel calor l’oxigen del clorat de potassa, i absorbint l’àcid carbònic amb potassa càustica? En cas de ser així, per força havia de mantenir relacions amb els continents, a fi de procurar-se les matèries necessàries per a l’operació. O bé es limitava només a emmagatzemar l’aire a altes pressions en dipòsits i després l’expandia segons les necessitats de la seva tripulació? Podia ser. O més aviat, seguint el procés més còmode, més econòmic, i per consegüent el més probable, s’acontentava amb pujar a respirar a la superfície de les aigües, com faria un cetaci, renovant per vint-i-quatre hores la seva provisió d’atmosfera? Fos quin fos el mètode, em semblava prudent que l’utilitzés immediatament, sense esperar més.

En efecte, jo ja em veia obligat a multiplicar les meves inspiracions per tal d’extreure d’aquella cel·la el poc oxigen que quedava, quan de sobte, em vaig sentir refrescat per un corrent d’aire pur i tot perfumat d’emanacions salines. Era, de segur, la brisa del mar, vivificant i carregada de iode! Vaig obrir ben oberta la boca i els meus pulmons se saturaren de fresques molècules. Al mateix temps, vaig sentir un balanceig, un vaivé de mediocre amplitud, però perfectament determinable. El vaixell, el monstre d’acer, acabava de pujar evidentment a la superfície de l’oceà per respirar-hi a la manera de les balenes. El mode de ventilació de la nau ja no m’era desconegut.

Quan vaig haver absorbit aquell aire pur a cor què vols, vaig intentar de trobar el conducte, l’«aerífer», si es vol, que permetia d’arribar fins a nosaltres aquell benaurat efluvi, i no vaig trigar gens a descobrir-lo. Damunt de la porta, s’obria un forat d’aerificació que deixava passar una fresca columna d’aire i així renovava l’empobrida atmosfera de la cel·la.

Estava en aquestes, quan Ned i Consell es despertaren gairebé alhora, gràcies a la influència d’aquell aireig vivificant. Es fregaren els ulls, estiraren els braços i en un instant es posaren dempeus.

—El senyor ha dormit bé? —em preguntà Consell.

—Força bé, noi —vaig contestar-li—. I vós, mestre Ned Land?

—Profundament, senyor professor. Però, si no m’enganyo, estem respirant una brisa com de mar?

Un marí poc es podia confondre, i vaig contar-li al canadenc el que havia passat mentre ells dormien.

—Bo! —digué—, això explica perfectament aquells bramuls que sentíem quan el pretès narval es trobava prop de l’Abraham Lincoln.

—Perfectament, mestre Land, era la seva respiració!

—En canvi, senyor Aronnax, no tinc ni idea de l’hora que deu ser, com no sigui l’hora de sopar.

—L’hora de sopar, estimat amic meu? Digueu, com a mínim, l’hora d’esmorzar, perquè ja som a l’endemà d’ahir.

—La qual cosa demostra —respongué Consell— que hem estat vint-i-quatre hores dormint.

—Així ho crec —vaig contestar.

—No seré qui us contradigui —replicà Ned Land—, però, sopar o esmorzar, benvingut sigui el steward tant si porta l’una cosa com l’altra.

—L’una i l’altra —digué Consell.

—Just —respongué el canadenc—, tenim dret a les dues coses, i pel que a mi fa, els penso fer l’honor que es mereixen.

—Bé, Ned, esperem —vaig respondre—. És evident que aquests desconeguts no tenen intenció de deixar-nos morir de fam, perquè, si no, l’àpat d’ahir no tindria sentit.

—I no serà que ens volen engreixar? —preguntà Ned.

—Protesto —vaig respondre—. No hem anat a caure en mans de caníbals!

—Un cop no fa costum —respongué seriosament el canadenc—. Qui sap si aquesta gent fa temps que no toquen carn fresca, i en aquest cas, tres individus, sans i ben constituïts com el senyor professor, el seu criat i jo…

—Deixeu estar aquestes idees, mestre Land —vaig respondre a l’arponer—, i sobretot no useu aquest pretext per enfurir-vos contra els nostres hostes, perquè no faríeu sinó agreujar la situació.

—De totes maneres —digué l’arponer—, tinc una fam de mil dimonis i, sopar o esmorzar, la teca no apareix per enlloc!

—Mestre Land —vaig replicar—, cal conformar-se al reglament de bord, i suposo que el nostre estómac va avançat respecte al rellotge del cuiner.

—Bé, ja el posarem a l’hora —respongué tranquil·lament Consell.

—En això se us coneix, amic Consell —contestà l’impacient canadenc—. Feu poc ús de la vostra bilis i dels vostres nervis! Sempre calmat! Seríeu capaç de donar les gràcies abans del Beneïu, i de morir de fam abans que queixar-vos!

—I de què em serviria? —preguntà Consell.

—Doncs serviria per queixar-vos, que ja és prou! I si aquests pirates, i dic pirates per respecte i per no contrariar al senyor professor que no vol que digui caníbals, doncs, si aquests pirates es pensen que em tindran en aquesta gàbia, on m’ofego, sense saber amb quins renecs adobo els meus arravataments, estan molt equivocats! Vejam, senyor Aronnax, creieu que ens tindran gaire temps en aquesta capsa de ferro?

—Si he de dir la veritat, no sé més que vós, amic Land.

—Però, en fi, què suposeu?

—Jo suposo que l’atzar ens ha fet entrar en possessió d’un secret important. Així que, si la tripulació d’aquesta nau submarina té interès a servar-lo, i aquest interès és més poderós que la vida de tres homes, em penso que la nostra existència està seriosament compromesa. En cas contrari, a la primera ocasió, el monstre que ens ha engolit ens tornarà al món habitat pels nostres congèneres.

—Llevat que no ens enrolin a la seva tripulació —digué Consell—, i que ens retinguin així…

—Fins el moment —replicà Ned Land—, en què alguna fragata, més ràpida o més hàbil que l’Abraham Lincoln, s’empari d’aquest niu de pirates i enviï la seva tripulació, i a nosaltres amb ella, a deixar l’últim alè a la punta de la verga major.

—Ben raonat, mestre Land —vaig replicar—, però, que jo sàpiga, encara no ens han fet cap proposició al respecte. És inútil, doncs, discutir el partit que hem de prendre si arribés el cas. Us ho torno a repetir, esperem-nos, deixem que les circumstàncies ens aconsellin, no fem res, doncs, que no hi ha res a fer.

—Al contrari, professor! —contestà l’arponer, que no volia donar el braç a tòrcer—, alguna cosa hem de fer.

—Què, mestre Land?

—Escapar-nos.

—Escapar-se d’una presó «terrestre» ja resulta difícil, però d’una presó submarina, em sembla impracticable.

—Au, amic Ned, vejam què contesteu a l’objecció del senyor? No puc creure que un americà es pugui trobar mai sense recursos!

L’arponer, visiblement desconcertat, callà. Una fuga en les condicions a què l’atzar ens havia portat era absolutament impossible. Però un canadenc és mig francès, i Ned Land ens ho va demostrar amb la seva resposta.

—Així, senyor Aronnax —afegí després d’uns instants de reflexió—, no endevineu què han de fer les persones que no poden escapar de la seva presó?

—No, amic meu.

—És ben senzill, cal que se les arreglin de manera que hi puguin continuar.

—Caram! —féu Consell—, encara val més estar dins que no pas a sobre o a sota!

—Però després d’haver fet fora carcellers, clauers i guardians —afegí Ned Land.

—Què, Ned? Penseu seriosament en apoderar-vos d’aquest vaixell?

—I ben seriosament —respongué el canadenc.

—És impossible.

—Per què, senyor? Pot presentar-se una oportunitat favorable, i no veig per què no ens n’hauríem d’aprofitar. Si només són una vintena d’homes a bord d’aquesta màquina, no faran retrocedir dos francesos i un canadenc, suposo!

Més valia admetre la proposició de l’arponer que no discutir-la. De manera que em vaig limitar a respondre:

—Segons vinguin les circumstàncies, mestre Land, farem. Però fins aleshores, us ho prego, refreneu la vostra impaciència. Hem d’actuar amb astúcia, i no és pas pujant per les parets que obtindreu ocasions favorables. Prometeu-me, doncs, que acceptareu la situació sense enfurir-vos.

—Us ho prometo, senyor professor —respongué Ned Land, en un to poc tranquil·litzador—. No sortirà de la meva boca ni un sol mot violent, i cap gest brutal no trairà la meva ràbia ni tan sols quan el servei de taula no es faci amb la regularitat que seria de desitjar.

—M’heu donat la vostra paraula, Ned —vaig respondre al canadenc.

Després vam interrompre la conversa, i cadascun de nosaltres reflexionà pel seu compte. Confesso que, pel que a mi respecta, i malgrat la seguretat de l’arponer, no em feia cap il·lusió. No admetia aquelles ocasions favorables de què parlava Ned Land. Una nau submarina tan perfectament maniobrada exigia una nombrosa tripulació i, en conseqüència, en cas d’una lluita, ens hauríem d’enfrontar amb una considerable força. D’altra banda, per a això calia estar en llibertat, i per ara no hi estàvem. Ni tan sols veia de quina manera podríem fugir d’aquella cel·la de planxes tan hermèticament tancada. I per poc que l’estrany comandant de la nau volgués mantenir el seu secret —cosa que, si més no, semblava probable—, a bon segur no ens deixaria actuar amb llibertat a bord. Ara bé, es desfaria de nosaltres per la violència, o ens deixaria un dia o altre en algun racó de món? Això era impossible endevinar-ho. Totes aquestes hipòtesis em semblaven prou plausibles, i només un arponer podia pensar en reconquerir la llibertat.

De seguida, però, em vaig adonar que les idees de Ned Land s’agreujaven amb les reflexions que li voltaven pel cap. Notava que els renecs li anaven omplint el pap i veia com els seus gestos es feien cada cop més amenaçadors. S’aixecava, donava voltes com una fera engabiada i colpejava les parets amb el peu i el puny. D’altra banda, el temps passava, la fam ens agullonava més i més, i aquest cop, el steward no apareixia. Això era oblidar massa temps la nostra condició de nàufrags, si és que realment tenien bones intencions respecte a nosaltres.

Ned Land, turmentat pels recargolaments del seu robust estómac, s’enfurismava cada cop més i, malgrat la seva paraula, jo temia veritablement una explosió quan es trobés en presència d’un dels homes de bord.

Durant dues hores més, la fúria de Ned Land anà en augment. El canadenc vociferava, cridava, però en va. Els murs de planxa eren sords. Jo no sentia tampoc cap soroll a l’interior de la nau, que semblava morta. No podia ser que estigués en moviment perquè evidentment hauríem notat el fimbreig del buc sota l’impuls de l’hèlice. Submergit dins l’abisme de les aigües, ja no pertanyia a la terra. Aquell silenci aclaparador era terrible.

Pel que fa a l’abandó en què ens tenien, aïllats al fons de la nostra cel·la, no gosava precisar quant temps més podia durar. Les esperances que m’havia fet després de l’entrevista amb el comandant de la nau s’esvanien poc a poc. La dolçor de mirada d’aquell home, l’expressió generosa de la seva fesomia, la noblesa del seu capteniment, tot desapareixia del meu record. Tornava a veure aquell enigmàtic personatge tal i com devia ser, necessàriament despietat i cruel. Me l’imaginava fora de la humanitat, inaccessible a qualsevol sentiment de pietat, implacable enemic dels seus semblants als qui devia haver jurat un odi permanent!

Però, aquest home, pensava deixar-nos morir d’inanició, tancats en aquella estreta presó i lliurats a les horribles temptacions que neixen portades per una fam ferotge? Aquest esgarrifós pensament s’emparà del meu cervell amb una intensitat terrible, i, ajudant-hi la imaginació, vaig sentir-me envaït per un espant forassenyat. Consell continuava en calma, Ned Land bramava.

En aquell moment, un soroll es produí a l’exterior. Ressonaren uns passos damunt les lloses de metall, corregueren els forrellats, la porta s’obrí i aparegué el steward.

Abans que jo hagués pogut fer cap moviment per impedir-li-ho, el canadenc ja s’havia precipitat sobre el malaurat, l’havia tirat a terra i l’agafava pel coll. El steward s’ofegava amb la pressió d’aquella mà poderosa.

Consell estava intentant ja de treure les mans de l’arponer de sobre la seva víctima, i jo anava a sumar els meus esforços als seus, quan, de sobte, em vaig quedar clavat al meu lloc en sentir aquests mots pronunciats en francès:

—Calmeu-vos, mestre Land, i vós, senyor professor, escolteu-me, si us plau!





10


L’home de les aigües

Era el comandant de bord qui havia parlat així.

En sentir aquelles paraules, Ned Land s’aixecà ràpidament. El steward, gairebé escanyat, a un senyal del seu amo, sortí tentinejant; però l’autoritat del comandant a bord de la seva nau devia ser tan imperiosa que ni un sol gest traí el ressentiment que aquell home havia de servar contra el canadenc. Consell, interessat a desgrat seu, i jo estupefacte, esperàvem en silenci el desenllaç de l’escena.

El comandant, recolzat a l’angle de la taula, amb els braços encreuats, ens observava amb profunda atenció. Dubtava de parlar? Li sabia greu d’haver pronunciat aquells mots en francès? Podria ser.

Després d’uns instants de silenci, que ningú de nosaltres gosà trencar, digué amb una veu calmada i penetrant:

—Senyors, parlo igualment en francès que en anglès, alemany o llatí. Així, doncs, hauria pogut contestar-vos en la primera entrevista, però volia conèixer-vos abans i després reflexionar. El vostre quàdruple discurs absolutament semblant en el fons, m’ha mostrat la identitat de les vostres persones. Ara sé que l’atzar ha dut a la meva presència el senyor Aronnax, professor d’història natural del Museu de París, encarregat d’una missió científica a l’estranger; Consell, el seu criat, i Ned Land, d’origen canadenc, arponer a bord de la fragata Abraham Lincoln, de la marina nacional dels Estats Units d’Amèrica.

Vaig inclinar-me assentint. No era una pregunta que m’adrecés el comandant, per tant no tenia per què contestar. Aquell home s’expressava amb una desimboltura perfecta, sense cap accent. Les seves frases eren netes, les paraules justes, la facilitat d’elocució força remarcable. I tanmateix jo no el «sentia» com un compatriota.

Reprengué la conversa en aquests termes:

—Haureu pensat, sens dubte, senyor, que he trigat massa a fer-vos aquesta segona visita. Però és que, un cop coneguda la vostra identitat, he volgut sospesar detingudament el partit a prendre amb vosaltres. He dubtat molt. Les més inoportunes circumstàncies us han dut a presència d’un home que ha trencat els seus lligams amb la humanitat. Heu vingut a pertorbar la meva existència…

—Involuntàriament —vaig dir.

—Involuntàriament? —respongué el desconegut, forçant una mica la seva veu—. Ha estat involuntàriament que l’Abraham Lincoln m’ha perseguit per tots els mars? Ha estat involuntàriament que us heu embarcat a bord de la fragata? Ha estat involuntàriament que les vostres bales han rebotat damunt la closca de la meva nau? Ha estat involuntàriament que el mestre Ned Land m’ha llençat el seu arpó?

Vaig notar una irritació continguda en aquestes paraules. Però per a aquestes recriminacions posseïa una resposta ben natural, i vaig dir:

—Senyor, ignoreu sens dubte les discussions que s’han produït respecte a vós a Amèrica i a Europa. No sabeu que diversos accidents, provocats pel xoc del vostre aparell submarí, han commòs l’opinió pública dels dos continents. Us estalviaré les distintes hipòtesis amb què s’ha intentat d’explicar l’inexplicable fenomen del qual només vós en posseïu el secret. Però heu de saber que, en perseguir-vos fins a les altes mars del Pacífic, l’Abraham Lincoln creia donar caça a un poderós monstre marí, del qual calia deslliurar l’oceà a qualsevol preu.

Un lleu somrís aparegué als llavis del comandant; després, en un to més calmat, respongué:

—Senyor Aronnax, sou capaç d’afirmar que la vostra fragata no hauria perseguit i canonejat una nau submarina igual que si fos un monstre? —Aquesta pregunta em va fer sentir incòmode, perquè certament el comandant Farragut no ho hauria dubtat. Hauria cregut que el seu deure era destruir tant un aparell d’aquella classe com un narval gegant—. Comprendreu doncs, senyor —continuà el desconegut—, que tinc el dret de tractar-vos com a enemics. —No vaig respondre res, i amb raó. De què servia discutir una proposició com aquella, quan la força pot destruir els millors arguments?—. He estat dubtant molt de temps —continuà el comandant—. No hi ha res que m’obligui a donar-vos hospitalitat. En cas que ens haguéssim de separar, no tindria cap interès en tornar-vos a veure. Us tornaria a la plataforma d’aquesta nau que us va servir de refugi. M’enfonsaria sota els mars i m’oblidaria que heu existit. No estaria en el meu dret?

—El dret d’un salvatge —vaig respondre—, no pas el dret d’un home civilitzat.

—Senyor professor —replicà vivament el comandant—, jo no sóc el que vós en dieu un home civilitzat! He trencat tota relació amb la societat per raons que només jo tinc el dret d’apreciar. Ja no obeeixo les seves regles, i us demanaria que no les invoquéssiu davant meu!

Això ho digué taxativament. Un llampec de còlera i de desdeny havia inflamat els ulls del desconegut, de manera que deixava entreveure un passat formidable en la seva vida. No solament s’havia situat fora de les lleis humanes, sinó que s’havia declarat independent, lliure en la més rigorosa accepció de la paraula, fora de tota pressió. Qui, doncs, gosaria perseguir-lo al fons del mar, si, ja a la superfície, era capaç de desbaratar els esforços intentats contra ell? Quin vaixell resistiria el xoc del seu monitor submarí? Quina cuirassa, per gruixuda que fos, podria suportar els cops del seu esperó? Ningú, entre tots els homes, podia passar-li comptes de les seves obres. Déu, si és que hi creia, i la seva consciència, si és que en tenia, eren els únics jutges dels quals podia dependre.

Aquestes reflexions em passaren ràpidament pel cap, mentre aquell estrany personatge callava, absort i com reclòs en ell mateix. Jo el contemplava amb un calfred barrejat d’interès, com Èdip devia contemplar l’esfinx.

Després d’un llarg silenci, reprengué la paraula.

—Sí, he estat dubtant —digué—, però he cregut que el meu interès podia avenir-se amb aquella pietat natural a què tot ésser humà té dret. Us quedareu a bord, donat que la fatalitat us hi ha llençat. Aquí sereu lliures, i a canvi d’aquesta llibertat, ben relativa d’altra banda, només us imposaré una sola condició. Em bastarà la vostra paraula de sotmetre-us-hi.

—Parleu, senyor —vaig respondre—. Suposo que aquesta condició és de les que un home honest pot acceptar?

—Sí, senyor, i és la següent: és possible que determinats esdeveniments imprevistos m’obliguin a consignar-vos en les vostres cabines durant algunes hores, segons els casos. No desitjo utilitzar mai la violència, per tant espero de vosaltres, en aquest cas, encara més que en qualsevol altre, un obeïment passiu. En actuar així, em faig càrrec de la vostra responsabilitat, us rellevo de tot compromís, car sóc jo qui us posa en la impossibilitat de veure el que no ha de ser vist. Accepteu aquesta condició?

Així, doncs, passaven a bord coses com a mínim singulars, i que les persones que no estaven fora de les lleis socials no podien veure! Entre les sorpreses que el futur em preparava, aquesta no havia de ser la més petita.

—Acceptem —vaig respondre—. Només us demanaria, però, el permís per fer-vos una pregunta, una sola.

—Parleu.

—Heu dit que seríem lliures a bord?

—Completament.

—Així, us voldria preguntar què enteneu per llibertat.

—Doncs la llibertat d’anar i venir, de mirar i observar tot el que aquí passa, llevat d’algunes rares ocasions, la llibertat, en fi, de què gaudim nosaltres mateixos, els meus companys i jo.

Era evident que no ens enteníem gens ni mica.

—Perdó, senyor —vaig continuar—, però aquesta llibertat no és sinó la que té tot presoner de recórrer la seva presó! No ens pot bastar!

—Doncs, tanmateix, us haurà de bastar.

—Què! Hem de renunciar per sempre més a veure la nostra pàtria, els nostres amics i parents!

—Sí, senyor. És a dir, renunciar a reprendre l’insuportable jou de la terra que els homes pensen que és la llibertat. I això potser no és tan penós com creieu!

—Vatua! —cridà Ned Land—. Mai no donaré la meva paraula de no intentar escapar-me.

—Tampoc us la demano, mestre Land —respongué fredament el comandant.

—Senyor —vaig respondre fora de mi sense voler—, abuseu de la vostra situació envers nosaltres! Això és una crueltat!

—No, senyor, és clemència! Sou els meus presoners de combat! Us respecto la vida, tot i que podria amb una sola paraula llençar-vos als abismes de l’oceà! M’heu atacat! Heu vingut a sorprendre un secret que cap home del món no ha de penetrar, el secret de la meva existència! I creieu que us he d’enviar altre cop a aquella terra que no ha de saber que existeixo! Mai! Retenint-vos aquí, no és la vostra seguretat el que vull, sinó la meva!

Aquelles paraules indicaven que el comandant ja tenia un partit pres contra el qual no serviria cap argument.

—Així, doncs —vaig continuar—, només ens deixeu escollir entre la vida i la mort?

—Simplement.

—Amics meus —vaig dir—, posada així la qüestió, no hi ha cap més resposta, però no donem cap paraula de res a l’amo d’aquesta nau.

—Cap, en absolut, doncs —respongué el desconegut. Després, amb una veu més dolça, afegí—: Ara, permeteu-me que acabi el que us he de dir. Coneixent-vos com us conec, tinc bones raons per creure que, si més no, vós, ja que no els vostres companys, no us penedireu de l’atzar que us ha lligat a mi i a la meva sort. Trobareu entre els llibres que utilitzo pels meus estudis preferits l’obra que vós vau publicar sobre els grans fons marins. L’he llegida sovint. En aquesta obra heu arribat tan lluny com us ho permetia la ciència terrestre. Però no ho sabeu pas tot, no ho heu vist pas tot. Permeteu-me, doncs, que us digui, senyor professor, que no us doldrà gens el temps que passeu a bord. Viatjareu per un país de meravelles. La sorpresa i l’estupefacció seran probablement l’estat habitual del vostre esperit. No us cansareu fàcilment de l’espectacle que incessantment se us oferirà als ulls. Vull revisar, fent una nova volta al món submarí, qui sap si la darrera, tot el que he pogut estudiar en el fons d’aquests mars tan sovint recorreguts, i vós sereu el meu company d’estudis. A partir d’avui entrareu en un nou element, veureu el que no ha vist encara cap home, perquè jo i els meus no comptem, i el nostre planeta, gràcies a mi, us lliurarà els seus darrers secrets.

No puc negar que les paraules del comandant em van produir un gran efecte. M’havia tocat el punt feble, i, per un instant, vaig oblidar que la contemplació d’aquelles sublims meravelles no compensava la llibertat perduda. A part, comptava amb el futur per resoldre aquella greu qüestió. De manera que em vaig limitar a respondre:

—Senyor, per bé que hagueu trencat amb la humanitat, vull creure que, tot i així, no heu renegat de tot sentiment humà. Som nàufrags recollits caritativament a bord de la vostra nau, i no ho oblidarem. Pel que a mi fa, reconec que, si bé l’interès de la ciència pot absorbir fins i tot l’afany de llibertat, el que promet el nostre encontre m’ofereix grans compensacions. —Pensava que el comandant m’allargaria la mà per segellar el nostre pacte, però no ho va fer i ho vaig sentir per ell—. Una última pregunta —vaig dir, en el moment en què aquell ésser inexplicable semblà que volia retirar-se.

—Parleu, senyor professor.

—De quina manera us he d’anomenar?

—Senyor Aronnax —respongué el comandant—, per a vosaltres jo no sóc sinó el capità Nemo, i els vostres companys i vós no sou per a mi sinó els passatgers del Nautilus.

El capità Nemo va fer un crit. Un steward aparegué i el capità li donà ordres en aquella llengua estranya que jo no podia reconèixer. Després, tombant-se cap al canadenc i Consell, els digué:

—El menjar us espera a la vostra cabina. Seguiu aquest home.

—Això sí que no és com per refusar-ho! —respongué l’arponer.

Consell i Ned Land sortiren finalment d’aquella cel·la on havien estat tancats des de feia trenta hores.

—I ara, senyor Aronnax, el nostre esmorzar és a punt. Permeteu-me que passi davant.

—A les vostres ordres, capità.

Vaig seguir el capità Nemo, i tan bon punt traspassat el llindar, prenguérem una mena de corredor elèctricament il·luminat, semblant als passadissos d’un vaixell. Després d’un recorregut de deu metres aproximadament, una segona porta s’obrí davant meu.

Vaig entrar aleshores en un menjador, adornat i moblat amb un gust sever. Dos grans bufets de roure, amb incrustacions d’eben, es dreçaven a cadascuna de les dues extremitats d’aquella sala, i damunt dels estants de línia ondulada brillaven tot de faiances, porcellanes i cristalleries de gran preu. La vaixella llisa hi resplendia sota els raigs que es desprenien d’un sostre lluminós, les fines pintures del qual tamisaven i esmorteïen la claror.

Al centre de la sala hi havia una taula ricament servida. El capità Nemo m’indicà el lloc on havia de seure.

—Asseieu-vos —em digué—, i mengeu, que deveu estar mort de gana.

L’esmorzar estava format per un cert nombre de plats, el contingut dels quals provenia únicament del mar, i d’altres menjars dels quals n’ignorava la naturalesa i procedència. He de confessar que era bo, però tenia un gust particular al qual vaig acostumar-me de seguida. Tots aquells aliments em semblaren molt rics en fòsfor, i vaig pensar que devien ser també d’origen marí.

El capità Nemo em mirava. Jo no li havia preguntat res, però ell endevinà els meus pensaments, i ell mateix respongué a les preguntes que em moria per fer-li.

—La major part d’aquests menjars us seran desconeguts. Tanmateix, podeu menjar-ne sense temor: són sans i nutritius. Fa molt temps que he renunciat als aliments terrestres i no em va pas tan malament. La meva tripulació, que és ben robusta, es nodreix del mateix.

—Així que tots aquests aliments són marins?

—Sí, senyor professor, el mar abasta totes les meves necessitats. Unes vegades calo les xarxes a l’aigua i les retiro plenes a vessar. D’altres vegades surto a caçar enmig d’aquest element que sembla ser inaccessible a l’home i foragito les preses que habiten les meves selves submarines. Els meus ramats, com els del vell pastor Neptú, pasturen sense temor pels immensos prats de l’oceà. Aquí tinc una vasta propietat que jo mateix exploto i que és permanentment sembrada pel Creador de totes les coses.

Jo mirava el capità Nemo amb una certa estranyesa, i vaig respondre-li:

—Comprenc perfectament, senyor, que les vostres xarxes us abastin d’excel·lents peixos per a la vostra taula; comprenc menys que pugueu perseguir les preses aquàtiques per les vostres selves submarines; però no comprenc gens ni mica que ni un tros de carn, per petit que sigui, no figuri en el vostre menú.

—És cert, senyor —em respongué el capità Nemo—, mai no utilitzo la carn dels animals terrestres.

—I això? —vaig preguntar, assenyalant un plat on quedaven algunes restes de filet.

—Això que us penseu que és carn, senyor professor, no és altra cosa que filet de tortuga de mar. I això altre són fetges de dofí, encara que us sembli estofat de porc. El meu cuiner és un hàbil expert en conservar tots aquests variats productes de l’oceà. Tasteu tots els plats. Això és conserva d’holotúries: un malai diria que no té rival en tot el món. I allò una crema feta amb llet de cetacis i amb sucre de fucus del Mar del Nord, i, si m’ho permeteu, us vull oferir confitura d’anemones que valen tant com les dels fruits més saborosos. —I jo anava tastant, més com a curiós que com a gastrònom, mentre el capità Nemo continuava fascinant-me amb els seus inversemblants relats—. Però aquest mar, senyor Aronnax —em digué—, aquest nodridor prodigiós, inesgotable, no solament em nodreix, també em vesteix. Aquestes robes que us cobreixen han estat teixides amb bissus de determinats mol·luscs, tenyides amb la porpra dels antics i matisades de colors violetes que extrec dels aplysia del Mediterrani. Els perfums que trobareu a la tauleta de la vostra cabina són producte de la destil·lació de plantes marines. El vostre llit està fet amb les més flonges zosteres de l’oceà. La ploma amb què escriureu és una barba de balena; la tinta, el líquid secretat per la sípia o el calamar. Tot em ve ara del mar, com tot hi tornarà algun dia!

—Estimeu el mar, oi, capità?

—Sí, l’estimo! El mar ho és tot! Cobreix les set desenes parts del globus terrestre. El seu alè és pur i sa. És l’immens desert on l’home no està mai sol, perquè sent vibrar la vida per tots costats. El mar no és sinó el vehicle d’una sobrenatural i prodigiosa existència; no és sinó moviment i amor; és l’infinit vivent, com ha dit un dels vostres poetes. I efectivament, professor Aronnax, la natura s’hi manifesta en els seus tres regnes, mineral, vegetal i animal. Aquest darrer hi és àmpliament representat pels quatre grups de zoòfits, per tres classe d’articulats, per cinc classes de mol·luscs, per tres classes de vertebrats, els mamífers, els rèptils i aquestes innombrables legions de peixos, ordre infinit d’animals que compta amb més de tretze mil espècies, de les quals només una dècima part pertanyen a l’aigua dolça. El mar és la immensa reserva de la natura. En el mar ha començat el globus terraqüi, per dir-ho d’alguna manera, i qui sap si no acabarà també en ell! Aquí rau la suprema tranquil·litat. El mar no pertany als dèspotes. En la seva superfície, encara poden exercir els seus drets inics, s’hi poden barallar, devorar, hi poden transportar tots els horrors terrestres. Però a trenta peus per dessota el seu nivell, el seu poder cessa, la seva influència s’extingeix, el seu poder desapareix! Ah, amic meu! Visqueu, visqueu al si dels mars! Únicament aquí existeix la independència! Aquí no reconec amos! Aquí sóc lliure! —El capità Nemo callà sobtadament enmig d’aquell entusiasme desbordant. S’havia deixat emportar més enllà de la seva habitual reserva? Havia parlat massa? Durant uns moments, passejà molt agitat. Després se li calmaren els nervis, la seva fesomia retornà a la seva fredor de costum i, tombant-se cap a mi, digué—: Ara, senyor professor, si voleu visitar el Nautilus, estic a la vostra disposició.





11


El Nautilus

El capità Nemo s’aixecà i jo vaig seguir-lo. Una doble porta, disposada a l’extrem de la sala, s’obrí, i vaig entrar en una cambra d’igual dimensió de la que havia sortit.

Era una biblioteca. Alts mobles de palissandre negre, incrustats de coure, suportaven sobre els seus estants un gran nombre de llibres uniformement relligats. Seguien el contorn de la sala i acabaven per la part inferior en amplis divans entapissats de cuir marró, que oferien les més confortables corbes. Lleugers pupitres mòbils, que es podien acostar i allunyar a voluntat, permetien de posar-hi el llibre que s’estava llegint. Al centre hi havia una gran taula, coberta de publicacions, entre les quals apareixien alguns periòdics ja vells. La llum elèctrica inundava tot aquell harmònic conjunt, i provenia de quatre globus esmerilats mig encastats en les volutes del sostre. Jo mirava amb autèntica admiració aquella sala tan enginyosament aconduïda, i no podia creure el que veia.

—Capità Nemo —vaig dir al meu hoste, que acabava d’ajeure’s en un divan—, teniu una biblioteca que faria honor a més d’un palau dels continents i em meravello de pensar que us hagi pogut seguir al fons dels mars.

—I on trobaríeu més solitud, més silenci, senyor professor? —respongué el capità Nemo—. El vostre gabinet del Museu us ofereix un repòs tan complet?

—No, senyor, i puc afegir que és molt més pobre que el vostre. Deveu posseir sis o set mil volums…

—Dotze mil, senyor Aronnax. Són els únics lligams que m’uneixen amb la terra. Però el món acabà per a mi el dia en què el meu Nautilus se submergí per primer cop sota les aigües. Aquell dia vaig comprar els meus darrers volums, els darrers opuscles, els darrers periòdics, i des d’aleshores vull creure que la humanitat no ha pensat ni ha escrit res més. Aquests llibres, d’altra banda, són a la vostra disposició, i podeu utilitzar-los lliurement.

Vaig donar les gràcies al capità Nemo i vaig atansar-me als estants de la biblioteca. Llibres de ciència, de moral i de literatura, escrits en totes les llengües, hi abundaven; però no hi vaig veure cap obra d’economia política; semblaven haver estat severament prohibits a bord. Detall curiós era que tots aquells llibres no estaven classificats ni tan sols per llengües, i aquesta barreja provava que el capità del Nautilus devia llegir generalment els volums que la seva mà prenia a l’atzar.

Entre tots aquells títols apareixien les obres mestres dels autors antics i moderns, és a dir, tot allò que la humanitat ha produït de més bell en història, poesia, novel·la i ciència, des d’Homer fins a Víctor Hugo, des de Xenofont fins a Michelet, des de Rabelais fins a Mme. Sand. Però era la ciència molt particularment el que ocupava l’espai més significatiu de la biblioteca: llibres de mecànica, de balística, d’hidrografia, de meteorologia, de geografia, de geologia, etc., hi tenien un espai no menys important que les obres d’història natural, de la qual cosa es podia deduir quins eren els principals estudis del capità. Allà hi havia tot Humboldt, tot Aragó, els treballs de Foucault, d’Henri Sainte-Claire Deville, de Chasles, de Milne-Edwards, de Quatrefages, de Tyndall, de Faraday, de Berthelot, de l’abat Secchi, de Petermann, del comandant Maury, d’Agassiz, etc., les memòries de l’Acadèmia de Ciències, els butlletins de les diverses societats de geografia, etc., i, en lloc preferent, els dos volums que m’havien valgut potser aquesta acollida relativament caritativa per part del capità Nemo. Entre les obres de Joseph Bertrand hi havia el seu llibre titulat Els fundadors de l’astronomia i això em facilità una dada segura: com que jo sabia que havia sortit en el transcurs de l’any 1865, vaig poder deduir que la instal·lació del Nautilus no es remuntava més enllà d’aquell any. Així doncs, feia tres anys, com a molt, que el capità Nemo havia començat la seva existència submarina. Jo esperava, d’altra banda, que alguna obra encara més recent em permetria de precisar més exactament l’època; però ja tindria temps d’investigar el cas i no volia retardar més el nostre passeig per les meravelles del Nautilus.

—Senyor —vaig dir al capità—, us agraeixo que hàgiu posat aquesta biblioteca a la meva disposició. Certament hi ha joies científiques i us asseguro que en trauré profit.

—Aquesta sala no és solament una biblioteca —digué el capità Nemo—, és també un fumador.

—Un fumador? —vaig exclamar—. Així que hi ha tabac a bord?

—Sens dubte.

—Aleshores, senyor, hauré de creure que heu conservat algunes relacions amb l’Havana.

—En absolut —respongué el capità—. Accepteu aquest cigar, senyor Aronnax, i per bé que no sigui de l’Havana, quedareu satisfet si sou un entès en tabac.

Vaig agafar el cigar que m’oferia; tenia una forma semblant a la del londres, però semblava fabricat amb fulls d’or. El vaig encendre en un petit braser col·locat damunt d’un elegant peu de bronze, i vaig aspirar les primeres glopades amb la voluptat d’un viciós que no ha fumat en dos dies.

—És excel·lent —vaig dir—, però no és tabac.

—No —respongué el capità—, aquest tabac no prové de l’Havana ni d’Orient. És una mena d’alga, rica en nicotina, que el mar em procura, encara que amb una certa parsimònia. Trobeu a faltar els londres?

—Capità, a partir d’avui com si no existissin.

—Fumeu, doncs, tant com vulgueu, i no discutiu el seu origen. No els ha controlat cap administració, però no per això són menys bons, imagino.

—Ben al contrari.

En aquell moment, el capità Nemo obrí una porta que estava davant per davant d’aquella per la qual havíem entrat a la biblioteca, i vaig passar a un saló immens i esplèndidament il·luminat.

Era un vast quadrilàter, de parets esbiaixades per la part de dalt, que feia deu metres de llarg per sis d’ample i cinc d’alçada. Un sostre lluminós, decorat amb finíssims arabescos, repartia una llum clara i suau per damunt de totes les meravelles acumulades en aquell museu. Perquè realment es tractava d’un museu dins el qual una mà intel·ligent i pròdiga havia reunit tots els tresors de la natura i de l’art, amb el típic garbuix dels tallers de pintor.

Una trentena de quadres mestres, amb marcs uniformes i separats per resplendents panòplies, ornaven les parets cobertes de tapisseries de dibuix sever. Hi vaig veure teles de gran valor, la majoria de les quals ja havia admirat en col·leccions particulars europees i en les exposicions de pintura. Les diverses escoles dels mestres antics estaven representades per una madona de Rafael, una verge de Leonardo da Vinci, una nimfa de Correggio, una dona del Ticià, una adoració del Veronese, una assumpció de Murillo, un retrat d’Holbein, un monjo de Velázquez, un martiri de Ribera, una kermesse de Rubens, dos paisatges flamencs de Teniers, tres quadrets de gènere de Gerard Dow, de Metsu i de Paul Potter, dues teles de Gericault i de Prud’hon, i algunes marines de Backhuysen i de Vernet. Entre les obres de pintura moderna, apareixien quadres signats per Delacroix, Ingres, Decamps, Troyon, Meissonier, Daubigny, etc., i algunes admirables reduccions d’estàtues de marbre o de bronze, copiades dels més bells models de l’Antiguitat, es dreçaven sobre els seus pedestals en els angles d’aquest magnífic museu. Aquell estat d’estupefacció que m’havia predit el comandant del Nautilus ja començava a emparar-se de mi.

—Professor Aronnax —digué aleshores aquell home estrany—, em perdonareu la familiaritat amb què us rebo i el desordre que regna en aquest saló.

—Senyor —vaig respondre jo—, sense voler saber qui sou, em permeteu de reconèixer en vós tot un artista?

—Un simple enamorat de l’art, com a molt, senyor. Abans m’agradava col·leccionar aquestes belles obres creades per la mà de l’home. Era un àvid rastrejador, un furetejador infatigable, i he pogut reunir alguns objectes de valor. Són els darrers records d’aquella terra que ha mort per a mi. Als meus ulls, els vostres artistes moderns són tan antics com els altres; tenen dos o tres mil anys d’existència i els confonc en el meu cap. Els genis no tenen edat.

—I aquests músics? —vaig dir, mostrant unes partitures de Weber, Rossini, Mozart, Beethoven, Haydn, Meyerbeer, Wagner, i d’altres, escampades per damunt d’un orgue de gran tamany que ocupava una de les parets del saló.

—Aquests músics —em respongué el capità Nemo— són contemporanis d’Orfeu, car les diferències cronològiques s’esborren de la memòria dels morts, i jo estic mort, senyor professor, tan mort com ho puguin estar aquells amics vostres que reposen a sis peus sota terra!

El capità Nemo callà i semblava perdut en una profunda meditació. El vaig contemplar amb viva emoció, analitzant en silenci els trets de la seva fesomia. Recolzat a l’angle d’una preciosa taula de mosaic, ni tan sols em veia, s’havia oblidat de la meva presència.

Vaig respectar aquell recolliment i vaig continuar passant revista a les curiositats que enriquien aquell saló.

Al costat de les obres d’art, les rareses naturals tenien també un lloc important. Consistien, principalment, en plantes, conquilles i d’altres productes de l’oceà, que devien ser troballes personals del capità Nemo. Enmig del saló hi havia un brollador d’aigua, elèctricament il·luminat, que queia en una pica feta d’una sola valva de tridacna. Aquella conquilla procedia d’un dels més grans mol·luscs acèfals, i les seves vores, delicadament fistonejades, mesuraven una circumferència de sis metres aproximadament; sobrepassava, doncs, en tamany, aquelles bellíssimes tridacnes que foren regalades a Francesc I per la República de Venècia, i de les quals l’església de Sant Sulpici, de París, en féu dues gegantesques aiguabeneiteres.

Al voltant de la pica, dins d’elegants vitrines muntades sobre armadures de coure, hi havia, classificats i etiquetats, els més admirables productes del mar que mai hagin estat vistos per un naturalista. És fàcil imaginar la meva joia.

La branca dels zoòfits oferia els més curiosos espècimens dels seus dos grups de pòlips i equinoderms. Del primer grup hi havia tubípores, gorgònies disposades en forma de ventall, suaus esponges de Síria, isis de les Moluques, pennàtules, una admirable virgulària dels mars de Noruega, diverses umbel·lulàries, alcionaris, tota una sèrie d’aquelles madrèpores que el meu mestre Milne-Edwards ha sabut classificar tan sàviament en seccions, i entre les quals destacaven adorables flabel·lines, oculines de l’illa Bourbon, el «carro de Neptú» de les Antilles, superbes varietats de coralls, i, en fi, totes les espècies d’aquests curiosos polípers, el conjunt dels quals formen illes senceres que algun dia esdevindran continents.

Entre els equinoderms, remarcables per la seva cobertura espinosa, hi havia astèries, estrelles de mar, pentacrinus, clavellines, asterophitons, garotes o eriçons de mar, holotúries, etc., i representaven la col·lecció completa dels individus d’aquest grup.

Un conquiliòleg una mica nerviós hauria tingut un esbalaïment davant d’aquelles altres vitrines tan plenes on hi havia classificades les mostres de la branca dels mol·luscs. Estava contemplant una col·lecció de valor incalculable, impossible de descriure en poc temps. Entre tots aquells exemplars, citaré de passada l’elegant martellet reial de l’Oceà Índic, amb les seves regulars taques blanques destacant vivament sobre un fons roig i bru; un espòndil imperial de colors vius, cobert d’espines, espècimen poc freqüent en els museus europeus que jo avaluava en vint mil francs; un martellet comú dels mars de Nova Holanda, de difícil adquisició; exòtiques escopinyes cardium del Senegal, fràgils conquilles blanques de doble valva, que un buf hauria dissipat com si fossin bombolles de sabó; moltes varietats de regadores de Java, mena de tubs calcaris vorejats de replecs foliacis i molt buscats pels especialistes; tota una sèrie de tròquids, els uns de color groc-verdós, collits als mars d’Amèrica, els altres d’un vermell fosc, amics de les aigües de la Nova Holanda, aquells vinguts del golf de Mèxic, i remarcables per la seva conquilla imbricada, aquests altres, estel·làries trobades en els mars australs, i, en fi, el més rar de tots, el magnífic esperó de Nova Zelanda; després admirables tel·lines sulfúries, precioses espècies de citerees i de venus, el quadrant trenat de les costes de Tranquebar, l’esclop marbrat de rutilant nacre, els papagais verds dels mars de la Xina, el con gairebé desconegut del gènere Caenodulli, totes les varietats de porcellanes que serveixen de moneda a l’Índia i a l’Àfrica, la «Glòria del Mar», la més preciosa conquilla de les Índies Orientals; i en fi, litorines, dofínules, turritel·les, iantines, òvules, volutes, olives, mitres, cascs, porpres, buccins, arpes, cornets, tritònids, cerítides, fusinus, strombus, pteroceres, patel·les, hialis, cleodores, conquilles delicades i fràgils que la ciència ha batejat amb els noms més encisadors i significatius.

A part, i en compartiments especials, hi havia enfilalls de perles de màxima bellesa, que la llum elèctrica cobria de puntets de foc, perles de color rosa arravatades a les ostres marines del Mar Roig, perles verdes de l’haliòtida iris, perles grogues, blaves, negres, curiosos productes dels diversos mol·luscs de tots els oceans i de certs musclos d’alguns rius del nord, en fi, diverses mostres d’incalculable preu, segregades per les més rares pinctades. Algunes d’aquestes perles sobrepassaven en volum a un ou de colom; valien tant o més que la que l’explorador Tavernier va vendre per tres milions al xa de Pèrsia, i competien amb aquella altra perla de l’imam de Mascata, que fins aleshores havia cregut única en el món.

Així, doncs, xifrar el valor d’aquesta col·lecció era, per dir-ho d’alguna manera, impossible. El capità Nemo devia haver fet despeses de milions per adquirir aquelles mostres tan variades, i jo em preguntava a quina font recorria per satisfer talment les seves fantasies de col·leccionista, quan vaig ser interromput per aquestes paraules:

—Esteu examinant les meves conquilles, eh, senyor professor? Efectivament són com per interessar qualsevol naturalista; però, per a mi, tenen un altre valor, perquè totes les he collides amb les meves mans: no hi ha un sol mar que hagi escapat a les meves recerques.

—Comprenc, capità, comprenc molt bé el goig de passejar-se enmig de tantes riqueses. Vós sou dels que s’han fet el seu tresor ells mateixos. Cap museu d’Europa posseeix una col·lecció semblant de productes de l’oceà. Però si esgoto tota la meva admiració en ella, què em quedarà per a la nau que conté tot això? No vull pas penetrar els vostres secrets! Tanmateix, confesso que aquest Nautilus, la força motriu que amaga a les seves entranyes, els aparells que permeten de maniobrar-lo, el poderós agent que l’anima, tot plegat excita enormement la meva curiositat. Veig penjats en els murs d’aquest saló instruments la utilitat dels quals m’és desconeguda. Podria saber…?

—Senyor Aronnax —em respongué el capità Nemo—, us he dit que éreu lliure a bord, i per tant no hi ha cap part del Nautilus que us estigui prohibida. Podeu, doncs, visitar-lo en detall i serà un plaer per a mi fer-vos de cicerone.

—No sé com correspondre a les vostres atencions, senyor, però no abusaré del vostre oferiment. Només us preguntaré per a què serveixen aquests instruments de física…

—Senyor professor, a la meva cambra hi ha instruments com aquests, i allà tindré el gust d’explicar-vos-en l’ús. Però abans, veniu amb mi, us ensenyaré la cabina que teniu reservada. Cal que sapigueu com estareu instal·lat a bord del Nautilus.

Vaig seguir el capità Nemo que, per una de les portes que s’obrien a cadascuna de les parets esbiaixades del saló, em féu entrar en els corredors de la nau. Em conduí fins a proa i allà em vaig trobar no una cabina sinó una cambra elegantíssima, amb llit, tocador i d’altres mobles.

Era obligat de donar les gràcies al meu hoste.

—La vostra cambra és al costat de la meva —em va dir, obrint una porta—, i la meva dóna al saló que acabem d’abandonar.

Vaig entrar a la cambra del capità. Tenia un aspecte sever, gairebé cenobític. Un llit de ferro, una taula de treball, alguns mobles de tocador. Tot il·luminat a mitja llum. Res de confortable. L’estrictament necessari i prou.

El capità Nemo em mostrà un seient.

—Voleu seure, si us plau? —em digué.

Un cop assegut, ell prengué la paraula dient:





12


Tot amb electricitat

—Senyor Aronnax —començà, mostrant-me els instruments penjats a les parets de la seva cambra—, aquests són els aparells que exigeix la navegació del Nautilus. Aquí, com en el saló, els tinc sempre a la vista i m’indiquen la meva situació i la direcció exacta enmig de l’oceà. Alguns us seran coneguts, com és ara el termòmetre que em dóna la temperatura interior del Nautilus; el baròmetre que indica la pressió i els canvis de temps; l’higròmetre que marca el grau de sequedat de l’atmosfera; el storm-glass, la mescla del qual, en descomposar-se, anuncia la proximitat de tempestes; la brúixola, que dirigeix la meva ruta; el sextant, que, mitjançant l’altura del sol m’indica la latitud on som; els cronòmetres, que em permeten calcular la longitud; i en fi, llarga-vistes de dia i de nit, que em serveixen per escodrinyar tots els punts de l’horitzó, quan el Nautilus puja a la superfície de les aigües.

—Sí, són instruments habituals de navegació —vaig respondre—, i en conec l’ús. Però n’hi ha d’altres que sens dubte responen a les necessitats particulars del Nautilus. Per exemple, aquest quadrant d’aquí, amb una agulla mòbil que el recorre, deu ser un manòmetre, no?

—És un manòmetre, en efecte. Està en contacte amb l’aigua i m’indica la pressió externa i també la profunditat a què es troba el meu aparell.

—I aquest nou model de sondes?

—Són sondes termomètriques que assenyalen la temperatura de les distintes capes d’aigua.

—I aquests altres instruments que no arribo a endevinar per a què serveixen?

—Aquí, professor, sí que us hauré de donar algunes explicacions —digué el capità Nemo—. Si em feu el favor d’escoltar-me… —Guardà silenci durant uns instants, després digué—: Es tracta d’un agent poderós, obedient, ràpid i fàcil, que s’adapta a tots els usos i que regna com a amo absolut a bord. Tot funciona mitjançant aquest agent. M’il·lumina, m’escalfa, és l’ànima dels meus aparells mecànics. Aquest agent és l’electricitat.

—L’electricitat! —vaig exclamar força sorprès.

—Sí, senyor.

—Tanmateix, capità, posseïu una extrema rapidesa de moviments que no casa amb el poder de l’electricitat. Fins ara, la seva potència dinàmica és molt reduïda i només ha pogut produir petites forces!

—Senyor professor —respongué el capità Nemo—, la meva electricitat no és la que vós coneixeu, però això és tot el que em permetreu que us digui.

—No insistiré pas, capità, m’acontentaré amb meravellar-me del resultat. M’agradaria, però, fer-vos una sola pregunta que no cal que contesteu si la trobeu indiscreta. Els elements que utilitzeu per tal de produir aquest prodigiós agent deuen gastar-se aviat. El zinc, per exemple, com el reemplaceu si no manteniu cap comunicació amb terra?

—Us contestaré amb molt de gust —digué el capità Nemo—. En principi heu de saber que en el fons dels mars existeixen mines de zinc, de ferro, de plata i d’or, l’explotació de les quals seria certament força practicable. Però no he volgut manllevar res a aquests metalls terrestres, i, en canvi, he volgut demanar els mitjans per produir la meva electricitat únicament al mar.

—Al mar?

—Sí, professor, i no em manquen mitjans. Hauria pogut, en efecte, establir un circuït entre uns fils submergits a distintes profunditats i obtenir l’electricitat mitjançant la diversitat de temperatures que experimenten; però he preferit utilitzar un sistema més pràctic.

—Quin?

—Vós coneixeu la composició de l’aigua del mar. En mil grams trobem noranta-sis centèsimes parts i mitja d’aigua, i dues centèsimes dos terços aproximadament de clorur de sodi; després, en petita quantitat, s’hi troben altres elements. Podeu veure, doncs, que el clorur de sodi apareix en proporció notable. De manera que extrec de l’aigua del mar sodi i amb ell componc els elements.

—El sodi?

—Sí, professor. Mesclat amb el mercuri, forma una amalgama que fa el mateix paper del zinc en els aparells Bunsen. El mercuri no es gasta mai. Només el sodi es consumeix, però el mar me’l proporciona. Us diré, a més, que les piles de sodi han de ser considerades com les més enèrgiques, i que la seva força electromotriu és doble que la de les piles de zinc.

—Comprenc molt bé les excel·lències del sodi en les condicions en què us trobeu. El mar en conté. Bé, però aleshores cal fabricar-lo, extreure’l, en una paraula. Com us ho feu? Les vostres piles podrien evidentment servir per aquesta extracció; però, si no m’equivoco, la despesa de sodi que necessitarien els aparells elèctrics sobrepassaria la quantitat extreta. Resultaria així que consumiríeu, per produir-ne, molt més del que produiríeu!

—Certament, professor, per això no uso la pila per extreure’l: utilitzo simplement el calor del carbó de terra.

—De terra? —vaig dir, recalcant.

—Diguem el carbó de mar, si ho preferiu —respongué el capità Nemo.

—I podeu explotar mines submarines d’hulla?

—Senyor Aronnax, us asseguro que ho podreu veure vós mateix. Només us demano una mica de paciència, donat que teniu tot el temps per ser pacient. Tingueu present una sola cosa: ho dec tot a l’oceà; ell produeix l’electricitat, i l’electricitat dóna al Nautilus la calor, la llum, el moviment, la vida, en una paraula.

—Però no pas l’aire que respireu.

—Oh! Podria fabricar l’aire necessari, però fóra inútil, donat que puc pujar a la superfície del mar sempre que vull. Tanmateix, si l’electricitat no em proveeix d’aire respirable, el que sí fa és maniobrar unes potents bombes que l’emmagatzemen en uns dipòsits especials, la qual cosa em permet prolongar, si és necessari, i tant temps com calgui, la meva estada en aigües profundes.

—Capità_—vaig respondre—, em limito a admirar. Heu trobat evidentment el que els homes sens dubte trobaran algun dia, la veritable potència dinàmica de l’electricitat, que oferirà impensades possibilitats.

—Jo no sé si la trobaran o no —respongué fredament el capità Nemo—. Sigui com sigui, vós coneixeu ara la primera aplicació que he fet d’aquest preciós agent. És ell qui ens il·lumina amb una igualtat i una continuïtat que no té la llum del sol. Ara mireu aquest rellotge; és elèctric, i funciona amb una regularitat que desafia la dels millors cronòmetres. L’he dividit en vint-i-quatre hores, com els rellotges italians, car per a mi no existeix ni el dia ni la nit, ni sol ni lluna, sinó només aquesta llum fictícia que arrossego fins al fons dels mars! Veieu, en aquest moment són les deu del matí.

—Perfectament.

—Una altra aplicació de l’electricitat. Aquest quadrant, penjat davant nostre, serveix per indicar la velocitat del Nautilus. Un fil elèctric el posa en comunicació amb l’hèlice de la corredora, i la seva agulla m’indica la marxa real de l’aparell. Fixeu-vos, en aquest moment, naveguem a una velocitat moderada de quinze milles per hora.

—És meravellós —vaig dir—, i ja veig, capità, que heu fet ben fet d’utilitzar aquest agent, destinat a reemplaçar el vent, l’aigua i el vapor.

—Doncs no hem acabat, senyor Aronnax —digué el capità Nemo, aixecant-se—, i si feu el favor de seguir-me, visitarem la popa del Nautilus.

Efectivament, jo coneixia ja tota la part anterior d’aquella nau submarina, la divisió exacte de la qual, anant del centre a l’esperó de proa, és la següent: el menjador de cinc metres, separat de la biblioteca per un compartiment estanc, és a dir que no hi podia penetrar l’aigua; la biblioteca de cinc metres; el gran saló de deu metres, separat de la cambra del capità per un segon compartiment estanc; la cambra del capità de cinc metres; la meva de dos metres i mig, i finalment un dipòsit d’aire de set metres i mig que arribava fins a la roda de proa. Total: trenta-cinc metres de longitud. Els compartiments estancs posseïen portes que tancaven hermèticament mitjançant obturadors de cautxú, i garantien tota la seguretat a bord del Nautilus, en cas que es produís alguna via d’aigua.

Vaig seguir el capità Nemo a través dels corredors situats a proa, i vaig arribar al centre de la nau. Allà hi havia una mena de pou que s’obria entre dos compartiments estancs. Una escala de ferro, subjectada a la paret, conduïa a l’extremitat superior. Vaig preguntar al capità per a què servia aquella escala.

—Va fins al bot —respongué.

—Què! Teniu un bot? —vaig preguntar, sorprès.

—Ja ho crec. Una excel·lent embarcació, lleugera i insubmergible, que serveix per passejar i per anar a pescar.

—Però així, quan voleu embarcar-vos, us veieu obligat a pujar fins a la superfície del mar?

—De cap manera. Aquest bot va adherit a la part superior del buc del Nautilus, i ocupa una concavitat disposada per donar-li cabuda. Està completament pontat, aïllat, i retingut per sòlids perns. Aquesta escala condueix a un forat mida d’home, obert en el buc del Nautilus, que es correspon amb un forat semblant obert en el flanc del bot. És per aquesta doble obertura per on m’introdueixo a l’embarcació. Primer se’n tanca una, la del Nautilus; i jo tanco l’altra, la del bot, mitjançant un cargol de pressió; trec els perns, i l’embarcació puja amb una prodigiosa rapidesa a la superfície del mar. Obro aleshores l’escotilla del pont fins aquell moment perfectament closa, dreço el pal, hisso la meva vela o bé prenc els rems, i em poso a passejar.

—Però com torneu a bord?

—Jo no torno, senyor Aronnax, és el Nautilus qui em ve a buscar.

—Obeint les vostres ordres?

—Obeint les meves ordres. Un fil elèctric m’uneix a ell, envio un telegrama i ja està.

—En efecte —vaig dir, embriagat per tantes meravelles—. No hi ha res més fàcil!

Després d’haver deixat enrere el forat de l’escala que conduïa a la plataforma, vaig veure una cabina de dos metres de llarg, on Consell i Ned Land, encantats amb el seu àpat, feien anar les barres a cor què vols. Després s’obrí una porta que donava a la cuina, de tres metres de llarg, situada entre els amplis rebosts del vaixell.

Allà, l’electricitat, més enèrgica o més obedient que el mateix gas, s’encarregava de cuinar. Els fils, connectats als fogons, comunicaven a unes esponges de platí una calor que es distribuïa i es mantenia regularment. Igualment escalfava els aparells destil·ladors que, per evaporació, obtenien una excel·lent aigua potable. Al costat d’aquesta cuina, s’obria una sala de bany, confortablement arreglada; les aixetes podien proporcionar aigua calenta o freda a voluntat.

Després de la cuina, venia el dormitori de la tripulació, de cinc metres de llarg. Però la porta estava tancada, i no vaig poder veure la seva disposició, cosa que potser m’hauria donat alguna pista sobre el nombre d’homes necessaris a la navegació del Nautilus.

Al fons hi havia un quart compartiment estanc, que separava aquell dormitori de la sala de màquines. S’obrí una porta, i vaig trobar-me en el departament on el capità Nemo —enginyer de primer ordre, segurament— havia disposat els seus aparells de locomoció.

La sala de màquines, perfectament il·luminada, no feia menys de vint metres de longitud. Estava dividida, naturalment, en dues parts; la primera contenia els elements que produïen l’electricitat, i la segona, el mecanisme que transmetia el moviment a l’hèlice.

Em sorprengué, de bones a primeres, l’olor sui generis que omplia aquell compartiment. El capità Nemo s’adonà de la meva impressió.

—Són emanacions de gas —digué—, produïdes per la utilització del sodi; però no és més que un petit inconvenient. Cada matí ventilem la nau amb força aire.

Mentrestant, jo examinava, amb un interès fàcil de suposar, la maquinària del Nautilus.

—Com podeu veure, utilitzo elements Bunsen, i no elements Ruhmkorff. Aquests haurien resultat inútils. En canvi, els Bunsen són pocs, però grans i resistents, la qual cosa és molt millor, segons tinc experimentat. L’electricitat produïda passa al darrere, on actua a través d’electroimants de grans dimensions amb un sistema particular de palanques i d’engranatges que transmeten el moviment a l’arbre de l’hèlice. Aquesta, que té un diàmetre de sis metres i un pas de set metres i mig, pot donar fins a cent vint voltes per segon.

—I així obteniu…?

—Una velocitat de cinquanta milles per hora.

En tot allò hi havia algun misteri, però no vaig insistir per tal de conèixer-lo. Com podia ser que l’electricitat actués amb una potència com aquella? On s’originava aquesta força gairebé il·limitada? En una increïble tensió obtinguda a partir d’una nova classe de bobines?, en la seva transmissió, que un sistema de palanques desconegudes[12] podia acréixer fins a l’infinit? Això és el que no podia comprendre.

—Capità Nemo —vaig dir—, puc constatar els resultats i no intentaré buscar una explicació. He vist com el Nautilus maniobrava davant l’Abraham Lincoln, i ja sé a què atenir-me pel que fa a la seva velocitat. Però amb navegar no n’hi ha prou. Cal veure allà on va! Pot dirigir-se a dreta i a esquerra, amunt o avall! Com us ho feu per arribar a les grans profunditats, on per força heu de trobar una resistència en augment que ve a ser de l’ordre de centenars d’atmosferes? Com remunteu a la superfície de l’oceà? I, en fi, com us manteniu al nivell que més us convé? Sóc indiscret de preguntar-ho?

—De cap manera, professor —em respongué el capità, després d’una lleugera indecisió—, i donat que mai no abandonareu aquesta nau submarina, us ho diré. Veniu al saló. És el nostre veritable gabinet de treball, i allà us ensenyaré tot el que heu de saber sobre el Nautilus!





13


Algunes xifres

Un instant després, érem asseguts en un divan del saló, amb un cigar a la boca. El capità em posà al davant un plànol amb la planta i els talls vertical i transversal del Nautilus. I començà la descripció en aquests termes:

—Heus aquí, senyor Aronnax, totes les dimensions del vaixell que ens porta. És un cilindre molt allargat, de puntes còniques. Pren sensiblement la forma d’un cigar, forma que ja havien adoptat a Londres per a diverses construccions del mateix tipus. La longitud d’aquest cilindre, d’un extrem a l’altre, és exactament de setanta metres, i el seu bau, a la part més ampla, fa vuit metres. No està construït, per tant, en la proporció d’u és a deu com els vostres steamers més ràpids, però les seves línies són suficientment allargades, i el seu buidat prou prolongat com perquè l’aigua desplaçada s’escapi fàcilment i no oposi cap obstacle a la seva marxa.

»Aquestes dues dimensions us permetran d’obtenir per un simple càlcul la superfície i el volum del Nautilus. La seva superfície comprèn 1.011,45 m2; el seu volum és de 1.500,2 m3, la qual cosa equival a dir que submergit del tot desplaça o pesa 1.500 m3 o tones.

»Quan vaig fer els plànols d’aquesta nau, destinada a una navegació submarina, vaig voler que, en equilibri dins l’aigua, tingués enfonsades nou dècimes parts, i que només emergís una dècima part. En conseqüència, no havia de desplaçar en aquestes condicions més que les nou dècimes parts del seu volum, o sigui 1.356,48 m3, és a dir que no havia de pesar sinó aquest mateix nombre de tones. De manera que no podia sobrepassar aquest pes en construir el Nautilus segons les dimensions que coneixeu.

»El Nautilus es compon de dos bucs, un interior i l’altre exterior, units entre ells per bigues en forma de T que li donen una rigidesa extraordinària. En efecte, gràcies a aquesta disposició cel·lular, resisteix com si es tractés d’un bloc compacte, com si estigués ple. El revestiment no pot cedir, s’adhereix per si mateix i no per la subjecció dels perns, i l’homogeneïtat de la seva construcció, deguda al perfecte acoblament dels seus materials, li permet desafiar els mars més violents.

»Tots dos bucs estan fabricats amb planxa d’acer, la densitat del qual, en relació a l’aigua, és de 7,8. La primera no té menys de cinc centímetres de gruix, i pesa 394,96 tones. La segona cobertura, més la quilla, de cinquanta centímetres d’altura i vint-i-cinc d’ample, que pesa ella sola seixanta-dues tones, la maquinària, el llast, els diversos accessoris i condicionaments, les closes de separació i els puntals interiors, pesen, tot plegat, 961,62 tones que, sumades a les 394,96 tones anteriors, fan el total exigit de 1.356,48 tones. Queda entès?

—Sí, queda entès.

—Doncs bé —continuà el capità—, quan el Nautilus està flotant en aquestes condicions, només sobresurt una dècima part. Aleshores, si disposo de dipòsits d’una capacitat igual a aquesta dècima part, o sigui d’una cabuda de 150,72 tones, i els omplo d’aigua, el vaixell desplaçarà en aquest moment mil cinc-centes set tones, o les pesarà, que és el mateix, i d’aquesta manera quedarà completament submergit. I això és el que passa, professor. Aquests dipòsits existeixen a bord a la part inferior del Nautilus. Obro les aixetes, s’omplen i la nau s’enfonsa fins a rasar la superfície de l’aigua.

—Bé, capità, però ara arribem a la veritable dificultat. Que pugueu rasar la superfície de l’oceà ho entenc. Però, en submergir-se per dessota d’aquesta superfície, el vostre aparell submarí no trobarà una pressió, és a dir un impuls cap amunt que es calcula en una atmosfera per cada trenta peus d’aigua, o sigui aproximadament d’un quilo per centímetre quadrat?

—Certament, professor.

—Així, doncs, com no ompliu el Nautilus sencer, no veig pas com podeu fer-lo navegar entre les aigües.

—Professor —respongué el capità Nemo—, no hem de confondre l’estàtica amb la dinàmica, perquè això ens exposaria a greus errors. Hi ha una despesa de treball mínima per arribar als baixos fons de l’oceà, car els cossos tenen tendència a enfonsar-se. Seguiu el meu raonament.

—Us escolto, capità.

—Quan vaig voler determinar l’augment de pes que calia donar al Nautilus per submergir-lo, només em vaig haver de preocupar de la reducció de volum que l’aigua del mar experimenta a mida que les seves capes esdevenen més i més fondes.

—És evident —vaig respondre.

—Bé, si l’aigua no és pas absolutament incompressible, en tot cas és molt poc compressible. En efecte, segons els càlculs més recents, aquesta disminució només és de quatre-centes trenta-sis deu-milionèsimes per atmosfera, o per cada trenta peus de profunditat. Si es tracta d’anar a mil metres, aleshores he de tenir en compte la disminució de volum sota una pressió equivalent a la d’una columna d’aigua de mil metres, és a dir sota una pressió de cent atmosferes. Aquesta reducció serà aleshores de quatre-cents trenta-sis cent-mil·lèsimes. Hauré, doncs, d’augmentar el pes per tal de pesar 1.513,77 tones en comptes de 1.507,2. L’augment, doncs, només serà de 6,57 tones.

—Només?

—Només, senyor Aronnax, i el càlcul és ben fàcil de verificar. A més tinc dipòsits suplementaris amb capacitat per cent tones. De manera que puc descendir a grans profunditats. Quan vull retornar a la superfície i rasar-la, n’hi ha prou amb expulsar aquesta aigua, o buido completament tots els dipòsits, si vull emergir aquella dècima part de la seva capacitat total.

Realment no tenia cap objecció a fer davant d’aquells raonaments tan ben fonamentats en les xifres.

—Admeto els vostres càlculs, capità —vaig respondre—, i mal faria si volgués contradir-vos, donat que l’experiència us dóna la raó cada dia. Però ara em trobo davant d’una dificultat real.

—Quina, senyor?

—Quan sou a mil metres de profunditat, les parets del Nautilus suporten una pressió de cent atmosferes. Si, en aquest moment, voleu buidar els dipòsits suplementaris per alleugerir la nau i pujar a la superfície, caldrà que les bombes vencin una pressió de cent atmosferes, que és de cent quilos per centímetre quadrat. Per això cal una potència…

—Que només l’electricitat em pot donar —s’afanyà a dir el capità Nemo—. Us repeteixo, senyor, que la potència dinàmica de les meves màquines és gairebé infinita. Les bombes del Nautilus tenen una força prodigiosa, i prou que us n’haureu adonat, quan les seves columnes d’aigua es precipitaren com un torrent damunt l’Abraham Lincoln. D’altra banda, només utilitzo els dipòsits suplementaris per arribar a profunditats mitjanes de mil cinc-cents o dos mil metres, i això en vistes a no malgastar els meus aparells. De manera que, quan em passa pel cap de visitar les profunditats de l’oceà a dues o tres llegües per sota de la seva superfície, utilitzo d’altres procediments més llargs, però no menys eficaços.

—Quins, si es pot saber, capità?

—Bé, això m’obligarà naturalment a explicar-vos com funciona el Nautilus.

—Estic impacient per saber-ho.

—Per governar aquest aparell cap a estribord, o a babord, és a dir per fer-lo moure, en una paraula, seguint un pla horitzontal, faig servir un governall ordinari d’ample rascàs,[13] fixat al darrere del codast, que actua per mitjà d’una roda. Però també puc moure el Nautilus d’amunt cap avall, o d’avall cap amunt, en sentit vertical, mitjançant uns plans inclinats, acoblats als costats sobre el centre de flotació, plans mòbils que poden adoptar totes les posicions i que són accionats des de l’interior mitjançant unes poderoses palanques. Si mantinc aquests plans paral·lels al vaixell, aquest es mou horitzontalment. Si els inclino, el Nautilus, segons la disposició d’aquesta inclinació, i gràcies a l’empenta de l’hèlice, o bé s’enfonsa seguint una diagonal tan pronunciada com calgui, o bé es remunta seguint aquesta mateixa diagonal. I fins i tot, si volgués retornar encara més ràpidament a la superfície, embrago l’hèlice, i la pressió de les aigües fa pujar verticalment el Nautilus com un globus que, ple d’hidrogen, s’eleva ràpidament enlaire.

—Bravo, capità! —vaig exclamar—. Però com pot el timoner seguir la ruta que vós li doneu enmig del mar?

—El timoner està situat en una mena de talaia vidrada, que sobresurt de la part superior del buc del Nautilus i va resguardada amb vidres lenticulars.

—Vidres capaços de resistir unes pressions semblants?

—Ja ho crec. El cristall, que és tan fràgil als cops, ofereix, tanmateix, una resistència considerable. En unes experiències de pesca a l’encesa amb llum elèctrica que es van fer el 1864, en els mars del nord, es va poder comprovar que plaques d’aquest material, de set mil·límetres de gruix només, resistien una pressió de setze atmosferes, tot i que deixaven passar potents raigs calorífics que repartien desigualment l’escalfor. En canvi, els vidres que jo utilitzo no tenen menys de vint-i-un centímetres en el punt central, és a dir trenta vegades aquell gruix.

—Ho admeto, capità; però, per veure-s’hi, cal que la llum esvaeixi les tenebres, i em pregunto com enmig de l’obscuritat de les aigües…

—Darrere la talaia del timoner hi ha un poderós reflector elèctric, i els seus raigs poden il·luminar el mar fins a mitja milla de distància.

—Ah! Bravo! I tres vegades bravo, capità! Ara m’explico la fosforescència del pretès narval que tant va intrigar als savis! A propòsit, volia preguntar-vos si l’abordatge del Nautilus al Scotia, que tant d’enrenou va provocar, va ser fruit d’un encontre fortuït o no.

—Purament fortuït, senyor. Jo navegava a dos metres per dessota de la superfície de l’aigua, quan es produí el xoc. D’altra banda, vaig veure que no hi havia hagut cap resultat desastrós.

—Cap ni un, senyor. Però, què em podeu dir respecte a l’Abraham Lincoln?

—Senyor professor, ho lamento per un dels millors vaixells de la important marina americana, però se m’estava atacant i em vaig haver de defensar! De totes maneres, em vaig acontentar amb deixar la fragata en condicions de no poder-me atacar, i no crec que li costi gaire reparar les seves avaries en el port més pròxim.

—Ah, comandant! —vaig exclamar amb convicció—, realment el vostre Nautilus és una nau meravellosa!

—Sí, senyor —respongué amb autèntica emoció el capità Nemo—, i me l’estimo com si fos carn de la meva carn! Si tot resulta un perill anant en un dels vostres vaixells sotmesos a l’atzar de l’oceà, si, sobre el mar, la primera impressió és el sentiment de l’abisme, com tan bé ha dit l’holandès Jansen, us asseguro que sota el mar i a bord del Nautilus, el cor de l’home no té res a témer. No hi ha perill que es malmeti, perquè el seu doble buc té la rigidesa del ferro; no calen ormeigs que les oscil·lacions i el caboteig van gastant; no calen veles que el vent s’emporta, ni calderes que el vapor rebenta; no hi ha perill d’incendi, donat que la nau està feta amb planxa de metall i no amb fusta; no necessita carbó que s’esgota, donat que l’electricitat és el seu agent mecànic; no hi ha perill de cap encontre inesperat, donat que és l’únic que navega en aigües profundes; no ha de suportar tempestes, perquè a uns quants metres per dessota les aigües troba la calma absoluta! Vet-ho aquí, senyor! Vet aquí la nau per excel·lència! I si és cert que l’enginyer té més confiança en el vaixell que no pas el constructor, i el constructor més que no pas el mateix capità, comprendreu amb quin abandó em confio al meu Nautilus, donat que jo en sóc alhora el capità, el constructor i l’enginyer!

El capità Nemo parlava amb una eloqüència arrabassadora. L’esclat de la seva mirada, la passió dels seus gestos, el transfiguraven. Sí! Estimava la seva nau com un pare estima el seu fill!

Però una qüestió, potser indiscreta, se’m plantejava naturalment, i no em vaig poder estar de fer-li la pregunta:

—Així que vós sou enginyer, capità Nemo?

—Sí, senyor —em respongué—, he estudiat a Londres, París i Nova York durant el temps que era habitant dels continents de la terra.

—Però, com heu pogut construir en secret aquest admirable Nautilus?

—Cadascuna de les seves parts, senyor Aronnax, m’ha arribat d’un punt diferent del globus i amb destí fals. La seva quilla ha estat forjada a Creusot, l’arbre de l’hèlice als tallers Pen & Co., de Londres, les planxes del buc a la factoria Leard, de Liverpool, l’hèlice als tallers Scott, de Glasgow. Els dipòsits han estat fabricats per Cail & Cie. de París, la maquinària per Krupp, a Prússia, l’esperó és dels tallers de Motala, a Suècia, els instruments de precisió són de la companyia Hart frères, de Nova York, etc., i cadascun d’aquests proveïdors ha rebut els meus plànols sota noms diferents.

—Però —vaig dir-li— totes aquestes parts així fabricades, s’han hagut de muntar, d’ajustar?

—Professor, jo vaig establir els meus tallers en un illot desert, en ple oceà. Allà, els meus obrers, és a dir els meus valerosos companys, instruïts i formats per mi mateix, i jo, vam acabar el nostre Nautilus. Després, un cop finalitzada l’operació, el foc va destruir tota traça del nostre pas per aquell illot que, si hagués pogut, hauria fet saltar.

—Aleshores, he de suposar que el cost de fabricació d’aquesta nau submarina deu ser realment extraordinari? —vaig preguntar-li al capità.

—Senyor Aronnax, una nau de ferro costa mil cent vint-i-cinc francs per tona. El Nautilus en fa mil cinc-centes, de manera que surt a un milió sis-cents vuitanta-set mil francs, o sigui dos milions si comptem el seu condicionament, o bé quatre o cinc milions amb les obres d’art i les col·leccions que porta.

—Una última pregunta, capità Nemo.

—Digueu, professor.

—Deveu ser molt ric?

—Infinitament ric, senyor, tant que podria, sense cap esforç, pagar els deu mil milions de deutes que té França!

Em vaig quedar mirant aquell estrany personatge que així em parlava. Abusava de la meva credulitat? El futur em donaria la resposta.





14


El riu negre

La porció del globus terrestre ocupada per les aigües es calcula en tres milions vuit-cents trenta-dos mil cinc-cents cinquanta-vuit miriàmetres quadrats, o sigui més de trenta-vuit milions d’hectàrees. Aquesta massa líquida comprèn dos mil dos-cents cinquanta milions de milles cúbiques, i formaria una esfera de seixanta llegües de diàmetre, el pes de la qual seria de tres quintilions de tones. I per comprendre el que aquesta quantitat significa, s’ha de tenir en compte que el quintilió és a mil bilions el que mil bilions són a la unitat, és a dir que hi ha tants milers de bilions en un quintilió com unitats hi ha en un miler de bilions. De manera que aquesta massa líquida és, si fa no fa, la quantitat d’aigua que vessarien tots els rius de la terra durant quaranta mil anys.

Durant les èpoques geològiques, al període del foc succeí el període de l’aigua. L’oceà fou en principi universal. (Principi d’on sembla que començà la vida dels diversos animals). Després, poc a poc, en els temps silúrics, aparegueren crestes de muntanyes i emergiren illes que desaparegueren després a causa de diluvis parcials, ressorgiren de nou, es soldaren, formaren continents i finalment les terres es fixaren geogràficament tal com les veiem actualment. El sòlid conquerí al líquid trenta-set milions sis-centes cinquanta-set milles quadrades, o sigui dotze mil nou-cents setze milions d’hectàrees.

La configuració dels continents permet de dividir les aigües en cinc grans parts: l’oceà Glacial Àrtic, l’oceà Glacial Antàrtic, l’oceà Índic, l’oceà Atlàntic i l’oceà Pacífic.

L’oceà Pacífic s’estén de nord a sud entre els dos cercles polars i d’est a oest entre Amèrica i Àsia, sobre una extensió de cent quaranta-cinc graus en longitud. És el més tranquil dels mars; els seus corrents són amples i lents, les marees mediocres, les pluges abundants. Aquest era l’oceà que el meu destí em portava a recórrer en principi i en les més estranyes circumstàncies.

—Professor —em digué el capità Nemo—, si us sembla, podem anar a prendre exactament la nostra situació, per tal de fixar el punt de partença d’aquest viatge. Són les dotze menys quart. Vaig a pujar a la superfície de l’aigua.

El capità polsà tres vegades un timbre elèctric. Les bombes començaren a buidar l’aigua dels dipòsits; l’agulla del manòmetre indicava, per les diferències de pressió, el moviment ascensional del Nautilus; després s’aturà.

—Hem arribat —digué el capità.

Vaig anar fins a l’escala central que conduïa a la plataforma. Vaig pujar els graons de ferro, i per les escotilles obertes, vaig sortir a la part superior del Nautilus.

La plataforma emergia només vuitanta centímetres. La proa i la popa del Nautilus presentaven aquesta disposició fusiforme que el feia justament comparable a un llarg cigar. Vaig poder remarcar que les seves planxes, lleugerament imbricades, semblaven les escames que revesteixen el cos dels grans rèptils terrestres. Així s’explicava ben naturalment que, malgrat els millors llarga-vistes, sempre s’hagués confós aquesta nau amb un animal marí.

Cap a la meitat de la plataforma, el bot, mig encabit en el buc de la nau, formava una lleugera protuberància. A davant i a darrere s’alçaven dues talaies de poca altura, de parets inclinades i en part tancades amb espessos vidres lenticulars: una era la destinada al timoner que dirigia el Nautilus, i l’altra contenia el potent fanal elèctric que il·luminava la seva ruta.

Feia una mar esplèndida, el cel era pur. A penes es notaven les espaiades ondulacions de l’oceà. Una lleugera brisa de l’est arrissava la superfície de les aigües. L’horitzó, net de boires, es prestava a les millors observacions.

No hi havia res a la vista: ni esculls, ni illots, ni Abraham Lincoln, només la immensitat deserta.

El capità Nemo, amb el sextant a la mà, prengué l’altura del sol d’on obtindria la latitud. Esperà uns quants minuts que l’astre toqués la ratlla de l’horitzó. Mentre observava, no alterà ni un sol múscul, es podia dir que l’instrument no estaria més immòbil en una mà de marbre.

—Les dotze —digué—. Professor Aronnax, quan vulgueu…

Vaig dirigir una última mirada a aquella mar una mica groguenca de les costes japoneses i vaig davallar altre cop al saló.

Allà, el capità prengué nota de la medició i calculà cronomètricament la longitud, que després comprovà amb d’altres observacions precedents d’angles horaris. Aleshores em digué:

—Senyor Aronnax, estem a cent trenta-set graus quinze minuts de longitud a l’oest…

—De quin meridià? —vaig preguntar vivament, esperant que la resposta del capità m’indicaria potser la seva nacionalitat.

—Senyor —em respongué—, jo tinc diversos cronòmetres regulats segons els meridians de París, de Greenwich i de Washington. Però, en honor vostre, utilitzaré el de París.

Aquesta resposta no em descobria res. Vaig inclinar-me i el comandant continuà:

—A cent trenta-set graus quinze minuts de longitud a l’oest del meridià de París i a trenta graus set minuts de latitud nord, és a dir a tres-centes milles aproximadament de les costes del Japó. Avui, 8 de novembre, a migdia, comença el nostre viatge d’exploració sota l’aigua.

—Déu ens empari! —vaig respondre.

—I ara, professor —afegí el capità—, us deixo amb els vostres estudis. He marcat la ruta en direcció est-nord-est i a cinquanta metres de profunditat. Aquí teniu mapes a escala petita on podreu seguir-la. El saló és a la vostra disposició, i ara us demano permís per retirar-me.

El capità Nemo em saludà i marxà. Vaig quedar-me sol, absort en els meus pensaments. Tots se me n’anaven cap al comandant del Nautilus. Sabria algun dia a quina nació pertanyia aquest home estrany que es vantava de no pertànyer a cap? Aquest odi que havia acumulat contra la humanitat, aquest odi que potser comportava terribles venjances, qui el devia haver provocat? Era un d’aquests savis incompresos, un d’aquests genis «als quals se’ls ha fet un tort», segons una expressió de Consell, un Galileu modern, o bé un d’aquests homes de ciència com ara l’americà Maury, la carrera dels quals ha estat trencada per convulsions polítiques? No podia pas dir-ho. L’única cosa certa era que l’atzar m’havia dut a bord de la seva nau, i que tenia la meva vida a les mans, però, per bé que m’hagués acollit fredament, no podia negar que era hospitalari. Encara que mai no havia pres la mà que jo li allargava ni mai m’havia allargat la seva.

Em vaig passar tota una hora capficat en aquestes reflexions, intentant d’esbrinar aquell misteri que tant m’interessava. Després vaig fixar els ulls sobre el gran planisferi estès damunt la taula i vaig posar el dit en el punt exacte on es creuaven la longitud i la latitud observades.

El mar té els seus rius com els continents. Són corrents especials que es reconeixen per la seva temperatura o color. Potser el més important és el conegut amb el nom de Gulf Stream. La ciència ha determinat, sobre el globus, la direcció de cinc corrents principals: un al nord de l’Atlàntic, un segon al sud de l’Atlàntic, un tercer al nord del Pacífic, un quart al sud del Pacífic i un cinquè al sud de l’oceà Índic. Fins i tot és probable que un sisè corrent existís en altre temps al nord de l’oceà Índic, quan els mars Caspi i Aral, units als grans llacs de l’Àsia, formaven una única extensió d’aigua.

I justament pel punt indicat sobre el planisferi passava un d’aquests corrents, el Kuro-Scivo dels japonesos, o Riu Negre, que, partint del golf de Bengala, on és escalfat pels raigs perpendiculars del sol dels Tròpics, travessa l’estret de Malaca, s’estén per la costa d’Àsia, i s’eixampla al nord del Pacífic fins arribar a les illes Aleutianes, arrossegant troncs de camforers i d’altres productes indígenes, i fendint les ones de l’oceà amb l’anyil pur de les seves càlides aigües. Aquest era el corrent que el Nautilus anava a recórrer. Jo el seguia amb la mirada, el veia perdre’s en la immensitat del Pacífic i ja em sentia arrossegat per ell, quan Ned Land i Consell aparegueren a la porta del saló.

Els meus intrèpids companys es quedaren petrificats en veure les meravelles acumulades davant dels seus ulls.

—Però on som? On som? —exclamà el canadenc—. Al museu de Quebec?

—Si el senyor em permet —replicà Consell—, jo diria millor al palau de Sommerard!

—Amics meus —vaig respondre, fent-los senyal de passar—, no sou ni al Canadà ni a França, sinó a bord del Nautilus i a cinquanta metres per dessota el nivell del mar.

—Si el senyor ho diu, m’ho hauré de creure —replicà Consell—; però francament, aquest saló és com per bocabadar fins i tot un flamenc com jo.

—Ja et pots quedar bocabadat, ja, i mira, que, per a un classificador de la teva talla, aquí hi ha força feina.

Poc calia encoratjar el meu criat. El noi s’havia inclinat ja damunt les vitrines i murmurava alguns mots de la llengua dels naturalistes: classe dels gasteròpodes, família dels buccinoides, gènere de les porcellanes, espècie de les Cypraea Madagascariensis, etc.

Mentrestant, Ned Land, poc conquiliòleg, m’anava preguntant respecte a la meva entrevista amb el capità Nemo. Si havia descobert qui era, d’on venia, on anava, cap a quines profunditats ens arrossegava, i mil qüestions que no podia contestar perquè no em deixava temps per fer-ho.

Li vaig contar tot el que sabia, o més ben dit, tot el que no sabia, i vaig preguntar-li si havia vist o sentit alguna cosa.

—No he sentit ni vist res! —respongué el canadenc—. Ni tan sols m’he topat amb ningú de la tripulació. Ves si també serà elèctrica!

—Elèctrica?

—A fe de Déu que n’hi hauria per creure-ho! Però vós, senyor Aronnax —preguntà Ned Land, que continuava amb la seva idea al cap—, vós no em podeu dir quants homes hi ha a bord? Deu, vint, cinquanta, cent?

—No sabria què dir-vos, mestre Land. D’altra banda, creieu-me, deixeu estar de moment aquesta idea d’emparar-vos del Nautilus o de fugir. Aquesta nau és una obra mestra de la indústria moderna, i lamentaria no haver-la conegut! Quanta gent acceptaria de bon grat la nostra situació, ni que fos només per poder-se passejar a través d’aquestes meravelles. Feu-me cas, estigueu tranquil, i procurem veure tot el que ens envolta.

—Veure! —exclamà l’arponer—, però si no veiem res, no veurem res en aquesta presó d’acer! Anem a les palpentes…

Ned Land acabava de pronunciar aquestes paraules, quan tot d’una es produí una obscuritat absoluta. El sostre lluminós s’havia apagat tan ràpidament que els meus ulls experimentaren una impressió dolorosa, anàloga a la que se sent quan es passa de les més profundes tenebres a la llum del dia.

Ens havíem quedat muts, sense ni moure’ns, sense saber quina sorpresa, agradable o desagradable, ens esperava. Aleshores, vàrem sentir un soroll com si es descorreguessin unes escotilles sobre els costats del Nautilus.

—Això és la fi! —digué Ned Land.

—Ordre de les hidromeduses! —murmurà Consell.

De sobte, ens envoltà una claror pels dos costats del saló, que penetrava a través de dues obertures oblongues. Les masses líquides aparegueren vivament il·luminades per les emanacions elèctriques. Dues plaques de cristall ens separaven del mar. Vaig tremolar només de pensar que aquella fràgil paret podia trencar-se; però fortes armadures de bronze l’aguantaven i li donaven una resistència gairebé infinita.

El mar era perfectament visible dins un radi d’una milla al voltant del Nautilus. Quin espectacle! Quina ploma seria capaç de narrar-ho! Qui podria descriure els efectes de la llum a través d’aquelles cortines transparents i la suavitat de les successives degradacions fins a les capes inferiors i superiors de l’oceà!

És prou coneguda la diafanitat del mar. Ja sabem que la seva limpidesa supera la de l’aigua que surt de les roques. Les substàncies minerals i orgàniques que porta en suspensió acreixen també la seva transparència. En determinades parts de l’oceà, a les Antilles, per exemple, cent quaranta-cinc metres d’aigua encara permeten de veure el fons de sorra amb una sorprenent netedat, i la força de penetració dels raigs solars no sembla aturar-se a menys de tres-cents metres de profunditat. Però en aquest medi fluid que recorria el Nautilus, la claror elèctrica es produïa en el si mateix de les ones. Ja no es tractava d’aigua lluminosa, sinó de llum líquida.

Si s’admet la hipòtesi d’Erhemberg, que creu en la il·luminació fosforescent dels fons submarins, la natura ha reservat indiscutiblement per als habitants del mar un dels més prodigiosos espectacles: només calia veure aquells mil jocs de llum que teníem davant. A cada costat teníem una finestra oberta als abismes inexplorats. L’obscuritat del saló ressaltava la claror exterior, i nosaltres miràvem com si aquell cristall fos el vidre d’un immens aquari.

El Nautilus semblava immòbil. I és que no teníem punts de referència. De vegades, però, les línies de l’aigua que tallava el seu esperó passaven ràpidament davant nostre.

Meravellats, ens havíem recolzat davant d’aquelles vitrines i ningú no havia trencat encara el silenci de l’estupefacció, quan Consell digué:

—No volíeu veure, amic Ned, doncs, au, mireu, mireu!

—Curiós, curiós! —deia el canadenc que, oblidant les seves còleres i els seus projectes d’evasió, experimentava una atracció irresistible—. I qui no vindria de lluny per admirar aquest espectacle!

—Ah! —vaig exclamar—, com comprenc la vida d’aquest home! Ha aconseguit de fer-se un món a part que li reserva les més sorprenents meravelles!

—Però, i els peixos! —observà el canadenc—. No veig peixos per enlloc!

—I què us pot importar, amic Ned —respongué Consell—, si no els coneixeu.

—Que no els conec jo, un pescador! —exclamà Ned.

I a propòsit d’això s’establí una discussió entre els dos amics, car, si bé tots dos coneixien els peixos, cadascú els coneixia d’una manera molt distinta.

Tothom sap que els peixos formen la quarta i última classe de la branca dels vertebrats. Han estat definits amb justesa com a «vertebrats de circulació doble i sang freda, que respiren per brànquies i viuen a l’aigua». Estan agrupats en dues sèries distintes: la sèrie dels peixos d’esquelet ossi, és a dir aquells que tenen l’espina dorsal feta de vèrtebres òssies, i els peixos d’esquelet cartilaginós, és a dir els que tenen les vèrtebres cartilaginoses.

El canadenc potser coneixia aquesta distinció, però Consell sabia més que això, i, ara que se sentia lligat per amistat amb Ned Land, no podia admetre que l’altre no en sabés tant com ell. Així doncs començà a explicar-li:

—Amic Ned, vós sou un matador de peixos, un hàbil pescador. Heu capturat un gran nombre d’aquests interessants animals. Però em jugaria qualsevol cosa que no sabeu com es classifiquen.

—Sí —respongué l’arponer—. Se’ls classifica en peixos que es mengen i en peixos que no es mengen!

—Vet aquí una distinció de gastrònom —respongué Consell—. Però digueu-me: coneixeu la diferència que existeix entre els peixos d’esquelet ossi i els d’esquelet cartilaginós?

—Pot ser que sí. Consell.

—I la subdivisió d’aquestes dues grans classes?

—No en tinc ni idea —respongué el canadenc.

—Doncs bé, amic Ned, escolteu i fixeu-vos-hi! Els peixos d’esquelet ossi es subdivideixen en sis ordres: Primo, els acantopterigis, que tenen la mandíbula superior completa i mòbil, i les brànquies en forma de pinta. Aquest ordre comprèn quinze famílies, és a dir les tres quartes parts dels peixos coneguts. Tipus: la perca comú.

—És força bona per menjar —respongué Ned Land.

—Secundo —continuà Consell—, els abdominals, que tenen les aletes ventrals situades sota l’abdomen o darrere les pectorals, sense estar unides als ossos de l’esquena, ordre dividit en cinc famílies i que comprèn la major part dels peixos d’aigua dolça. Tipus: la carpa, el lluç de riu.

—Pse! —féu el canadenc, amb un cert menyspreu—, peixos d’aigua dolça!

—Tertio —digué Consell—, els subbranquials, que tenen les aletes ventrals situades sota les pectorals i immediatament suspeses als ossos de l’esquena. Aquest ordre conté quatre famílies. Tipus: palaies, serrandells, roms, rèmols, llenguados, etc.

—Excel·lent! Excel·lent! —exclamà l’arponer, que només considerava els peixos des del punt de vista comestible.

—Quarto —continuà Consell, sense defallir—, els àpodes, de cos allargat, sense aletes ventrals i coberts d’una pell gruixuda i sovint llefiscosa, ordre que només comprèn una sola família. Tipus: l’anguila i el gimnot.

—Mediocre! Mediocre! —respongué Ned Land.

—Quinto —digué Consell—, els lofobranquis, que tenen les mandíbules completes i lliures, i les brànquies en forma de plomalls disposats per parelles seguint els arcs branquials. Aquest ordre només compta amb una sola família. Tipus: els hipocamps, els dragons de mar.

—Dolent! Dolent! —replicà l’arponer.

—Sexto i últim —digué Consell—, els plectògnats, que tenen l’os maxil·lar fixament unit a la part de l’intermaxil·lar que forma la mandíbula, i la volta palatina que s’engrana per sutura amb el crani, de manera que no executa moviments independents de la resta del cap, ordre que no posseeix autèntiques aletes ventrals i que consta de dues famílies. Tipus: el tetrodons, els peixos lluna.

—Magnífics per espatllar un bon àpat! —exclamà el canadenc.

—Ho heu entès, amic Ned? —digué el saberut Consell.

—Gens ni mica, amic Consell —contestà l’arponer—. Però endavant, resulteu molt interessant.

—En canvi, els peixos cartilaginosos —continuà impertorbablement Consell—, només consten de tres ordres.

—Millor que millor —féu Ned.

—Primo, els ciclòstoms, que tenen les mandíbules soldades en forma d’anell mòbil i brànquies que s’obren en nombrosos forats, ordre que només comprèn una sola família. Tipus: la llamprea.

—Aquesta cal tenir-la en compte —respongué Ned Land.

—Secundo, els selacis, amb brànquies semblants a les dels ciclòstoms però que, en canvi, tenen la mandíbula inferior mòbil. Aquest ordre, el més important de la classe, comprèn dues famílies. Tipus: la rajada i els esquals.

—Què! —exclamà Ned—. Rajades i taurons en el mateix ordre! Mireu, amic Consell, per bé de les rajades, no us aconsellaria que els poséssiu tot dos al mateix sac!

—Tertio —respongué Consell—, els ganoides, que tenen les brànquies generalment obertes per una sola fenedura proveïda d’un opercle, ordre que comprèn quatre gèneres. Tipus: l’esturió.

—Ah, amic Consell! Us heu guardat el millor per al final, segons el meu parer, és clar. I això és tot?

—Sí, estimat Ned —respongué Consell—, i tingueu en compte que tot i saber això, encara no se sap res, perquè les famílies es subdivideixen en gèneres, subgèneres, espècies, varietats…

—Doncs bé, amic Consell —digué l’arponer, acostant-se al vidre de l’escotilla—, aquí teniu les varietats que passen!

—Sí! Peixos! —exclamà Consell—. Ni que estiguéssim davant d’un aquari!

—No —vaig respondre jo—, perquè l’aquari no deixa de ser una gàbia i, en canvi, aquests peixos són lliures com els ocells per l’aire.

—Au, Consell, anomeneu-los, anomeneu-los! —deia Ned Land.

—Jo! —respongué Consell—. No en sóc capaç! Això és cosa del meu senyor!

I en efecte, el bon noi, classificador furibund, no era precisament un naturalista, i no sé si amb prou feines hauria distingit una tonyina d’un bonítol. Al revés de Ned Land, que anomenava tots els peixos sense vacil·lar.

—Un peix ballesta —havia dit jo.

—Sí, un peix ballesta xinès! —contestà Ned Land.

—Gènere balistes, família dels escleroderms, ordre dels plectògnats —murmurava Consell.

Decididament, entre tots dos, Ned i Consell haurien fet un notable naturalista.

El canadenc no s’havia equivocat. Un grup de ballestes, de cos comprimit, de pell granulosa, armades d’un agulló sobre l’aleta dorsal, evolucionaven a l’entorn del Nautilus, agitant les quatre fileres de pues que es drecen a cada costat de la seva cua. Res tan admirable com el seu embolcall, gris per sobre, blanc per sota, i amb tot de taques daurades que centellejaven en l’ombriva massa d’aigua. Entre elles, ondulaven les rajades com un mocador empès pel vent, i quina no seria la meva joia en veure-hi entremig la rajada xinesa, groguenca per la part de dalt, rosa pàl·lid al ventre, i proveïda de tres agullons darrere l’ull; espècie rara i fins dubtosa en temps de Lacépède, que només l’havia vist en uns dibuixos japonesos.

Durant dues hores, tota una armada aquàtica escortà el Nautilus. Enmig dels seus jocs i de les seves evolucions, competint en bellesa, magnificència i velocitat, vaig poder distingir el tord verd, el roger, marcat amb una doble ratlla negra, el gòbit elèotre, d’aleta caudal arrodonida, de color blanc i amb taques violetes al dors, el scomber japonès, admirable cavalla d’aquests mars, de cos blau i cap argentat, brillants atzurors fent honor al seu nom, daurades ratllades, amb les aletes en diverses tonalitats de blaus i grocs, daurades faixades, ressaltades amb una franja negra sobre l’aleta caudal, daurades zonèfores elegantment cenyides pels seus sis cinturons, trompeters, veritables peixos flauta o becades de mar, alguns dels quals arribaven a fer un metre de llarg, salamandres del Japó, morenes equídnees, llargs serpents de sis peus, amb ulls vius i petits, i una ampla boca eriçonada de dents, etc.

La nostra admiració no perdia intensitat. Les nostres exclamacions no s’acabaven mai. Ned anomenava els peixos, Consell els classificava, i jo m’extasiava davant la vivacitat dels seus moviments i la bellesa de les seves formes. Mai no m’havia estat possible sorprendre aquells animals vius i lliures en el seu element natural.

No citaré totes les varietats que passaren així per davant dels nostres ulls fascinats, aquella completa col·lecció dels mars del Japó i de la Xina. Aquells peixos acudien, més nombrosos que els ocells pels aires, atrets sens dubte pel resplendent fanal de llum elèctrica.

De sobte, es tornà a il·luminar el saló. Les escotilles de planxa es tancaren. L’encisadora visió desaparegué. Però jo vaig continuar somiant despert durant una bona estona, fins que els meus ulls es fixaren en els instruments penjats a les parets. La brúixola marcava encara la direcció nord-nord-est, el manòmetre indicava una pressió de cinc atmosferes que corresponia a una profunditat de cinquanta metres, i la corredora elèctrica donava una lectura de quinze milles per hora.

Jo esperava el capità Nemo, però no aparegué. El rellotge marcava les cinc.

Ned Land i Consell tornaren a la seva cabina i jo vaig anar a la meva. La taula estava parada per sopar. Hi havia sopa de tortuga feta amb els careis més delicats, un moll roquer de carn blanca, una mica fullolada, el fetge del qual, preparat a part, resultà un plat deliciós, i filets d’holacanthus o peix emperador, el sabor del qual em semblà molt superior al del salmó.

Vaig acabar de passar el vespre llegint, escrivint, pensant. Després, vençut per la son, vaig estirar-me sobre el meu llit de zosteres i em vaig quedar adormit profundament, mentre el Nautilus lliscava a través del ràpid corrent del Riu Negre.





15


Una invitació per carta

L’endemà, 9 de novembre, em vaig despertar després d’una dormida de dotze hores. Consell vingué, com ja tenia per costum, a saber «com ha passat la nit el senyor» i a oferir els seus serveis. Havia deixat el seu amic Ned Land dormint com aquell que no hagués fet res més en la seva vida.

Vaig deixar que el noi xerrés a pleret, sense tornar-li massa respostes: estava preocupat per l’absència del capità Nemo durant la sessió de la vigília, però esperava veure’l a qualsevol moment del dia.

Tot seguit em vaig posar la meva roba de bissus. La seva naturalesa provocà més d’una vegada les reflexions de Consell. Li vaig explicar que estaven fabricades amb els filaments brillants i sedosos amb què s’arrapen a les roques els nacres[14], mena de conquilles molt abundants a les costes mediterrànies. Abans se’n feien teles, mitges, guants, perquè són suaus i càlids alhora. La tripulació del Nautilus podia vestir-se a bon preu, sense haver de demanar res als cotoners, als moltons, ni als cucs de seda de la terra.

Un cop vestit, vaig anar al gran saló. Estava desert.

Em vaig endinsar en l’estudi d’aquells tresors de conquiliologia, acomodats a les vitrines. Vaig fullejar també voluminosos herbaris, plens de plantes marines raríssimes que encara conservaven els seus colors, per bé que eren seques. Entre aquelles precioses hidròfites vaig trobar cladostefis verticil·lats, padines pavònies, caulerpes de fulla pampolada, cal·litamnions graníferes, delicades ceràmium de tons escarlates, agàries disposades en forma de ventall, acetabulàries semblants a barrets de bolets molt deprimits, que durant molt de temps foren classificades entre els zoòfits, i, en fi, tota una sèrie d’algues filamentoses.

Així passà tot el dia, sense que el capità Nemo m’honorés amb la seva visita. Les escotilles del saló no es van obrir. Potser no ens volien cansar la vista amb la contemplació d’aquelles belleses submarines.

El Nautilus es mantenia en la direcció est-nord-est, la seva velocitat era de dotze milles i navegava a una profunditat entre cinquanta i seixanta metres.

L’endemà, 10 de novembre, el mateix abandó i la mateixa solitud. No vaig veure ningú de la tripulació. Ned i Consell varen passar la major part del dia amb mi. També ells s’estranyaven de l’inexplicable absència del capità. Estaria malalt, aquell home singular? O havia volgut modificar els seus projectes respecte a nosaltres?

A fi de comptes, tal com deia Consell, gaudíem de completa llibertat i ens alimentaven a cos de rei. El nostre hoste s’atenia als termes del pacte. No podíem queixar-nos, i la mateixa singularitat del nostre destí ens reservava tan belles compensacions que no teníem dret a acusar-lo de res.

Aquell dia vaig començar el diari d’aquestes aventures, la qual cosa m’ha permès contar-les amb la més escrupolosa exactitud, i, detall curiós, ho vaig escriure en paper fabricat amb zosteres marines.

L’onze de novembre, de bon matí, l’aire fresc que s’escampava per l’interior del Nautilus m’indicà que havíem tornat a la superfície de l’oceà, per tal de renovar les provisions d’oxigen. Vaig anar cap a l’escala central i vaig pujar a la plataforma.

Eren les sis. El cel estava cobert, el mar gris, però en calma. Pràcticament no hi havia maror. Jo esperava trobar allà al capità Nemo, però vindria? Només vaig veure el timoner, tancat a la seva talaia de vidre. Assegut sobre la prominència que feia la tapa del bot, vaig aspirar amb fruïció les emanacions salines.

Poc a poc, la boira es dissipà gràcies a l’acció dels raigs del sol. L’astre diürn apuntava per l’horitzó oriental. El mar s’inflamà al seu contacte com un reguerot de pólvora. Els núvols, escampats a gran altura, s’acoloriren de tons vius admirablement matisats, i nombroses «llengües de gat»[15] anunciaven vent per a tot el dia.

Però, què podia el vent contra aquell Nautilus que no temia ni les tempestes?

Estava admirant, doncs, la magnífica sortida de sol, tan alegre, tan vivificant, quan vaig sentir que algú pujava cap a la plataforma.

Em disposava a saludar el capità Nemo, però fou el seu segon —el que havia estat amb ell durant la primera visita que ens féu— qui aparegué. Avançà per la plataforma sense adonar-se de mi, o almenys això semblava. Amb el seu potent llarga-vistes davant dels ulls, escodrinyava tots els punts de l’horitzó amb una atenció extrema.

Un cop fet l’examen, s’acostà a l’escotilla i pronuncià una frase exactament en aquests termes. L’he retinguda a la memòria perquè, cada matí, es reproduïa en idèntiques condicions. Aquestes eren les paraules: «Nautron respoc lorni virch».

Què significaven, no ho sé.

Després d’haver-les pronunciat, el segon tornà a baixar. Jo vaig pensar que el Nautilus devia voler reprendre la seva navegació submarina, de manera que vaig anar cap a l’escotilla, i, un cop a baix, pels corredors, vaig tornar a la meva cambra.

Així transcorregueren cinc dies, sense que la situació es modifiqués. Cada matí, pujava a la plataforma. La mateixa frase era pronunciada pel mateix home. El capità no apareixia.

Ja m’havia resignat a no veure’l, quan, el 16 de novembre, en entrar a la meva cambra amb Ned i Consell, vaig trobar damunt la taula una carta adreçada a nom meu.

Vaig obrir-la impacient. L’escriptura era franca i clara, però una mica gòtica, i recordava els tipus alemanys.

La carta estava redactada en aquests termes:


Senyor professor Aronnax a bord del Nautilus,

16 novembre 1867



El capità Nemo convida el senyor professor Aronnax a una partida de caça que tindrà lloc demà matí a les seves selves de l’illa Crespo. Espera que res no impedirà el senyor professor d’assistir-hi, i veurà agradosament que els seus dos companys s’hi afegeixin.

El comandant del Nautilus

Capità Nemo





—Una cacera! —exclamà Ned.

—I a les seves selves de l’illa Crespo! —afegí Consell.

—Així doncs, aquest individu també va a terra? —digué Ned Land.

—Sembla que està clarament indicat —vaig contestar, rellegint la carta.

—Doncs bé, cal acceptar —replicà el canadenc—. Un cop a terra ferma, ja prendrem una decisió o altra. A més, no em desagradaria gens menjar carn fresca.

Sense voler conciliar el que hi havia de contradictori entre l’horror manifest del capità Nemo als continents i les illes, i la seva invitació d’anar a caçar a la selva, vaig limitar-me a contestar:

—Vejam primer què és l’illa Crespo.

Vaig consultar el planisferi, i, a 32° 40’ de latitud nord i a 167° 50’ de longitud oest, vaig trobar un illot que fou explorat, el 1801, pel capità Crespo, i que les antigues cartes espanyoles anomenaven «Roca de la Plata», és a dir «Roca d’Argent». Érem, doncs, a mil vuit-centes milles aproximadament del nostre punt de partida, i la direcció del Nautilus, una mica modificada, el conduïa al sud-est.

Vaig mostrar als meus companys aquell petit roc perdut enmig del Pacífic.

—Si el capità Nemo va de vegades a terra —els vaig dir— no es pot negar que tria illes ben desertes!

Ned Land acotà el cap sense respondre; acte seguit Consell i ell se n’anaren. Després d’un sopar que em fou servit pel steward, sempre mut i impassible, vaig posar-me a dormir no del tot tranquil.

L’endemà, 17 de novembre, en despertar-me, vaig notar que el Nautilus estava absolutament immòbil. Vaig vestir-me de seguida i vaig entrar al gran saló.

El capità Nemo era allà. M’esperava, s’alçà, saludà, i em preguntà si volia acompanyar-lo.

Com que no va fer cap al·lusió a la seva absència durant vuit dies, em vaig abstenir de parlar-li’n, i simplement vaig contestar que els meus companys i jo estàvem disposats a seguir-lo.

—De totes maneres, senyor —vaig afegir—, em permetré adreçar-vos una pregunta.

—Feu-la, senyor Aronnax, i si puc respondre, respondré.

—Doncs bé, capità, com és que vós, que heu trencat tota relació amb la terra, posseïu les selves de l’illa Crespo?

—Professor —em respongué el capità—, les selves que posseeixo no demanen al sol ni la seva llum ni la seva escalfor. Ni els lleons, ni els tigres, ni les panteres, ni cap altre quadrúpede no les freqüenten. Ningú més que jo les coneix. Només creixen per a mi sol. No són selves terrestres, sinó selves submarines.

—Selves submarines? —vaig exclamar.

—Sí, senyor professor.

—I m’oferiu d’anar-hi?

—Precisament.

—A peu?

—I sense mullar-vos.

—De caça?

—De caça.

—Amb el fusell a la mà?

—Amb el fusell a la mà.

Vaig mirar el comandant del Nautilus amb un posat que no tenia res d’afalagador per a ell.

«Decididament està malalt del cap», vaig pensar. «Deu haver tingut un atac que ha durat vuit dies, i que encara dura. Llàstima! M’estimava més que fos un estrany que no pas un boig!».

Aquest pensament es devia llegir perfectament a la meva cara, però el capità Nemo s’acontentà amb dir-me que el seguís i així ho vaig fer, resignat a qualsevol cosa.

Vam entrar al menjador, on ja estava servit l’esmorzar.

—Senyor Aronnax —em digué el capità—, us prego que vulgueu compartir el meu esmorzar sense compliments. Parlarem tot menjant. Perquè, si bé us he promès un passeig per la selva, no m’he compromès a dur-vos a un restaurant. Esmorzeu, que segurament no dinarem fins tard.

Vaig fer honor a l’àpat. Es componia de diversos peixos, llonzes d’holotúries, excel·lents zoòfits acompanyats d’algues força apetitoses, com ara la Porphyria laciniata i la Laurentia primafetida. La beguda es componia d’aigua límpida a la qual, seguint l’exemple del capità, vaig afegir algunes gotes d’un licor fermentat, extret, segons una recepta kamtxatkiana, de l’alga coneguda amb el nom de Rhodymenia palmada.

El capità Nemo menjà una estona sense pronunciar una sola paraula. Després em digué:

—Senyor professor, quan us he proposat de venir a caçar a les meves selves de Crespo, heu cregut que estava en contradicció amb mi mateix. Quan us he dit que es tractava de selves submarines, heu cregut que estava boig. Professor, mai no s’ha de judicar els homes a la lleugera.

—Capità, podeu creure que…

—Escolteu-me si us plau, i veureu si m’heu d’acusar de follia o de contradicció.

—Us escolto.

—Senyor professor, vós sabeu tan bé com jo que l’home només pot viure sota l’aigua a condició que es porti la seva provisió d’aire respirable. En tot treball submarí, l’obrer, vestit amb una roba impermeable i amb el cap ficat en una càpsula de metall, rep l’aire de l’exterior mitjançant bombes de compressió i reguladors.

—Aquest és el funcionament dels escafandres —vaig dir.

—Efectivament, però en aquestes condicions, l’home no és lliure. Està lligat a la bomba que li envia l’aire a través d’un tub de cautxú que l’uneix a terra com una veritable cadena, i si haguéssim d’estar així retinguts prop del Nautilus, no podríem anar gaire lluny.

—I de quina manera es pot anar més lliure?

—Utilitzant l’aparell Rouquayrol-Denayrouze, inventat per dos compatriotes vostres, però que jo he perfeccionat per al meu ús. Això us permetrà d’arriscar-vos en aquestes noves condicions fisiològiques sense que els vostres òrgans se’n ressentin. Es compon d’un dipòsit de planxa gruixuda, dins del qual he emmagatzemat l’aire a una pressió de cinquanta atmosferes. Aquest dipòsit va fixat a l’esquena mitjançant uns tirants, com els d’una motxilla de soldat. La seva part superior forma una càpsula d’on l’aire, retingut per un mecanisme de manxa, no pot sortir si no és a la seva tensió normal. A l’aparell Rouquayrol, tal com s’utilitza, dos tubs de cautxú, partint de la càpsula, van a parar en una mena de pavelló que empresona el nas i la boca de l’operador; un serveix per introduir l’aire inspirat, i l’altre és per a la sortida de l’aire expirat, i la llengua ha de tancar aquest o aquell segons les necessitats de la respiració. Però jo, que he d’afrontar pressions considerables al fons del mar, em veig obligat a mantenir el cap, com en el cas dels escafandres, tancat dins una esfera de bronze, i és en aquesta esfera que van a parar els dos tubs inspiradors i expiradors.

—Perfecte, capità Nemo, però l’aire que us emporteu es deu gastar aviat, i donat que només conté un quinze per cent d’oxigen, de seguida esdevé irrespirable.

—Sens dubte, però, com ja us he dit, senyor Aronnax, les bombes del Nautilus em permeten d’emmagatzemar-lo a una pressió considerable i, en aquestes condicions, el dipòsit de l’aparell pot proveir aire respirable durant nou o deu hores.

—No tinc cap objecció a fer —vaig respondre—. Però una altra pregunta, capità, com podeu il·luminar el vostre camí pel fons de l’oceà?

—Amb l’aparell Ruhmkorff, senyor Aronnax. I si el dipòsit es porta a l’esquena, aquest es porta a la cintura. Consisteix en una pila de Bunsen que s’activa no amb dicromat de potassa, sinó amb sodi. Una bobina d’inducció recull l’electricitat produïda i la dirigeix cap a una llanterna de disposició particular. En aquesta llanterna hi ha un serpentí de vidre que només conté un petit residu de gas carbònic. Quan l’aparell funciona, el gas es torna lluminós i fa una llum clara i constant. Proveït així, puc respirar i veure-m’hi.

—Capità Nemo, a totes les meves objeccions hi doneu unes respostes tan aclaparadores que ja no goso dubtar. Tanmateix, si bé accepto el perfeccionament dels aparells Rouquayrol i Ruhmkorff, tinc les meves reserves respecte al fusell amb què voleu armar-me.

—No es tracta d’un fusell de pólvora —respongué el capità.

—És un fusell d’aire comprimit?

—Certament. Com voleu que fabriqui pólvora a bord, si no tinc ni salnitre, ni sofre, ni carbó?

—I a més —vaig dir—, per disparar sota l’aigua, en un medi vuit-centes cinquanta-cinc vegades més dens que l’aire, caldria vèncer una resistència considerable.

—Això no hi fa res. Hi ha canons, perfeccionats després de Fulton pels anglesos Philippe Coles i Burley, pel francès Furcy, i per l’italià Landi que van proveïts d’un sistema especial de tanca i que poden disparar en aquestes condicions. Però, ja us ho he dit, no tenint pólvora, l’he reemplaçada per aire comprimit que les bombes del Nautilus em forneixen a bastament.

—Però aquest aire es deu gastar de seguida.

—I què? No duc el meu dipòsit Rouquayrol que, en cas de necessitat em pot abastar? Amb una aixeta ad hoc és suficient. D’altra banda, senyor Aronnax, vós mateix veureu que, durant aquestes caceres submarines, no es fan grans despeses d’aire ni de bales.

—Tot i així, em sembla que en aquesta mitja penombra, i enmig d’un líquid tan dens en comparació amb l’aire, els trets no poden anar gaire lluny i difícilment deuen ser mortals.

—Ben al contrari, senyor, amb aquest fusell tots els trets són mortals, i si toqueu un animal, per lleument que sigui, cau fulminat.

—Per què?

—Perquè no són bales ordinàries el que dispara aquest fusell, sinó petites càpsules de vidre, inventades pel químic austríac Leniebroek, de les quals en tinc gran provisió. Aquestes càpsules de vidre, recobertes d’una armadura d’acer i rematades amb un cul de plom, són veritables ampolletes de Leyde, dins de les quals hi ha electricitat condensada a alta tensió. Al més petit xoc es descarreguen, i l’animal, per poderós que sigui, cau mort. Puc afegir que aquestes càpsules no són més grosses que les municions de calibre 4, i que el carregador d’un fusell ordinari pot portar-ne deu.

—Ja no discuteixo més —vaig respondre, aixecant-me de la taula—. No tinc res més a fer sinó agafar el meu fusell i anar on vós aneu.

El capità Nemo em portà cap a la popa del Nautilus, i, en passar per davant de la cabina de Ned i de Consell, vaig cridar els meus dos companys que de seguida ens van seguir.





16


Passeig a peu pla

Al cap de poc, érem en una petita estança situada prop de la sala de màquines, on havíem de posar-nos l’equip.

Aquella estança era, per dir-ho amb propietat, l’arsenal i el vestuari del Nautilus. Una dotzena d’aparells d’escafandres, penjats a la paret, esperaven els passejants.

Ned Land, en veure’ls, manifestà una evident repugnància a posar-se aquelles coses.

—Però, estimat Ned —li vaig dir—, les selves de l’illa Crespo són selves submarines!

—Que bé! —féu l’arponer, contrariat, veient els seus somnis de carn fresca esvanir-se com per art d’encanteri—. I vós, senyor Aronnax, tindreu el valor de posar-vos aquesta mena de vestits?

—És necessari, mestre Land.

—Allà vós —respongué l’arponer, encongint les espatlles—, però el que és jo, si no és per la força, no me’ls penso pas posar.

—Ningú no us força, mestre Land —digué el capità Nemo.

—I vós, Consell, també us arrisqueu? —preguntà Ned.

—Jo segueixo el senyor allà on vagi —respongué.

A un crit del capità, acudiren dos homes de la tripulació per ajudar-nos a posar aquells vestits impermeables, fets de cautxú sense costures i preparats de manera que poguessin resistir considerables pressions. Semblaven armadures flonges i resistents alhora. Constaven de pantalons i jaqueta. El pantalons acabava en una mena de calçat gruixut amb pesades soles de plom. El teixit de la jaqueta s’aguantava amb unes làmines de coure que cuirassaven el pit i el protegien de la pressió de les aigües, deixant que els pulmons funcionessin lliurement; les mànigues acabaven en forma de guants dúctils que no contrariaven de cap manera els moviments de la mà.

Com es pot veure, aquests escafandres perfeccionats quedaven ben lluny d’altres vestimentes informes, com ara les cuirasses de suro, les sobrevestes, les robes d’hule parafinat, etc., que foren inventades i usades al segle XVIII.

El capità Nemo, un dels seus companys —una mena d’hèrcules que devia tenir una força prodigiosa—, Consell i jo de seguida tinguérem col·locats aquella mena d’escafandres. Només ens faltava posar el cap dins l’esfera metàl·lica. Però, abans de procedir a aquesta operació, vaig demanar al capità si em donava permís per examinar els fusells que ens estaven destinats.

Un dels homes del Nautilus em presentà un fusell simple amb una gran culata d’acer buida per dins. Servia de dipòsit d’aire comprimit, que una vàlvula accionada pel gallet deixava escapar dins el tub de metall. Una concavitat per als projectils, buidada en el cos de la culata, contenia una vintena de bales elèctriques que, mitjançant una molla, es col·locaven automàticament en el canó del fusell. Tan bon punt un projectil era disparat, ja n’hi havia un altre de preparat.

—Capità Nemo —vaig dir—, aquesta arma és perfecta i fàcil de manejar. Ja tinc ganes de provar-la. Però, com ens ho farem per arribar al fons del mar?

—En aquest moment el Nautilus està varat a deu metres, només cal que marxem.

—Peró, com sortirem?

—Ara ho veureu.

El capità Nemo introduí el seu cap dins el casquet esfèric. Consell i jo vam fer el mateix, no sense haver sentit que el canadenc ens adreçava un «bona cacera» irònic. La part de dalt del vestit duia un coll de coure engalzat, sobre el qual es collava el casc de metall. Tres obertures, protegides amb vidre gruixut, ens permetien de veure-hi en totes direccions només torçant el cap a l’interior d’aquella esfera. Ja col·locada, els aparells Rouquayrol, que dúiem a l’esquena, començaren a funcionar i, pel que a mi fa, asseguro que hi respirava amb tota normalitat.

Amb la llanterna Ruhmkorff penjada a la cintura i el fusell a la mà, jo ja estava a punt de marxa. Però, si he de ser franc, empresonat dins d’aquells feixucs vestits i clavat a terra per les soles de plom, m’era impossible de fer un sol pas.

Tot era previst, no obstant, car de seguida vaig notar que m’empenyien cap a una petita cambra contigua al vestuari. Els meus companys, igualment remolcats, em seguien. Vaig sentir que una porta, proveïda d’obturadors, es tancava darrere nostre, i una profunda obscuritat ens envoltà.

Passats uns minuts, m’arribà a l’oïda un xiulet fort. Vaig notar una certa impressió de fred que em pujava des dels peus cap al pit. Era evident que, des de l’interior del vaixell, havien fet entrar, mitjançant una aixeta, l’aigua exterior que ens anava cobrint i que aviat omplí tota la cambra. Una segona porta practicada al costat del Nautilus s’obrí en aquell moment. Una feble claror ens il·luminà. Uns instants després, els nostres peus tocaven el fons del mar.

I ara, com podria descriure les impressions que m’ha deixat aquell passeig sota les aigües? Els mots són impotents a l’hora d’explicar aquelles meravelles! Si fins i tot el pinzell és incapaç de reproduir els singulars efectes del líquid element, com podria fer-ho la ploma?

El capità Nemo anava al davant i el seu company ens seguia alguns passos enrere. Consell i jo estàvem ben a prop l’un de l’altre, com si haguéssim de poder bescanviar algunes paraules a través de les nostres closques metàl·liques. Jo ja ni m’adonava de la feixuguesa dels meus vestits, del calçat, del dipòsit d’aire, ni del pes de la massissa esfera, enmig de la qual el meu cap ballava com una ametlla dins la seva closca. Tots aquests objectes, submergits en l’aigua, perdien una part del seu pes igual a la del líquid desplaçat, i jo em sentia molt a gust experimentant aquesta llei física descoberta per Arquimedes. Ja no era una massa inerta sinó que tenia una llibertat de moviments força considerable.

La llum que arribava fins a trenta peus per sota de la superfície de l’oceà, em sorprengué per la seva potència. Els raigs del sol travessaven sense dificultat aquella massa aquosa i esvaïen la coloració. Distingia clarament els objectes a una distància de cent metres. Més enllà, els fons s’anaven matisant amb fines degradacions de tons ultramars, després els blaus s’enfosquien fins a desaparèixer enmig d’una vaga obscuritat. Certament, aquella aigua que m’envoltava era com una mena d’aire, més dens que l’atmosfera terrestre, però gairebé tan diàfana com ella. Sobre meu encara veia la calmada superfície del mar.

Caminàvem per sobre d’una sorra fina, compacta i no arrissada com la de les platges que conserva l’empremta de les onades. Aquella estora resplendent, autèntic reflector, retornava els raigs del sol amb una sorprenent intensitat. Per això es produïa aquella immensa reverberació que penetrava totes les molècules líquides. Em creurà algú si dic que, a aquella profunditat de trenta peus, m’hi veia com a la llum del dia?

Durant un quart d’hora, vaig calcigar aquella sorra ardent, encatifada d’una impalpable pols de conquilles. El buc del Nautilus, la seva forma d’escull allargat, es desdibuixava a poc a poc, però el seu potent reflector, quan es fes de nit enmig de les aigües, ens havia de facilitar el retorn a bord, projectant els seus raigs amb una netedat perfecta. Aquest efecte és difícil de comprendre pels qui només han vist en terra aquestes capes blanquinoses tan vivament acusades. En terra, la pols que satura l’aire els dóna l’aparença d’una boira lluminosa, però a mar, i sota el mar, aquests feixos de llum elèctrica es transmeten amb una incomparable puresa.

Tot i que no paràvem de caminar, la vasta plana de sorra semblava no tenir límits. Jo apartava amb la mà les cortines líquides que es tornaven a tancar darrere meu, i el rastre dels meus passos desapareixia de seguida per efecte de la pressió de l’aigua.

Ben aviat, algunes formes d’objectes, a penes difuminats per la llunyania, aparegueren al meu davant. Vaig poder veure, en primer pla, rocalla entapissada de magnífics exemplars de zoòfits, i ja d’entrada em va frapar un efecte especial singular en aquest medi.

Aleshores eren les deu del matí. Els raigs del sol penetraven la superfície de les aigües fent un angle força oblic, i al contacte de la seva llum descomposta per la refracció com a través d’un prisma, les flors, les roques, les plantes, les conquilles i els pòlips, tot quedava matisat en les seves vores amb els set colors de l’espectre solar. Era una pura meravella, una festa per als ulls tot aquell encavalcament de tons acolorits, un veritable calidoscopi de verds, grocs, taronges, morats, anyils, blaus, en una paraula, la paleta completa d’un colorista enfervorit! Em sabia greu no poder comunicar a Consell les vivíssimes sensacions que se m’acumulaven al cap, i competir amb ell a cops d’interjeccions admiratives! Em sabia greu no poder intercanviar els meus pensaments mitjançant signes convinguts, com feien el capità Nemo i el seu company! De manera que, a falta d’altra cosa, em vaig posar a parlar amb mi mateix i a cridar dins la closca de metall que em cofava el cap, malgastant segurament en vanes paraules més aire que no el necessari.

Davant l’esplèndid espectacle, Consell s’havia aturat com jo mateix. Evidentment, el noi, en presència d’aquelles mostres de zoòfits i de mol·luscs, no feia altra cosa que classificar i classificar. Abundaven els pòlips i els equinoderms sobre la sorra. Hi havia isis de diferents tipus, cornulàries de les que viuen isoladament, tofes d’oculines albes que abans es coneixien amb el nom de «corall blanc», les fúngies eriçonades en forma de bolets, les anemones, adherides gràcies al seu disc muscular, que semblaven parterres de flors, esmaltats amb els tentacles blavosos del seu collaret bucal, estrelles de mar que constel·laven la sorra, i asterofitons berrugosos, fines randes brodades per la mà de les nàiades, amb els seus fistons balancejant-se a causa de les febles ondulacions que provocava el nostre pas. Era un veritable càrrec de consciència per a mi xafar amb els peus tants i tants brillants espècimens de mol·luscs com hi havia escampats per terra a milers: les pintes concèntriques, els martellets, les donàcides, veritables conquilles saltadores, els trocus, els cascs vermells o cypraecassis, els strombus ala d’àngel, i tants d’altres productes d’aquest inesgotable oceà. Però calia continuar endavant i així ho férem, mentre que per damunt dels nostres caps vogaven grups de fisàlies que deixaven arrossegar els seus tentacles de color ultramar, meduses que, amb la seva ombrel·la opalina o rosa pàl·lid, fistonada de blau, ens protegien dels raigs del sol, i pelàgies panòpires que, d’haver estat a les fosques, ens haurien sembrat el camí de lluors fosforescents!

Totes aquestes meravelles, les vaig veure en l’espai d’un quart de milla, pràcticament sense aturar-me i seguint el capità Nemo que em feia senyal de continuar. Ben aviat canvià la natura del terra. A la plana de sorra succeí una capa de llim viscós que els americans anomenen «oaze», compost únicament de conquilles silíciques o calcàries. Després, recorreguérem una prada d’algues, plantes pelàgiques que encara no havien estat arrencades per les aigües i la vegetació de les quals era exuberant. Aquella gespa, atapeïdament teixida i suau al trepig, hauria rivalitzat amb les més delicades estores fetes per mans humanes. Però al mateix temps que la vegetació s’escampava per terra, també apareixia sobre els nostres caps. Un lleu bressol de plantes marines, classificades entre aquesta abundosa família de les algues, de les quals se’n coneixen més de dos mil espècies, s’encreuaven a la superfície del mar. Veia flotar llargues cintes de fucus, els uns globulosos, els altres tubulats, laurències, cladostefis de fullatge més deslligat, rodimènies palmades, semblants a ventalls de cactus. Vaig poder observar que les plantes verdes es mantenien més a prop de la superfície del mar, mentre que les vermelles ocupaven una profunditat mitjana, deixant a les hidròfites negres o marrons la tasca de formar els jardins i parterres de les capes més reculades de l’oceà.

Aquestes algues són veritablement un prodigi de la creació, una de les meravelles de la flora universal. Aquesta família produeix alhora els més petits i els més grans vegetals del globus. Car, de la mateixa manera que s’han pogut comptar quaranta mil d’aquestes imperceptibles plàntules en un espai de cinc mil·límetres quadrats, igualment s’han collit fucus de més de cinc-cents metres de longitud.

Feia una hora i mitja que havíem deixat el Nautilus. Era migdia. Me’n vaig adonar perquè la perpendicularitat dels raigs solars feia que no es refractessin. La màgia dels colors desaparegué a poc a poc, i els matisos de color maragda i safir s’esvaniren del nostre firmament. Caminàvem a un pas regular que ressonava damunt el terra amb una intensitat sorprenent. Els més petits sorolls es transmetien amb una rapidesa a la qual no està habituada l’orella en terra. Efectivament, l’aigua és, per al so, millor vehicle que l’aire, i s’hi propaga a una velocitat quàdruple.

En aquell moment, el terra descendia fent un pendent pronunciat. La llum prengué un aspecte uniforme. Arribàrem a una profunditat de cent metres, sota una pressió de deu atmosferes. Però el meu escafandre estava preparat de tal manera què no vaig notar el canvi de pressió. Només vaig sentir una certa molèstia a les articulacions dels dits, i encara això no trigà a desaparèixer. Pel que fa a la fatiga natural que un passeig de dues hores havia de produir, suportant, a més, aquells arreus als quals jo no estava habituat, he de dir que era nul·la. Els meus moviments, ajudats per l’aigua, es produïen amb una sorprenent facilitat.

Tot i la profunditat de tres-cents peus, encara es podien percebre els raigs del sol, per bé que feblement. A la claror intensa havia succeït un crepuscle vermellós, terme mig entre el dia i la nit. Tanmateix, encara ens hi vèiem prou per anar caminant, i no era necessari utilitzar els aparells Ruhmkorff.

En aquest moment, el capità Nemo s’aturà. Esperà que jo arribés fins a ell, i, amb el dit, em mostrà algunes masses obscures que contrastaven en l’ombra a poca distància.

—És la selva de l’illa Crespo —vaig pensar, i no m’equivocava.





17


Una selva submarina

Havíem arribat al llindar d’aquella selva, sens dubte una de les més belles de l’immens domini del capità Nemo. La considerava ben seva i s’atribuïa sobre ella els mateixos drets de què gaudien els primers homes en els primers dies del món. D’altra banda, qui li hauria disputat la possessió d’aquella propietat submarina? Quin altre aventurer més ardit podia venir, destral en mà, a desmuntar-ne els ombrius boscos?

Aquella selva estava formada per grans plantes arborescents, i, tan bon punt vam penetrar sota les seves amples arcades, els meus ulls quedaren admirats per la singular disposició del suposat brancatge —disposició que fins aleshores mai no havia observat.

Cap de les herbes que entapissaven el terra, cap de les branques que sorgien dels arbrissons, no s’arrossegava, ni es torçava, ni s’estenia en sentit horitzontal. Totes pujaven cap a la superfície de l’oceà. No hi havia cap filament o cinta d’aquella vegetació, per prima que fos, que no es mantingués dreta com una tija de ferro. Els fucus i les lianes es desenvolupaven seguint una línia rígida i perpendicular, imposada per la densitat de l’element que les havia produït. Immòbils, quan jo les apartava amb la mà, aquelles plantes reprenien immediatament la seva posició primitiva. Aquell era el regne de la verticalitat.

De seguida, però, vaig habituar-me a aquella curiosa disposició, així com a la relativa obscuritat que ens envoltava. El terra de la selva estava sembrat de rocs aguts, difícils d’evitar. La flora submarina em semblà força completa allà, molt més rica que no devia ser a les zones àrtiques o tropicals, on els seus productes són menys nombrosos. Però, per uns moments, vaig arribar a confondre involuntàriament els dos regnes, prenent alguns zoòfits per hidròfites, és a dir animals per plantes. I qui no s’hi hauria confós? La fauna i la flora es toquen de tan a prop en aquest món submarí!

També vaig observar que totes aquelles produccions del regne vegetal es mantenien unides a terra per un punt de subjecció ben superficial. Desproveïdes d’arrels, indiferents al cos sòlid, sigui sorra, pols de conquilles, tros de roca o còdol, que les suporta, no li demanen altra cosa que un punt de descans, no pas vitalitat. Aquestes plantes només procedeixen d’elles mateixes, i el principi de la seva existència està en aquesta aigua que les sosté i les nodreix. La major part, en lloc de fulles, treuen làmines de formes capricioses circumscrites a una gama no massa àmplia de colors, que comprenen únicament el rosa, el carmí, el verd, els tons olivacis i lleonats, i el marró. Allà vaig tornar a veure, però aquest cop no seques com les mostres del Nautilus, padines pavònies, desplegades en forma de ventalls que semblaven reclamar alguna brisa, ceràmiums escarlates, laminàries allargant els seus joves tal·lus comestibles, nereocystis filiformes i flexuoses que s’obrien a una altura de quinze metres, ramells d’acetabulàries, les tiges de les quals s’eixamplen per la part de dalt, i moltes altres plantes pelàgiques, totes desproveïdes de flors. «Curiosa anomalia, estrany element aquest», ha dit un espiritual naturalista, «en què el regne animal floreix i, en canvi, el vegetal no floreix!».

Entre els diversos arbrissons, grans com el arbres de les zones temperades, i sota la seva humida ombra, s’acumulaven veritables mates de flors vivents, fileres de zoòfits, sobre els quals s’obrien meandrines zebrades de solcs sinuosos, cariofíl·lies grogoses de diàfans tentacles, masses de zoantàries en forma de gespa, i —per completar la il·lusió— els peixos-mosca volant de branca a branca, com un eixam de colibrís, mentre els lepisacantus de mandíbula eriçonada i escames punxegudes, els dactilòpters i els monocentris, s’alçaven al nostre pas com una bandada de becades.

Cap a la una, el capità Nemo va fer senyal de parar. Per part meva em vaig sentir agraït i tot seguit ens vam ajeure sota un envelat d’alariades, les llargues i primes cintes de les quals es dreçaven com a fletxes.

Aquell instant de repòs em semblà deliciós. Només ens faltava l’encant de la conversa, però impossible parlar. Em vaig limitar, doncs, a aproximar el meu gran cap de coure al de Consell. Vaig veure que els seus ulls brillaven de goig, i, en senyal de satisfacció, s’agità dins la seva closca de la manera més còmica del món.

M’estranyava molt que, després de quatre hores de passeig, encara no sentís una violenta necessitat de menjar. A què era deguda aquella disposició del meu estómac, no ho sabria dir. Però, per contra, experimentava unes insuperables ganes de dormir, com sol passar als bussos. Els meus ulls es tancaren de seguida darrere l’espès vidre i vaig quedar endormiscat, vençut per una somnolència que només el moviment de la marxa havia pogut combatre fins aleshores. El capità Nemo i el seu robust company, ajaguts en aquell nítid cristall, ens donaven l’exemple de la son.

Quant de temps vaig estar-me amb aquell ensopiment? No ho puc precisar; però quan vaig desvetllar-me, em va fer l’efecte que el sol ja davallava cap a l’horitzó. El capità Nemo ja s’havia aixecat, i jo començava a estirar els meus membres, quan una aparició inesperada em posà bruscament dempeus.

A pocs passos de mi, una monstruosa cranca o aranya de mar, d’un metre d’alçada, em mirava amb els seus ulls guenyos, a punt de llançar-se’m al damunt. Malgrat que el meu vestit d’escafandre fos prou gruixut per resguardar-me de les mossegades de l’animal, no vaig poder evitar un moviment d’horror. Consell i el mariner del Nautilus es desvetllaren en aquell moment. El capità Nemo mostrà al seu company l’afrós crustaci, i aquest de seguida caigué abatut per un cop de culata, retorçant les seves potes enmig de convulsions terribles.

Aquest mal encontre em va fer pensar que d’altres animals, potser més temibles, devien vagar per aquells fons obscurs, i que el meu escafandre no em protegiria pas contra els seus atacs. Fins aleshores no hi havia caigut, però vaig decidir de mantenir-me alerta. Havia suposat que aquell alto significava el final del nostre passeig; però m’equivocava, i en lloc de tornar cap al Nautilus, el capità Nemo continuà la seva audaç excursió.

El terreny acusava cada cop més el seu pendent, conduint-nos a més grans profunditats. Devien ser prop de les tres quan arribàrem a una estreta vall, oberta enmig d’altres parets espadades i situada a cent cinquanta metres de profunditat. Gràcies a la perfecció dels nostres aparells, vam poder sobrepassar així noranta metres del límit que la natura semblava haver imposat fins aleshores a les excursions submarines de l’home.

Dic cent cinquanta metres, per bé que cap instrument no m’ho indicava. Però jo sabia que, fins i tot en els mars més nítids, els raigs del sol no penetren més avall, i precisament allà l’obscuritat era profunda. No es podia veure cap objecte a deu passes. Caminava gairebé a les palpentes, quan de sobte vaig percebre una llum blanca molt viva. El capità Nemo acabava d’activar el seu aparell elèctric. El seu company l’imità i nosaltres dos vam seguir el seu exemple. Collant un cargol, vaig establir la comunicació entre la bobina i el serpentí de vidre, i el mar, amb la claror de les nostres quatre llanternes, s’il·luminà en un radi de vint-i-cinc metres.

El capità Nemo continuava baixant cap a les obscures profunditats de la selva, cada vegada més desproveïda d’arbrissons. Vaig poder observar que la vida vegetal desapareixia més aviat que no la vida animal. Les plantes pelàgiques abandonaven ja el terreny, que ara es tornava més àrid, que encara un nombre prodigiós d’animals, zoòfits, articulats, mol·luscs i peixos, hi pul·lulaven.

Mentre anava caminant, pensava que la llum dels nostres aparells Ruhmkorff per força havia d’atreure els habitants d’aquelles ombrives capes. Però, si bé s’aproparen, també és cert que es mantingueren a una distància prudent per no caure en mans dels caçadors. Diverses vegades vaig veure que el capità Nemo s’aturava i apuntava el seu fusell; després, passat un moment d’observació, baixava el fusell i reprenia la marxa.

Finalment, cap a les quatre, aquella meravellosa excursió acabà. Un mur de roques superbes, de volum imposant, s’alçava davant nostre, formant un amuntegament de blocs gegantescos, enorme penya-segat de granit ple de grutes obscures, que no presentava cap rampa practicable. Eren el basament de l’illa Crespo. Era la terra.

El capità s’aturà de sobte. Amb un gest ens va fer fer alto, i encara que em sentís desitjós de franquejar aquella muralla, vaig haver d’aturar-me. Aquí acabaven els dominis del capità Nemo. I no volia traspassar-los. Enllà quedava la porció de globus que no havia de trepitjar.

Iniciàrem el retorn. El capità Nemo havia tornat a situar-se en cap de la seva petita tropa, fent via sense vacil·lar. Em va semblar que no tornàvem pel mateix camí cap al Nautilus. Aquesta nova ruta molt rosta, i per tant molt penosa, ens acostà ben aviat prop de la superfície del mar. Tanmateix, aquest retorn a les capes superiors no va ser tan sobtat com perquè la descompressió es produís massa ràpidament i correguéssim el perill de sofrir desordres greus en el nostre organisme o aquelles lesions internes tan fatals per als bussos. Molt aviat tornà a aparèixer la llum, i, com que el sol ja estava molt baix, la refracció envoltà de nou els objectes amb un anell espectral.

A deu metres de profunditat, caminàvem enmig d’un eixam de petits peixos de tota mena, més nombrosos que els ocells pel cel, i fins i tot més àgils, però cap peça de caça aquàtica, digna d’un tret de fusell, no s’havia presentat davant els nostres ulls.

En aquell moment, vaig veure com l’arma del capità, ràpidament apuntada, seguia entre les mates un objecte mòbil. L’arma disparà, vaig sentir un lleu xiulet, i un animal caigué fulminat a poques passes.

Era una magnífica llúdria de mar, un enhidre, l’únic quadrúpede exclusivament marí. Aquella llúdria, d’un metre i mig de llarg, devia ser una peça ben cara. La seva pell, de color castany fosc per sobre i platejada per sota, constituïa una d’aquelles pells admirables tan buscades en els mercats russos i xinesos; la finor i el llustre del seu pelatge li asseguraven un preu mínim de dos mil francs. Durant força estona vaig estar admirant aquell curiós mamífer de cap arrodonit i amb orelles curtes, d’ulls rodons, bigotis blancs semblants als del gat, peus palmats i unguiculats i cua tofuda. Aquell magnífic carnisser, perseguit i abatut pels pescadors, cada cop resulta més rar, i finalment s’ha anat a refugiar a les parts boreals del Pacífic, on la seva espècie no trigarà a extingir-se.

El company del capità Nemo agafà la bèstia, se la carregà a l’espatlla, i ens tornàrem a posar en camí.

Per espai d’una hora, una plana de sorra s’estengué davant nostre. Sovint pujava a menys de dos metres de la superfície de les aigües. Aleshores vaig poder veure la nostra imatge, clarament reflectida però invertida: damunt nostre apareixia un grup idèntic que reproduïa els nostres moviments i els nostres gestos, en una paraula, exactament igual només que caminaven capgirats.

Un altre efecte a consignar era el pas de espessos núvols que es formaven i s’esvanien ràpidament; tot reflexionant, vaig comprendre que aquests suposats núvols no eren sinó deguts a l’espessor variable de les grans onades de fons, i també veia aquell cotó-fluix escumós que les trencades crestes multiplicaven sobre les aigües.

No hi havia res, ni tan sols l’ombra dels grans ocells que passaven damunt dels nostres caps, que jo no notés per un ràpid aflorament de la superfície del mar.

En aquella ocasió vaig ser testimoni d’un dels més bells trets que mai hagi fet vibrar les fibres d’un caçador. Un gran ocell, d’ampla envergadura, clarament visible, s’acostava planant. El company del capità Nemo apuntà i disparà quan l’animal era a pocs metres de les onades. L’ocell caigué fulminat, i la seva caiguda l’arrossegà fins als peus del destre caçador que se n’emparà. Era un albatros de la millor espècie, admirable exemplar dels ocells pelàgics.

La nostra marxa no va ser interrompuda per aquest incident. Durant dues hores, vam travessar planes de sorra i prades d’algues que ens presentaven força dificultats. Francament jo ja no podia més, quan vaig percebre una vaga lluor que trencava, a mitja milla de distància, l’obscuritat de les aigües. Era el fanal del Nautilus. Abans de vint minuts hauríem arribat a bord i allà podria respirar còmodament, perquè em feia l’efecte que el meu dipòsit ja només em subministrava un aire molt pobre en oxigen. Però no comptava amb un encontre que retardà una mica més la nostra arribada.

M’havia quedat una vintena de passos més enrere, quan vaig veure que el capità Nemo tornava bruscament cap a mi. Amb la seva vigorosa mà em tombà en terra, mentre que el seu company feia el mateix amb Consell. De primer no vaig saber què pensar d’aquell brusc atac, però de seguida em vaig sentir alleugerit en veure que el capità s’estirava prop meu i es quedava immòbil.

Estava, doncs, ajagut a terra, i precisament a l’empar d’una mata d’algues, quan, aixecant el cap, vaig veure passar rabents unes enormes masses que llençaven lluors fosforescents.

La meva sang es glaçà a les venes! Havia reconegut els formidables esquals que ens amenaçaven: eren dues tintoreres, taurons terribles d’enorme cua, de mirada entelada i vidriosa, que destil·len una matèria fosforescent per tot de forats oberts al voltant dels seus musells. Monstruoses lluernes que esquarteren un home sencer entre les seves mandíbules de ferro! No sé si Consell s’estava entretenint classificant-les, però el que és jo, no feia res més que mirar el seu ventre argentat i les seves formidables barres, eriçonades de dents, des d’un punt de vista poc científic, o més ben dit en tant que víctima i no pas com a naturalista.

Afortunadament, aquells voraços animals no hi veuen massa bé. Passaren sense adonar-se de la nostra presència, fregant-nos amb les seves aletes marronades, de manera que vam escapar gairebé per miracle d’aquest perill més gran, a bon segur, que no pas l’encontre amb un tigre en plena selva.

Una mitja hora més tard, guiats per la claror elèctrica, arribàrem al Nautilus. La porta exterior havia romàs oberta, i el capità Nemo la tancà, tan bon punt vàrem penetrar a la primera cel·la. Després polsà un botó. Vaig sentir com es posaven en funcionament les bombes dins de la nau, i vaig notar que l’aigua baixava al meu entorn; un moment més tard, la cel·la era completament buida. La porta interior es va obrir i vàrem passar al vestuari.

Allà ens varen treure els nostres escafandres, no sense dificultat, i, després, absolutament fatigat, caient-me d’inanició i de son, vaig retirar-me a la meva cambra, ben meravellat per aquella sorprenent excursió al fons del mar.





18


Quatre mil llegues sota el Pacific

L’endemà al matí, 18 de novembre, ja m’havia refet completament de les meves fatigues del dia anterior, i vaig pujar a la plataforma en el moment en què el segon del Nautilus pronunciava la seva frase habitual. Se’m va acudir aleshores que devia referir-se a l’estat del mar o, més aviat, que significava alguna cosa com ara: «Res a la vista».

Perquè, efectivament, l’oceà era desert. Ni una sola vela a l’horitzó. Els cims de l’illa Crespo havien desaparegut durant la nit. El mar, absorbint els colors del prisma, llevat dels raigs blaus, els reflectia en totes direccions i es cobria amb un fantàstic to anyil. Les sinuoses onades dibuixaven regularment tot d’amples ratlles tornassolades talment com el moaré.

M’estava admirant aquest magnífic aspecte de l’oceà, quan el capità Nemo aparegué. No semblà adonar-se de la meva presència, i començà a fer una sèrie d’observacions astronòmiques. Després, un cop acabada l’operació, se n’anà cap a la talaia del fanal i s’hi recolzà. Les seves mirades es perdien a la superfície de l’oceà.

Immediatament, una vintena de mariners de la tripulació del Nautilus, tots ells homes vigorosos i ben constituïts, pujaren a la plataforma. Venien a retirar les xarxes que havien deixat arrossegar durant la nit. Aquests marins pertanyien evidentment a nacions diferents, per bé que el tipus europeu es notava en tots. Vaig reconèixer, sense temor d’equivocar-me, irlandesos, francesos, alguns eslaus i un grec o candiota. D’altra banda eren homes de poques paraules i entre ells només utilitzaven aquell curiós idioma, l’origen del qual encara no podia ni tan sols imaginar. De manera que vaig desistir d’interrogar-los.

Les xarxes foren hissades a bord. Eren una mena d’art de vaca, semblant a la que s’usa a les costes normandes, ampla bossa que una verga flotant i una cadena enfilada en les malles inferiors mantenen oberta. Aquestes bosses, així disposades, escombren el fons de l’oceà i arrepleguen tot el que troben al seu pas. Aquell dia, tragueren curioses mostres d’aquells paratges tan abundants en peixos: lophius, també dits raps, amb els seus moviments còmics que els han donat fama d’histrions, comersonis negres, proveïts de les seves corresponents antenes, ballestes ondulades, envoltades de franges vermelles, tetrodons de mitja lluna, el verí dels quals és extremament subtil, algunes llampreses olivàcies, macrorhinchus coberts d’escates argentades, trichiurus de potència elèctrica igual a la del gimnot o la tremolosa, notòpters escamosos, amb franges marrons i transversals, gadus verdosos, distintes varietats de cabots, etc., i encara alguns exemplars de proporcions més considerables: un caranx de cap prominent i d’un metre de llarg, bonítols brodats de colors blaus i argentats, i tres magnífiques tonyines que la rapidesa de la seva marxa no havia pogut salvar de l’art.

Vaig calcular que aquella xarxada contenia més de mil lliures de peix. Era una bona pesca, però no sorprenent. Efectivament, aquestes xarxes es deixen arrossegar durant moltes hores i recullen dins la seva presó de malles tot un món aquàtic. D’aquesta manera no ens havien de mancar queviures de la més excel·lent qualitat, que la rapidesa del Nautilus i l’atracció de la seva llum elèctrica podien renovar incessantment.

Aquests diversos productes del mar foren immediatament aviats per l’escotilla cap als rebosts, els destinats a ser menjats en fresc, i els altres a ser conservats.

Acabada la pesca, renovada la provisió d’aire, vaig pensar que el Nautilus havia de reprendre la seva excursió submarina, i ja em preparava per tornar a la meva cambra, quan, tombant-se cap a mi, el capità Nemo em digué sense cap preàmbul:

—Veieu aquest oceà, senyor professor, no creieu que està dotat d’una vida real? No té les seves còleres i les seves tendreses? Ahir es va adormir com nosaltres i vet aquí que ara es desperta després d’una nit tranquil·la! —Ni bon dia, ni bona tarda! Simplement semblava que aquell estrany personatge continués amb mi una conversa ja començada—. Mireu —prosseguí—, com es desvetlla sota les carícies del sol! Ara torna a viure la seva existència diürna! És un interessant estudi això de seguir el joc del seu organisme. Posseeix un pols, unes artèries, té els seus espasmes i dono tota la raó a Maury, el savi que ha descobert en ell una circulació tan real com la sanguínia en els animals. —Certament, el capità Nemo no esperava de mi cap resposta, i em semblà inútil de prodigar-li els «Evidentment», els «Ben segur que sí» i els «Teniu raó». Més aviat parlava amb ell mateix, paladejant cada frase. Era una meditació en veu alta—. Sí —deia—, l’oceà posseeix una veritable circulació, i per provocar-la, el Creador de totes les coses n’ha tingut prou amb multiplicar en ell la calor, la sal i els animàlculs. La calor, en efecte, crea densitats diferents, que produeixen els corrents i els contracorrents. L’evaporació, nul·la a les regions hiperbòries, molt activa en les zones equatorials, constitueix un intercanvi constant d’aigües tropicals i d’aigües polars. A més, he pogut observar aquests corrents que van de dalt a baix, i de baix a dalt, i formen l’autèntica respiració de l’oceà. He vist la molècula d’aigua de mar, escalfada a la superfície, davallar cap a les profunditats, adquirir el seu màxim de densitat a dos graus sota zero, i després, encara refredant-se, esdevenir més lleugera i tornar a pujar. Ja veureu, al pol, les conseqüències d’aquest fenomen, i comprendreu per què, gràcies a aquesta llei de la previsora natura, la congelació només pot produir-se a la superfície de les aigües!

Mentre el capità Nemo acabava la seva frase, jo pensava: «El pol! Que potser aquest audaç personatge pretén portar-nos fins allà?».

Tanmateix, el capità havia callat, i mirava aquell element tan completament i incessantment estudiat per ell. Després prosseguí:

—Al mar hi ha sals en quantitat considerable, professor, i si extraguéssiu totes les que conté en dissolució, obtindríeu una massa de quatre milions i mig de llegües cúbiques que, esteses sobre el globus, formarien una capa de més de deu metres d’altura. I no penséssiu pas que la presència d’aquestes sals només sigui deguda a un caprici de la natura. No. Tornen les aigües marines menys evaporables i impedeixen que els vents s’emportin massa quantitat de vapors que, en liquar-se, submergirien les zones temperades. Tenen un paper immens, un paper de ponderador en l’economia general del globus! —El capità Nemo s’aturà, fins i tot s’alçà, va fer uns passos per la plataforma, i se m’acostà—. Pel que fa als infusoris —continuà—, a aquests milers de milions d’animàlculs, que existeixen per milions en una goteta, i que per pesar només un mil·ligram en calen vuit-cents mil, el seu paper no és menys important. Absorbeixen les sals marines, assimilen els elements sòlids de l’aigua i, veritables faedors de continents calcaris, fabriquen els coralls i les madrèpores! Aleshores la gota d’aigua, privada del seu aliment mineral, s’alleugereix, puja a la superfície, hi absorbeix les sals abandonades per l’evaporació, augmenta de pes, torna a davallar i porta als animàlculs nous elements per absorbir. D’aquí que hi hagi un doble corrent ascendent i descendent i un moviment constant: la vida! La vida, més intensa que ens els continents, més exuberant, més infinita, escampant-se per tots els racons d’aquest oceà, element de mort per a l’home, s’ha dit, element de vida, però, per a miríades d’animals i per a mi! —Quan el capità Nemo parlava així, es transfigurava i provocava en mi una extraordinària emoció—. Aquí —afegí—, aquí està l’autèntica existència! Seria capaç de concebre la fundació de ciutats nàutiques, d’aglomeracions de cases submarines que, com el Nautilus, anirien a respirar cada matí a la superfície dels mars, ciutats lliures com poques, independents! I encara, qui sap si algun dèspota… —El capità Nemo acabà la seva frase amb un gest violent. Després, adreçant-se’m directament, com per apartar un pensament funest, em preguntà—: Senyor Aronnax, sabeu quina és la profunditat de l’oceà?

—Conec, si més no, el que han revelat els principals sondeigs.

—Podríeu citar-me’ls, per tal de comprovar-los en cas necessari?

—Us en diré alguns que recordo —vaig respondre—. Si no m’equivoco, es va trobar una profunditat mitjana de vuit mil dos-cents metres al nord de l’Atlàntic, i de dos mil cinc-cents metres al Mediterrani. Les sondes més importants s’han fet al sud de l’Atlàntic, a tocar el grau trenta-cinc, i han donat dotze mil metres, catorze mil noranta-un metres i quinze mil cent quaranta-nou metres. En resum, es calcula que si el fons del mar estigués anivellat, la seva profunditat mitjana seria de set quilòmetres aproximadament.

—Bé, professor —respongué el capità Nemo—, espero que us podré demostrar molt més que això. Pel que fa a la profunditat mitjana d’aquesta part del Pacífic, us diré que només és de quatre mil metres.

Dit això, el capità Nemo es dirigí cap a l’escotilla i desaparegué per l’escala. Vaig fer com ell i me’n vaig anar al gran saló. L’hèlice es posà de seguida en moviment, i la corredora assenyalà una velocitat de vint milles per hora.

Durant els dies i les setmanes que transcorregueren, el capità Nemo no prodigà les seves visites. Només el veia a intervals poc freqüents. El seu segon prenia regularment la posició que després jo trobava marcada al mapa, de manera que podia traçar exactament pas per pas la ruta que seguia el Nautilus.

Consell i Land passaven llargues hores amb mi. Consell havia contat al seu amic les meravelles del nostre passeig, i el canadenc lamentava no haver-nos acompanyat. Però jo suposava que ja es tornaria a presentar una altra ocasió de visitar les selves oceàniques.

Gairebé cada dia, durant algunes hores, les escotilles del saló s’obrien, i els nostres ulls no es cansaven mai de penetrar els misteris del món submarí.

En general, el Nautilus seguia en direcció sud-est i es mantenia entre els cent i els cent cinquanta metres de profunditat. Un dia, tanmateix, no sé per quin caprici, descendint en diagonal mitjançant els seus plans inclinats, abastà les capes d’aigua situades a dos mil metres. El termòmetre indicava una temperatura de 4,25 centígrads, temperatura que, en aquestes profunditats, sembla comuna a totes les latituds.

El 25 de novembre, a les tres del matí, el Nautilus travessà el tròpic de Càncer per la longitud 172°. El 27, passà per davant de les Sandwich, on l’il·lustre Cook trobà la mort el 14 de febrer del 1779. Fins aleshores havíem fet quatre mil vuit-centes seixanta llegües des del nostre punt de partida. Al matí, quan vaig arribar a la plataforma, vaig poder veure, a dues milles a sotavent, Hawaii, la més considerable de les set illes que formen l’arxipèlag. Es distingien netament els seus marges conreats, les diverses cadenes de muntanyes que corren paral·lelament a la costa, i els seus volcans dominats pel Mauna-Kea, que s’eleva a cinc mil metres per damunt del nivell del mar. Entre d’altres mostres d’aquells paratges, les xarxes arreplegaren flabel·làries pavonades i pòlips comprimits de formes gràcils que són característics d’aquesta part de l’oceà.

La direcció del Nautilus es mantenia al sud-est. Tallà l’equador el dia 1 de desembre a 142° de longitud, i el 4 del mateix mes, després d’una ràpida travessia sense cap incident, albiràrem el grup de les Marqueses. A tres milles, i a 8° 57’ de latitud sud i 139° 32’ de longitud oest, es dreçava la punta Martin de Nouka-Hiva, la principal d’aquest grup que pertany a França. Només vaig poder veure les muntanyes plenes de boscos que es dibuixaven a l’horitzó, perquè el capità Nemo no era propens a acostar-se a terra. Allà, les xarxes arreplegaren bellíssims espècimens de peixos, llampugues d’aletes blavoses i amb la cua d’or, la carn de les quals no té rival en tot el món, hologymnosis gairebé desproveïts d’escates, però de gust exquisit, osteorhinchus de mandíbula òssia, melves groguenques que valien tant com el bonítol, tots ells peixos exquisits.

Després de deixar enrere aquelles illes encantadores protegides per la bandera francesa, del 4 a l’11 de desembre, el Nautilus recorregué unes dues mil milles aproximadament. Aquest trajecte fou assenyalat per l’encontre d’una immensa bandada de calamars, curiosos mol·luscs molt semblants a la sípia; pertanyen a la classe dels cefalòpodes i a la família dels dibranquials, que comprèn també la sípia i els argonautes. Aquests animals foren particularment estudiats pels naturalistes de l’antiguitat i fornien abundants metàfores als oradors, alhora que un plat excel·lent a la taula dels ciutadans rics, segons diu Ateneu, metge grec que visqué abans de Galè.

Va ser durant la nit del 9 al 10 de desembre que el Nautilus trobà aquella armada de mol·luscs de costums particularment nocturns. Se’ls podia comptar per milions. Emigraven de les zones temperades cap a les zones més càlides, seguint l’itinerari dels arengs i les sardines. Els miràvem a través dels gruixuts vidres de cristall, i vèiem com nedaven a reculons amb una extrema rapidesa, movent-se mitjançant el seu tub locomotor, perseguint els peixos i els mol·luscs, menjant-se els petits i menjats pels grossos, i agitant amb una confusió indescriptible els deu peus que la natura els ha implantat al cap, com una cabellera de serps pneumàtiques. El Nautilus, malgrat la seva velocitat, navegà algunes hores enmig d’aquella tropa d’animals, i les xarxes n’arreplegaren força quantitat, entre els quals vaig reconèixer les nou espècies que d’Orbigny ha classificat per a l’oceà Pacífic.

Com es pot veure, durant aquesta travessia, el mar prodigava incessantment els seus espectacles més meravellosos. Els diversificava fins a l’infinit. Canviava el seu decorat i la seva mise-en-scène per a major plaer dels nostres ulls, i nosaltres estàvem cridats no solament a contemplar les obres del Creador enmig del líquid element, sinó a penetrar en els més temibles misteris de l’oceà.

Durant la diada de l’11 de desembre, em vaig entretenir llegint al gran saló. Ned Land i Consell observaven les lluminoses aigües per les escotilles entreobertes. El Nautilus s’estava immòbil. Amb els dipòsits plens, es mantenia a una profunditat de mil metres, regió poc habitada dels oceans, en la qual només els grans peixos feien, de tant en tant, rares aparicions.

En aquell moment jo estava llegint un deliciós llibre de Jean Macé, Els servidors de l’estómac, i n’estava paladejant les enginyoses lliçons, quan Consell va interrompre la meva lectura.

—Voldria el senyor venir un moment? —em digué, amb una veu singular.

—Què hi ha, Consell?

—El senyor pot veure.

Vaig aixecar-me i, recolzant-me en el vidre, vaig mirar.

Enmig de la llum elèctrica, una enorme massa negrosa, immòbil, es mantenia suspesa entre dues aigües. Vaig observar-la amb atenció, intentant de reconèixer la natura d’aquell gegantesc cetaci, però tot d’una se’m féu clara al pensament aquella visió.

—Una nau! —vaig exclamar.

—Sí —respongué el canadenc—, un vaixell desemparat que s’ha enfonsat a pic!

Ned Land no s’equivocava. Érem davant d’una nau, amb els obencs tallats encara penjats de les seves cadenes. El seu buc semblava estar en bon estat, i el seu naufragi no datava de massa hores. Els tres socons dels mastelers, tallats a dos peus del pont, indicaven que aquell vaixell s’havia vist obligat a sacrificar la seva arboradura. Però, tombat sobre un dels costats, s’havia omplert d’aigua i presentava encara el costat de babord. Trist espectacle el d’aquella carcassa perduda sota les aigües, però encara més trist era l’espectacle que oferia el seu pont on encara quedaven alguns cadàvers, amarrats amb cordes! Vaig comptar-ne quatre —quatre homes, un dels quals es mantenia dempeus al governall—, després una dona, mig sortida per la claraboia de l’alcàsser, que tenia un infant als braços. Era una dona jove. Vaig poder reconèixer, vivament il·luminats pel fanal del Nautilus, els seus trets físics que l’aigua encara no havia descompost. En un esforç suprem, havia alçat per damunt del seu cap el nen, un pobre petit ésser els braços del qual abraçaven el coll de la seva mare! L’actitud dels quatre marins em semblà espantosa, retorçats com estaven pels seus moviments convulsius, i fent un darrer esforç per alliberar-se de les cordes que els lligaven a la nau. Només el timoner, més en calma, el rostre franc i greu, amb els cabells ja grisos enganxats al front i la mà crispada a la roda del governall, semblava conduir encara la seva nau de tres pals naufragada en les profunditats de l’oceà!

Quina escena! Ens havíem quedat muts, amb el cor bategant, davant d’aquell naufragi recent i, per dir-ho d’alguna manera, fotografiat en el darrer moment! I ja es podien veure rondant, amb els ulls injectats, enormes esquals, atrets per aquell àpat de carn humana!

Mentrestant, el Nautilus, evolucionant, donà la volta al vaixell submergit i, en un moment, vaig poder llegir el seu nom a popa:


Florida, Sunderland





19


Vanikoro

Aquest terrible espectacle inaugurava la sèrie de catàstrofes marítimes que el Nautilus havia de trobar en la seva ruta. Des que navegàvem per mars més freqüentats, descobríem sovint bucs naufragats que s’estaven podrint entre dues aigües i, a més profunditat, canons, bales, àncores, cadenes i mil altres objectes de ferro, que el rovell devorava.

Tanmateix, i sempre portats per aquell Nautilus, on vivíem com isolats, l’11 de desembre, vam arribar a les envistes de l’arxipèlag de les Pomotu, l’antic «grup perillós» de Bougainville, que s’estén per un espai de cinc-centes llegües des de l’est-sud-est a l’oest-nord-oest, entre els 13° 30’ i els 23° 50’ de latitud sud, i els 125° 30’ i els 151° 30’ de longitud oest, des de l’illa Ducie fins a l’illa Lazareff. Aquest arxipèlag cobreix una superfície de tres-centes setanta llegües quadrades, i està format per una seixantena de grups d’illes, entre els quals destaca el grup Gambier, al qual França ha imposat el seu protectorat. Aquestes illes són coral·lígenes. Un aixecament lent, però continuat, produït pel treball dels pòlips, les unirà algun dia. Després, aquesta nova illa es soldarà més tard amb els arxipèlags propers, sempre per les mateixes raons ja dites, i un cinquè continent s’estendrà des de Nova Zelanda i Nova Caledònia fins a les Marqueses.

El dia en què vaig exposar aquesta teoria al capità Nemo, em respongué fredament:

—No són pas nous continents el que cal a la terra, sinó homes nous!

L’atzar de la seva navegació havia conduït precisament el Nautilus cap a l’illa Clermont-Tonnerre, una de les més curioses del grup, que fou descoberta el 1822 pel capità Bell, de La Minerve. Aleshores vaig poder estudiar aquell sistema madrepòric al qual són degudes les illes d’aquest oceà.

Les madrèpores, que cal no confondre amb els coralls, posseeixen un teixit revestit d’una crosta calcària, i les modificacions de la seva estructura han dut a M. Milne-Edwards, el meu il·lustre mestre, a classificar-les en cinc seccions. Els petits animàlculs que secreten aquest políper viuen en quantitats de milers de milions al fons de les seves cèl·lules. Són els seus dipòsits calcaris els que es transformen en roques, esculls, illots, illes. Aquí formen un anell circular, al voltant d’una llacuna o petit llac interior que algunes fenedures posen en contacte amb el mar. Allà basteixen una barrera d’esculls semblant a les que existeixen a les costes de Nova Caledònia i de diverses illes de les Pomotu. En d’altres indrets, com a La Reunió i a la Maurici, aixequen altíssimes muralles d’esculls, verticalment tallades, prop de les quals les profunditats de l’oceà solen ser considerables.

Vorejant a pocs cables de distància els basaments de l’illa Clermont-Tonnerre, vaig poder admirar la gegantesca obra d’aquests treballadors microscòpics. Aquelles muralles eren especialment l’obra del madreporaris designats amb els noms de mil·lepores, porites, astrees i meandrines. Aquests pòlips es desenvolupen particularment a les capes agitades de la superfície del mar, i en conseqüència és per la part superior que comencen aquestes obstruccions que després s’enfonsen a poc a poc amb les restes de secrecions que els suporten. Aquesta és, si més no, la teoria de Darwin, que explica així la formació d’atol·lons, teoria superior, segons el meu parer, a la que dóna com a base als treballs madrepòrics els cimals de muntanyes o de volcans, immergits a pocs peus per sota el nivell del mar.

Em va ser possible observar de ben a prop aquestes curioses muralles perquè, llençada a plom, la sonda acusava més de tres-cents metres de profunditat, i els nostres feixos de llum elèctrica feien brillar aquella resplendent massa calcària.

Responent a una qüestió que em plantejà Consell, sobre la durada de creixement d’aquelles barreres colossals, el vaig sorprendre molt en dir-li que els savis calculaven aquest creixement en un vuitè de polzada per segle.

—Així, doncs, per aixecar aquestes muralles —em digué— han calgut?…

—Cent noranta-dos mil anys, estimat Consell, la qual cosa perllonga singularment els dies bíblics. D’altra banda, la formació de l’hulla, és a dir la mineralització de les selves enterrades pels diluvis, ha necessitat un temps encara molt més considerable. Però he d’afegir que els dies de la Bíblia no són sinó èpoques geològiques i no l’interval que transcorre entre dues sortides de sol, car, segons la mateixa Bíblia, el sol no data precisament del primer dia de la creació.

Quan el Nautilus retornà a la superfície de l’oceà, vaig poder abraçar en tota la seva extensió aquella illa de Clermont-Tonnerre, baixa i coberta de boscos. Les seves roques madrepòriques foren evidentment fertilitzades per les trombes i les tempestes. Un dia, algun gra, emportat per l’huracà cap a les terres veïnes, devia caure sobre aquelles capes calcàries, barrejades amb els detritus descompostos de peixos i plantes marines que formaren l’humus vegetal. Una nou de coco, arrossegada per les onades, arribaria a la nova costa. El germen devia haver arrelat. L’arbre, en fer-se gran, retingué el vapor de l’aigua. Nasqué un rierol. La vegetació proliferà a poc a poc. Alguns animàlculs, cucs, insectes, devien abordar aquelles illes sobre troncs arrencats pel vent. Les tortugues vingueren a posar-hi els seus ous. Els ocells a fer niu en els arbres joves. D’aquesta manera, la vida animal es desenvolupà i, atret per la vegetació i la fertilitat, aparegué l’home. Així es formaren aquestes illes, immenses obres d’animals microscòpics.

Cap al vespre, Clermont-Tonnerre es difuminà a la llunyania, i la ruta del Nautilus es modificà de manera sensible. Després de tocar el tròpic de Capricorn a cent trenta-cinc graus de longitud, es dirigí cap a l’oest-nord-oest, remuntant tota la zona intertropical. I encara que el sol de l’estiu era pròdig en els seus raigs, no sofríem per causa de la calor, car a trenta o quaranta metres sota l’aigua, la temperatura no pujava més dels deu o dotze graus.

El 15 de desembre, vam deixar a l’est el seductor arxipèlag de la Societat i la gràcil Tahití, la reina del Pacífic. De bon matí vaig poder veure, a algunes milles a sotavent, les crestes elevades d’aquesta illa. Les seves aigües forniren d’excel·lents peixos les taules de bord, cavalles, bonítols, bacores i diverses varietats d’una serp de mar anomenada «nerophis».

El Nautilus havia recorregut vuit mil cent milles. I la corredora ja en comptabilitzava nou mil set-centes vint quan passà entre l’arxipèlag de Tonga-Tabú, on perderen la vida les tripulacions de l’Argo, del Port-au-Prince i del Duck of Portland, i l’arxipèlag dels Navegants, on fou mort el capità de Langle, l’amic de La Perouse. Després, arribà a les envistes de l’arxipèlag Viti, on els salvatges massacraren els mariners de l’Union i el capità Bureau, de Nantes, comandant de l’Aimable Joséphine.

Aquest arxipèlag, que es prolonga sobre una extensió de cent llegües de nord a sud, i noranta llegües d’est a oest, està comprès entre els 6° i el 2° de latitud sud, i els 174° i els 179° de longitud oest. Està compost per un bon nombre d’illes, illots i esculls, entre els quals destaquen les illes de Viti-Levú, Vanua-Levú i Kandavú.

Va ser Tasman qui descobrí aquest grup, el 1643, el mateix any en què Torricelli inventava el baròmetre i Lluís XIV pujava al tron. Cadascú és lliure de pensar quin dels dos fets fou més útil a la humanitat. Vingueren tot seguit Cook, el 1714, d’Entrecasteaux, el 1793, i, finalment, Dumont d’Urville, el 1827, desbrossà tot el caos geogràfic d’aquest arxipèlag. El Nautilus s’acostà a la badia de Wailea, teatre de les terribles aventures del capità Dillon, que fou el primer a escatir el misteri del naufragi de La Perouse.

Aquesta badia, dragada en diverses ocasions, ens abastà abundantment d’excel·lents ostres. En vàrem menjar de forma immoderada, després d’obrir-les a taula directament, seguint els preceptes de Sèneca. Aquests mol·luscs pertanyen a l’espècie coneguda amb el nom d’Ostrea lamellosa, que és molt comuna a Còrsega. El banc d’ostres de Wailea devia ser considerable, i, certament, sense el concurs de múltiples causes de destrucció, aquelles aglomeracions haurien acabat per embotir les badies, ja que s’han pogut comptar fins a dos milions d’ous per individu.

I si Ned Land no hagué de penedir-se de la seva golafreria en aquella circumstància, és perquè l’ostra és l’únic menjar que no provoca mai indigestió. En efecte, calen no menys de setze dotzenes d’aquests mol·luscs acèfals per subministrar els tres-cents quinze grams de substància azotada necessaris a la nutrició diària d’un sol home.

El 25 de desembre, el Nautilus navegava per entre l’arxipèlag de les Noves Hèbrides, que Quirós descobrí el 1606, que Bougainville explorà el 1768, i al qual Cook donà el seu nom actual, el 1773. Aquest grup està compost principalment per nou grans illes, i forma una faixa de cent vint llegües de nord-nord-oest a sud-sud-est, compresa entre els 15° i els 2° de latitud sud, i els 164° i els 168° de longitud. Vàrem passar molt a prop de l’illa Aurú que, a l’hora de les observacions de migdia, aparegué com una massa de boscos verds, dominada per un alt pic.

Aquell dia era Nadal, i em semblà que Ned Land enyorava vivament la celebració del Christmas, la veritable festa familiar a què tan donats són els protestants.

Feia vuit dies que no havia vist al capità Nemo, quan, el 27, al matí, entrà al gran saló, sempre amb aquell aire de persona que no fa ni cinc minuts que us ha deixat. Jo estava ocupat intentant de reconèixer damunt del planisferi la ruta del Nautilus. El capità se m’acostà, posà un dit sobre un punt de la carta, i pronuncià un sol mot:

—Vanikoro.

Fou un nom màgic. Aquell era el nom dels illots on es van perdre els vaixells de La Perouse. Em vaig alçar de sobte.

—El Nautilus ens porta a Vanikoro? —vaig preguntar.

—Sí, professor —respongué el capità.

—I podré visitar aquestes cèlebres illes on s’esclafaren la Boussole i l’Astrolabe?

—Com us plagui, senyor professor.

—Quan arribarem a Vanikoro?

—Ja hi som, senyor professor.

Seguit pel capità Nemo, vaig pujar a la plataforma i, des d’allà, els meus ulls recorregueren àvidament l’horitzó.

Cap al nord-est emergien dues illes volcàniques de distinta grandària, envoltades d’esculls de corall que tenien quaranta milles de circuït. Érem davant per davant de l’illa de Vanikoro pròpiament dita, a la qual Dumont d’Urville imposà el nom d’«Illa de la Recherche», i precisament en front de la petita rada de Vanú, situada a 16° 4’ de latitud sud, i 164° 32’ de longitud est. Les terres semblaven recobertes de vegetació des de la platja fins als cims de l’interior, que dominava el mont Kapogo, de quatre-centes setanta-sis tuases[16] d’altura.

El Nautilus, després d’haver franquejat el cinturó extern de roques a través d’un pas estret, es trobà davant els trencants, on el mar tenia una profunditat de trenta a quaranta braces. Sota el verdós ombratge dels paletuvis, vaig poder veure alguns salvatges que es mostraren summament sorpresos per la nostra presència. És probable que prenguessin aquell llarg cos negrós, que avançava a flor d’aigua, per un formidable cetaci de mal fiar.

Aleshores el capità Nemo em preguntà què era el que jo sabia del naufragi de La Perouse.

—El que tothom sap, capità —li vaig respondre.

—I podríeu dir-me què és el que tothom sap? —em preguntà, en un to una mica irònic.

—Res més fàcil.

Li vaig contar tot el que els darrers treballs de Dumont d’Urville havien permès de conèixer, i dels quals heus aquí un resum molt succint.

La Perouse i el seu segon, el capità de Langle, varen ser enviats per Lluís XVI, el 1785, a acomplir un viatge de circumnavegació a bord de les corbetes la Boussole i l’Astrolabe, que no tornaren mai més.

El 1791, el govern francès, justament inquiet per la sort de les dues corbetes, armà dos grans bastiments, la Recherche i l’Espérance, que abandonaren Brest, el 28 de setembre, sota les ordres de Bruni d’Entrecasteaux. Dos mesos després, es va saber per la deposició d’un tal Bowen, comandant de l’Albermale, que desferres de naus naufragades havien estat vistes a les costes de Nova Geòrgia. Però d’Entrecasteaux, ignorant aquesta comunicació —força incerta, d’altra banda—, es dirigí cap a les illes de l’Almirallat, designades en un informe del capità Hunter com el lloc del naufragi de La Perouse.

Les seves recerques foren inútils. L’Espérance i la Recherche passaren fins i tot per davant de Vanikoro sense aturar-s’hi, i, a fi de comptes, el viatge fou desastrós, car costà la vida a d’Entrecasteaux, a dos dels seus segons i a molts mariners de la seva tripulació.

Fou un vell coneixedor del Pacífic, el capità Dillon, qui primer trobà traces indiscutibles dels nàufrags. El 15 de maig del 1824, el seu navili, el Saint-Patrick, passà prop de l’illa Tikòpia, una de les Noves Hèbrides. Allà, un lascar, que l’havia abordat amb una piragua, li va vendre un puny d’espasa de plata que duia gravats al burí una sèrie de caràcters. El lascar pretenia, a més, que sis anys abans, durant una estada a Vanikoro, havia vist dos europeus d’unes naus encallades de feia anys als esculls de l’illa.

Dillon endevinà que es tractava de les naus de La Perouse, la desaparició de les quals havia commòs el món sencer. Va voler, doncs, arribar a Vanikoro, on, segons el lascar, hi havia les desferres del naufragi; però els vents i els corrents li ho impediren.

Dillon tornà a Calcuta. Allà va aconseguir d’interessar la Societat Asiàtica i la Companyia de les Índies en el seu descobriment. Un navili, amb el nom de la Recherche, fou posat a la seva disposició, i partí, el 23 de gener del 1827, acompanyat d’un agent francès.

La Recherche, després d’haver recalat en diversos punt del Pacífic, fondejà davant de Vanikoro, el 7 de juliol del 1827, en aquella mateixa rada de Vanú on el Nautilus flotava en aquell moment.

Allà, recollí nombroses restes del naufragi, utensilis de ferro, àncores, estrops de corrioles, pedrers, una bala de canó del divuit, trossos d’instruments d’astronomia, un fragment de la part del coronament i una campana de bronze que duia aquesta inscripció: «Bazin m’ha fet», marca de foneria de l’Arsenal de Brest a l’any 1785.

Dillon, completant les seves investigacions, romangué en el lloc del sinistre fins al mes d’octubre. Després deixà Vanikoro, es dirigí cap a Nova Zelanda, fondejà a Calcuta, el 7 d’abril del 1828, i tornà a França, on fou molt simpàticament rebut per Carles X.

Però, en aquell moment, Dumont d’Urville, sense tenir coneixement dels treballs de Dillon, ja havia marxat per anar a buscar en una altra banda el teatre del naufragi. I, efectivament, havia sabut, pels informes d’un balener, que algunes medalles i una creu de Sant Lluís estaven en mans dels salvatges de la Lluïsíada i de Nova Caledònia.

Dumont d’Urville, comandant de l’Astrolabe, s’havia fet, doncs, a la mar, i, dos mesos després que Dillon havia deixat Vanikoro, fondejà davant d’Hobart Town. Allà, va tenir coneixença dels resultats obtinguts per Dillon, i, a més, va esbrinar que un tal James Hobbs, segon de la Union, de Calcuta, havent desembarcat en una illa situada a 8° 18’ de latitud sud i 156° 30’ de longitud est, havia observat que els natius d’aquell lloc se servien d’unes barres de ferro i vestien unes teles vermelles.

Dumont d’Urville, força perplex, i sense saber si donar fe o no a aquells testimonis apareguts en periòdics poc dignes de confiança, es decidí tanmateix a llançar-se rere les traces de Dillon.

El 10 de febrer del 1828, l’Astrolabe es presentà davant de Tikòpia, prengué com a guia i intèrpret un desertor establert en aquella illa, féu via cap a Vanikoro, n’arribà a les envistes el 12 de febrer, vorejà els seus esculls fins el 14 i només el 20 pogué fondejar a la part de dins de la barrera, a la rada de Vanú.

El 23, alguns oficials donaren la volta a l’illa i arreplegaren algunes desferres poc importants. Els natius, adoptant un sistema de denegacions i subterfugis, refusaven de portar-los al lloc del sinistre. Aquesta conducta, força sospitosa, feia pensar que havien maltractat els nàufrags, i, en efecte, semblaven témer que Dumont d’Urville no hagués vingut per venjar La Perouse i els seus infortunats companys.

Tanmateix, el 26, decidits per tota una sèrie de presents, i comprenent que no havien de témer cap represàlia, varen conduir el segon, M. Jacquinot, a l’escena del naufragi.

Allà, a tres o quatre braces d’aigua, entre els esculls Pacú i Vanú, descansaven tot d’àncores, canons, lingots de ferro i de plom, encastats a les concrecions calcàries. La xalupa i la balenera de l’Astrolabe es dirigiren cap a aquell indret i, després de grans fatigues, les tripulacions aconseguiren emparar-se d’una àncora que pesava mil vuit-centes lliures, d’un canó del vuit de foneria, d’un lingot de plom i de dos pedrers de coure.

Dumont d’Urville, interrogant els natius, esbrinà també que La Perouse, després d’haver perdut els seus dos vaixells en els esculls de l’illa, havia construït una nau més petita, per anar a perdre’s una segona vegada… On? No se sabia.

El comandant de l’Astrolabe, aleshores, va fer aixecar, sota un grup de mangles, un cenotafi en memòria del cèlebre navegant i dels seus companys. Era una simple piràmide quadrangular, assentada sobre una base de corall, en la composició de la qual no hi entrà cap mena de ferramenta que pogués temptar la cupiditat dels natius.

Després, Dumont d’Urville volgué partir; però les seves tripulacions estaven minades per les febres d’aquestes costes malsanes, i força malalt ell mateix, no pogué aparellar fins el 17 de març.

Tanmateix, el govern francès, tement que Dumont d’Urville no estigués al corrent dels treballs de Dillon, havia enviat a Vanikoro la corbeta la Bayonnaise, comandada per Legoarant de Tromelin, que estava apostada a la costa oest d’Amèrica. La Bayonnaise fondejà davant Vanikoro, uns mesos després de la partença de l’Astrolabe; no trobà cap dada nova, però constatà que els salvatges havien respectat el mausoleu de La Perouse.

Aquest fou, en substància, el meu relat.

—De manera que encara no se sap on va anar a parar el tercer vaixell dels nàufrags de l’illa Vanikoro?

—No, no se sap.

El capità Nemo no va respondre, i em féu senyal perquè el seguís al gran saló. El Nautilus se submergí alguns metres sota les aigües, i les escotilles s’obriren.

Em vaig precipitar cap al vidre i sota les concrecions de coralls, cobertes de fúngies, siphonals, alcionaris, cariofíl·lies, a través de miríades de peixos magnífics, de donzelles, glyphisodons, pomfèrides, diacopus, holocentrus, vaig reconèixer algunes desferres que les dragues no havien pogut arrencar, estreps de ferro, àncores, canons, bales, un guarniment del cabrestant, una quilla de proa, objectes de naus naufragades i ara entapissades de flors.

I mentre m’estava mirant aquelles desolades restes, el capità Nemo em digué, amb una veu greu:

—El comandant La Perouse partí el 7 de desembre del 1785 amb les seves naus la Boussole i l’Astrolabe. Fondejà primer a Botany Bay, visità l’arxipèlag dels Amics, la Nova Caledònia, es dirigí cap a Santa Cruz i recalà a Namuka, una de les illes del grup Hapaí. Després, les seves naus arribaren als esculls desconeguts de Vanikoro. La Boussole, que anava al davant, anà a parar a la costa meridional. L’Astrolabe vingué en ajut seu, i encallà també. El primer vaixell quedà destruït gairebé immediatament. El segon, embarrancat a sotavent, encara resistí uns dies. Els natius acolliren força bé els nàufrags. Aquests s’instal·laren a l’illa i construïren un vaixell més petit amb les desferres dels dos grans. Alguns mariners es quedaren voluntàriament a Vanikoro. Els altres, afeblits o malalts, marxaren amb La Perouse. Es dirigiren cap a les illes Salomó, i allà desaparegueren, cossos i béns, sobre la costa occidental de l’illa principal del grup, entre els caps Decepció i Satisfacció!

—I com ho sabeu? —vaig exclamar.

—Heus aquí el que vaig trobar en el lloc mateix del darrer naufragi!

El capità Nemo em mostrà una capsa de llauna, estampada amb les armes de França, i tota corroïda per les aigües salines. L’obrí, i vaig veure un plec de papers esgrogueïts, però encara llegibles.

Eren ni més ni menys que les instruccions del ministre de Marina al comandant La Perouse, anotades al marge de puny i lletra de Lluís XVI!

—Ah! Bella mort per a un marí! —digué el capità Nemo—. Una tomba de corall és la més tranquil·la tomba, i tant de bo els meus companys i jo no en tinguem d’altra!





20


L’estret de Torres

Durant la nit del 27 al 28 de desembre, el Nautilus abandonà els paratges de Vanikoro a notable velocitat. La seva direcció era sud-oest, i, en tres dies, recorregué les set-centes cinquanta llegües que separen el grup de La Perouse de la punta sud-est de Papuàsia.

El dia 1 de gener del 1868, de bon matí, Consell em vingué a trobar damunt la plataforma.

—Em permetrà el senyor que li desitgi bon any?

—I és clar que sí, igual que si fóssim a París, en el meu gabinet del Jardí Botànic. Accepto els teus bons desigs i t’ho agraeixo. Però voldria preguntar-te què entens tu per «bon any», en les circumstàncies en què ens trobem. És l’any que posarà fi al nostre empresonament, o l’any que ens veurà continuar aquest estrany viatge?

—A fe que no sé massa què dir al senyor —contestà Consell—. Certament veiem coses força curioses, i durant dos mesos no hem tingut temps d’ensopir-nos. L’última meravella és sempre la més sorprenent, i si aquesta progressió continua, no sé pas com acabarà. És el meu parer que mai no trobarem una altra ocasió com aquesta.

—Tens raó, Consell.

—A més, el senyor Nemo, que justifica ben bé el seu nom llatí, ens destorba tan poc com si no existís.

—Ja és com dius, ja, Consell.

—Penso, doncs, no desplaure el senyor si dic que un bony any serà el que ens permeti de veure-ho tot…

—Veure-ho tot? No trobes, Consell, que podria ser molt llarg. I Ned Land què en pensa?

—Ned Land pensa exactament el contrari —respongué Consell—. És un esperit positiu i té un estómac imperiós. Admirar els peixos i menjar-ne sempre no és cosa que el pugui satisfer. La manca de vi, de pa o de carn no és massa convenient per a un digne saxó que està familiaritzat amb els bistecs i al qual sempre li vénen bé uns glops de brandy o de ginebra.

—Pel que a mi fa, això no em turmenta gens, i m’acomodo molt bé amb el règim de bord.

—Jo també —respongué Consell—. Tinc tants desigs de quedar-me com Ned Land de fugir. De manera que si l’any que comença no és prou bo per a mi, almenys ho serà per a Ned, i viceversa. Així sempre n’hi haurà un o altre de satisfet. De fet, i per acabar, desitjo al senyor el que ell desitgi.

—Gràcies, Consell. Només voldria demanar-te que deixem per a més tard la qüestió de les estrenes, i que provisòriament les reemplacem amb una forta encaixada de mà. No tinc res més a sobre.

—Mai no podria ser el senyor més generós —respongué Consell.

I amb aquestes, el bon noi se n’anà.

El 2 de gener, havíem fet onze mil tres-centes quaranta milles, o sigui cinc mil dues-centes cinquanta llegües, des del nostre punt de partida en els mars del Japó. Davant l’esperó del Nautilus, s’estenien els perillosos paratges del mar del Corall, sobre la costa nord-est d’Austràlia. El nostre vaixell navegava a unes milles de distància d’aquell temible banc on van estar a punt de perdre’s les naus de Cook, el 10 de juny del 1770. El vaixell en què anava Cook topà contra una roca, i si no s’enfonsà, fou gràcies a la circumstància que el tros de corall, arrencat amb el xoc, quedà incrustat en el buc foradat.

M’hauria agradat molt de poder visitar aquell llarg escull de tres-centes seixanta llegües, contra el qual el mar, sempre agitat, anava a rompre’s amb formidable intensitat, comparable al renou dels trons. Però, en aquell moment, els plans inclinats del Nautilus ens arrossegaren a gran profunditat, i no vaig poder veure res d’aquelles altes muralles coral·lígenes. Em vaig haver d’acontentar amb les diverses mostres de peixos que havien extret les nostres xarxes. Vaig trobar-hi, entre d’altres, bacores, que són una mena de verats grans com a tonyines, blavoses dels costats, i ratllades amb unes bandes transversals que desapareixen quan mor l’animal. Aquests peixos ens acompanyaven en grans bandades i proveïen la nostra taula d’una carn extraordinàriament delicada. També hi havia un bon nombre de sparus vertors, de mig decímetre de llarg, amb el gust de la daurada, i orenyoles voladores, autèntiques orenetes submarines que, en les nits obscures, ratllen alternativament l’aire i l’aigua amb les seves lluors fosforescents. Entre els mol·luscs i els zoòfits, vaig trobar a les malles de l’art diverses espècies d’alcionaris, eriçons, martellets, esperons, quadrants, cerítides, hialis. La flora estava representada per belles algues flotants, laminàries i macrocistis recobertes del mucílag que transsuden a través dels seus porus, entre les quals hi havia una admirable Nemastoma geliniaroide, que fou classificada entre les curiositats naturals del museu.

Dos dies després d’haver travessat el mar del Corall, el 4 de gener, vam arribar a les envistes de les costes de Papuàsia. En aquesta ocasió, el capità Nemo m’indicà que la seva intenció era guanyar l’oceà Índic per l’estret de Torres. La seva comunicació es limità a això. Ned es posà content perquè la ruta l’apropava als mars europeus.

Aquest estret de Torres està considerat tan perillós pels esculls que es drecen al pas, com pels salvatges habitants que freqüenten les seves costes. Separa de Nova Holanda la gran illa de Papuàsia, també dita Nova Guinea.

La Papuàsia té quatre-centes llegües de llargada per trenta llegües d’ample, i una superfície de quaranta mil llegües geogràfiques.

Està situada, en latitud, entre els 0° 19’ i els 10° 2’ sud, i, en longitud, entre els 128° 23’ i els 146° 15'. A migdia, mentre el segon prenia l’altura del sol, vaig poder veure les crestes dels monts Arfalxs, que s’eleven per plans i acaben en pics aguts.

Aquesta terra, descoberta el 1511 pel portuguès Francisco Serrano, va ser visitada successivament per don José de Meneses, el 1526, per Grijalbo, el 1527, pel general espanyol Alvaro de Saavedra, el 1528, per Iñigo Ortez, el 1545, per l’holandès Shouten, el 1616, per Nicolas Sruick, el 1753, per Tasman, Dampier, Fumel, Carteret, Edwards, Bougainville, Cook, Forrest, Mac Cluer, per d’Entrecasteaux, el 1792, per Duperrey, el 1823, i per Dumont d’Urville el 1827. «És la llar dels negres que ocupen tota la Malàsia», ha dit M. de Rienzi, i poc em pensava que els atzars d’aquella navegació m’havien de dur a presència dels temibles andamanesos.

El Nautilus es presentà, doncs a l’entrada del més perillós estret del globus, aquell que els més agosarats navegants a penes gosen travessar; estret que Lluís Paz de Torres afrontà en tornant dels mars del Sud a la Melanèsia, i en el qual les corbetes embarrancades de Dumont d’Urville van estar a punt de perdre’s amb cossos i béns. El mateix Nautilus, superior a tots els perills del mar, estava destinat a conèixer de prop els esculls coral·lífers.

L’estret de Torres té aproximadament unes trenta-quatre llegües d’ample, però està obstruït per milers d’illes, illots, trencants i roques, que fan la navegació gairebé impracticable. En conseqüència, el capità Nemo prengué totes les precaucions necessàries per travessar-lo. El Nautilus, flotant a flor d’aigua, avançava amb una marxa moderada. La seva hèlice, com la cua d’un cetaci, batia les aigües amb lentitud.

Aprofitant-nos d’aquella ocasió, els meus dos companys i jo havíem anat a situar-nos a la plataforma, com sempre deserta. Davant nostre teníem la talaia del timoner, i, o molt m’equivoco, o el capità Nemo devia ser allà, dirigint ell mateix el seu Nautilus.

Jo tenia a la vista les excel·lents cartes de l’estret de Torres, dreçades i dibuixades per l’enginyer hidrògraf Vincendon Dumoulin i l’alferes de navili Coupvent-Desbois —ara almirall— que formaven part de l’estat major de Dumont d’Urville durant el seu darrer viatge de circumnavegació. Aquestes són, juntament amb les del capità King, les millors cartes de navegació que desbrossen l’embull d’aquest estret passatge, i jo les consultava amb escrupolosa atenció.

Al voltant del Nautilus, el mar borbollejava amb fúria. El corrent de les aigües, que anava del sud-est al nord-oest amb una velocitat de dues milles i mitja, es trencava sobre els coralls que emergien per aquí i per allà.

—Això sí que és mala mar! —em digué Ned Land.

—Detestable, en efecte —vaig respondre jo—, i no massa convenient per a un vaixell com el Nautilus.

—Ja cal que aquest damnat capità estigui ben segur de la seva ruta —continuà el canadenc— perquè allà veig una massa de coralls que engegarien el buc a passeig només de fregar-lo!

En efecte, la situació era perillosa, però el Nautilus semblava lliscar com per art d’encanteri enmig d’aquells furiosos esculls. No seguia exactament la ruta de l’Astrolabe i de la Zélée, que va resultar fatal a Dumont d’Urville. Prengué més al nord, passà ran de l’illa Murray, i tornà al sud-oest, cap al pas de Cumberland. Jo em creia que s’hi anava a ficar decididament, quan, remuntant cap al nord-oest, es dirigí, per entremig d’una gran quantitat d’illes i d’illots, a l’illa Tound i el canal del Mal Temps.

M’estava preguntant ja si el capità Nemo, imprudent fins a la follia, volia conduir el seu vaixell per aquell pas on toparen les dues corbetes de Dumont d’Urville, quan, modificant altre cop la seva direcció i tallant recte cap a l’oest, es dirigí cap a l’illa Gueboroar.

Eren aleshores les tres de la tarda. Les onades trencaven amb força, la marea era gairebé a plenamar. El Nautilus s’aproximà a aquella illa que encara em sembla que veig amb el seu notable entorn de pandanus. Vam rasar-la a menys de dues milles.

De sobte, un xoc em tombà en terra. El Nautilus acabava de topar amb un escull, i es quedà immòbil, amb una lleugera inclinació cap a babord.

Quan em vaig alçar, ja vaig veure sobre la plataforma el capità Nemo i el seu segon. Examinaven la situació del vaixell, bescanviant algunes paraules en aquell incomprensible idioma seu.

La situació era la següent. A dues milles a estribord apareixia l’illa Gueboroar, la costa de la qual s’arrodonia de nord a oest, com un immens braç. Cap al sud i l’est emergien ja algunes crestes de corall que el reflux deixava al descobert. Havíem encallat en plenamar i en un d’aquells mars en què les marees són mediocres, circumstància, aquesta, força enutjosa a l’hora de tornar a posar a flot el Nautilus. Tanmateix, la nau no havia sofert cap desperfecte: el buc havia estat sòlidament construït, però, si bé no es podia enfonsar ni obrir, sí s’arriscava a romandre per sempre més sobre aquells esculls i, en aquest cas, ja s’hauria acabat l’aparell submarí del capità Nemo.

Així reflexionava jo, quan el capità, fred i calmat, sempre segur d’ell mateix, sense semblar ni commòs ni contrariat, s’acostà.

—Un accident? —vaig dir.

—No, un incident —em respongué.

—Però un incident —vaig replicar— que potser us obligarà a ser novament un habitant de les terres que sempre defugiu!

El capità Nemo m’esguardà amb un aire singular, i va fer un gest de negació. Era com dir-me clarament que res no el forçaria mai a posar de nou els peus en cap continent. Després digué:

—A més, senyor Aronnax, el Nautilus no està perdut. Encara us transportarà per entre les meravelles de l’oceà. El nostre viatge tot just ha començat i no desitjaria privar-me tan aviat de l’honor de la vostra companyia.

—Tanmateix, capità Nemo —vaig continuar, sense fer cas del to irònic d’aquella frase—, el Nautilus ha encallat en el moment de la plenamar. I com que les marees són poc intenses al Pacífic, si no podeu desllastar el Nautilus, cosa que em sembla impossible, no veig de quina manera el posareu a flot.

—Les marees són poc intenses al Pacífic, teniu raó, professor —respongué el capità Nemo—, però a l’estret de Torres encara hi ha una diferència de metre i mig entre el nivell de les altes i baixes marees. Avui som a 4 de gener, d’aquí a cinc dies hi haurà lluna plena, i molt em sorprendria si aquest complaent satèl·lit no fa pujar suficientment les masses d’aigua, prestant-me així un servei que només a ell vull deure.

Dit això, el capità Nemo, seguit pel seu segon, baixà altre cop a l’interior del Nautilus. Pel que fa al vaixell, s’havia quedat del tot immòbil, com si els pòlips coral·lígens l’haguessin soldat ja al seu indestructible ciment.

—I bé, senyor? —em digué Ned Land, que se m’havia acostat en marxar el capità.

—I bé! Amic Ned, esperarem tranquil·lament la marea del dia 9, car sembla que la lluna tindrà la delicadesa de posar-nos a flot.

—Així de simple?

—Així de simple.

—I aquest capità no pensa tirar les àncores, ni posar la seva màquina al límit, o fer qualsevol altra cosa per intentar de deseixir-se?

—Si amb la marea en té prou! —respongué simplement Consell.

El canadenc se’l mirà, després arronsà les espatlles. Era el marí qui parlava en ell.

—Senyor —replicà—, em podeu ben creure quan us dic que aquesta ferralla no tornarà a navegar mai més ni per sobre ni per sota dels mars. Només és bo per a vendre a pes de llauna. Em penso que ha arribat el moment de fer-nos escàpols.

—Amic Ned —vaig respondre—, no desespero com vós d’aquest magnífic Nautilus, i d’aquí a quatre dies sabrem a què atenir-nos respecte a les marees del Pacífic. A més, el consell de fugar-nos podria ser oportú si estiguéssim prop de les costes d’Anglaterra o de Provença, però en aquests paratges de la Papuàsia, és tota una altra cosa, i sempre hi som a temps d’arribar a aquest extrem, si el Nautilus no aconsegueix de sortir-se’n, cosa que em semblaria un greu contratemps.

—Però no hi hauria possibilitat, si més no, de reconèixer aquest terreny? —continuà Ned Land—. Es tracta d’una illa. I en aquesta illa hi ha arbres. Sota els arbres hi deu haver animals terrestres, portadors de bones costelles i bistecs, als quals prou m’agradaria de clavar-hi queixalada.

—En això l’amic Ned té raó —digué Consell—, i li faig costat. El senyor no podria obtenir del capità Nemo que ens portessin a terra, ni que només sigui per no perdre el costum de trepitjar les parts sòlides del planeta?

—Li ho puc demanar —vaig respondre—, però refusarà.

—El senyor podria arriscar-se —digué Consell—, i sabríem a què atenir-nos respecte a l’amabilitat del capità.

Amb gran sorpresa per part meva, el capità Nemo em concedí el permís que li demanava i ho féu amb molta cordialitat i promptitud, sense ni tan sols exigir-me la promesa de tornar a bord. Perquè és clar, una fugida a través de les terres de Nova Guinea hauria estat molt perillosa i jo no hauria aconsellat Ned Land d’intentar-la. Valia més ser presoner a bord del Nautilus que no pas caure en mans dels natius de la Papuàsia.

El bot fou posat a la nostra disposició per a l’endemà al matí. No vaig intentar saber si el capità Nemo ens acompanyaria. Prou sabia que no ho faria, com també que no ens deixaria cap home de la tripulació i que Ned Land seria l’encarregat de dirigir l’embarcació. D’altra banda, la terra es trobava a dues milles com a molt, i per al canadenc resultava un joc de criatures el fet de conduir aquell lleuger bot per entre les línies d’esculls tan fatals als grans vaixells.

L’endemà, 5 de gener, el bot, sense el pont, fou tret del seu alvèol i baixat a mar des de dalt de la plataforma. Dos homes bastaren per a aquella operació. Els rems eren dins l’embarcació i només faltava que hi pugéssim.

A les vuit del matí, armats amb fusells i destrals, abandonàrem el Nautilus. Feia bona mar i bufava una lleugera brisa de terra. Consell i jo ens vam agafar als rems i vogàvem vigorosament. Ned governava per entre els estrets passos que els trencants deixaven entre ells. El bot era fàcil de manejar i avançava ràpidament.

Ned Land no podia contenir la seva joia. Era un presoner escapat de la seva presó i poc pensava que li caldria tornar-hi.

—Carn! —repetia—, podrem menjar carn, i quina carn! Caça de debò! Llàstima no tenir pa! No dic que el peix no sigui una bona cosa, però no cal abusar-ne, i un bon tros de carn fresca, rostida sobre un bon caliu, variarà agradablement la nostra dieta habitual.

—Golafre! —respongué Consell—, em fa venir l’aigua a la boca.

—Està per veure —vaig dir jo—, si en aquestes selves hi ha caça i de quin tamany és la que hi pugui haver, no fos cas que ens cacessin a nosaltres.

—Au, senyor Aronnax! —respongué el canadenc, amb unes dents que semblaven afilades com el tallant d’una destral—. Jo menjaré tigre si cal, llom de tigre si és que ni ha cap altre quadrúpede en aquesta illa.

—L’amic Ned resulta inquietant —respongué Consell.

—Sigui com sigui —continuà Ned Land—, qualsevol animal amb quatre potes sense plomes, o amb dues potes i plomes, serà rebut amb el meu primer tret de fusell.

—Vaja! —vaig respondre—, vet aquí que les imprudències de mestre Land tornen a començar!

—No tingueu por, senyor Aronnax —digué el canadenc—, i remeu amb força! D’aquí a vint-i-cinc minuts us podré oferir un plat de la meva especialitat.

A les vuit i mitja, el bot del Nautilus encallava dolçament a la sorra de la platja, després d’haver franquejat l’anell coral·lífer que circumda l’illa de Gueboroar.





21


Uns dies a terra

Em vaig sentir fortament impressionat en tocar terra. Ned Land la trepitjava com si en volgués prendre possessió. I tanmateix només feia dos mesos que érem, segons frase del capità Nemo, els «passatgers del Nautilus», és a dir, en realitat, els presoners del seu comandant.

En pocs minuts ja érem a un tir de fusell de la costa. El terra era gairebé enterament madrepòric, però alguns llits de torrents secs, coberts de restes granítiques, demostraven que aquesta illa era deguda a una formació primordial. Tot l’horitzó quedava amagat rere una cortina de vegetació admirable. Enormes arbres, la talla dels quals arribava de vegades als dos-cents peus, estaven entrelligats els uns als altres per garlandes de lianes, autèntiques hamaques naturals que una lleugera brisa gronxava. Es tractava de mimoses, ficus, casuarines, teques, hibiscus, pandanus, palmeres, profusament barrejades, i a l’aixopluc de la seva volta verdejant, al peu d’aquelles soques gegantesques, creixien orquídies, lleguminoses, falgueres i altres plantes característiques de la zona equatorial.

Però, sense fer ni cas de totes aquelles belles mostres de la flora papuasiana, el canadenc, més que no pas cap a les coses agradables, se n’anà cap a les coses útils. Havia vist un cocoter i en va fer caure alguns dels seus fruits, els trencà i així vam poder beure la seva llet i menjar-ne la polpa, amb una satisfacció que protestava contra l’alimentació ordinària del Nautilus.

—Excel·lent! —deia Ned Land.

—Exquisit! —responia Consell.

—Suposo —digué el canadenc— que el vostre Nemo no s’oposarà al fet que duguem cocos a bord?

—No ho crec —vaig respondre—, però no voldrà pas tastar-los!

—Pitjor per a ell! —digué Consell.

—I millor per a nosaltres! —respongué Ned Land—. Ens en quedaran més.

—Permeteu-me una paraula solament, mestre Land —vaig dir a l’arponer, que ja es disposava a saquejar un altre cocoter—, el coco és una bona cosa, però abans d’omplir-ne el bot, em sembla més assenyat d’anar a veure si l’illa no produeix algun altre producte no menys útil. Uns quants llegums frescs serien ben rebuts al Nautilus.

—El senyor té raó —respongué Consell—, i jo proposaria que reservéssim tres llocs a la nostra embarcació: un per a les fruites, un altre per als llegums i el tercer per a la caça, encara que de moment no n’hem vist ni la més mínima mostra.

—Consell, no hem de desesperar —digué el canadenc.

—Continuem, doncs, la nostra excursió —vaig dir—, però mantinguem els ulls ben oberts. Encara que l’illa sembli deshabitada, podria amagar, tanmateix, alguns individus que foren menys primmirats que nosaltres en això de la caça!

—He, he! —féu Ned Land, amb un moviment de barres molt significatiu.

—Però què és això, Ned! —exclamà Consell.

—A fe —contestà el canadenc— que començo a comprendre els encants de l’antropofàgia!

—Ned! Ned!, què esteu dient! —replicà Consell—. Vós, antropòfag! Sí que estaré segur al vostre costat, jo que comparteixo la vostra cabina! Ves si algun dia em despertaré mig devorat!

—Amic Consell!, us estimo molt, però no tant com per menjar-vos sense necessitat.

—No me’n refio pas —respongué Consell—. Anem a caçar! És absolutament necessari que cacem alguna presa per tal de satisfer aquest caníbal, o si no qualsevol matí el senyor només trobarà trossets de criat per servir-lo.

Mentre anaven xerrant d’aquesta manera, havíem penetrat sota les ombrives voltes de la selva, i durant dues hores, la vam recórrer en tots sentits.

L’atzar proveí a bastament la nostra recerca de vegetals comestibles, i un dels més útils productes de les zones tropicals ens forní un aliment que mancava a bord.

Em refereixo a l’arbre del pa, molt abundant a l’illa Gueboroar, on creixia principalment una varietat desproveïda de llavors, que duu en malai el nom de «rima».

Aquest arbre es distingia dels altres per un tronc alt i recte de quaranta peus d’alçada. La seva copa, gràcilment arrodonida i formada per grans fulles multilobulades, designava suficientment als ulls d’un naturalista aquest «artocarpus» tan feliçment aclimatat a les illes Mascarenyes. De la seva massa de vegetació, es destacaven grans fruits globulosos, d’un decímetre d’amples i proveïts exteriorment d’unes rugositats que prenien una disposició hexagonal. Útil vegetal amb què la natura ha gratificat aquelles regions on manca el blat, i que, sense necessitar conreu, dóna fruits durant vuit mesos de l’any.

Ned Land els coneixia bé, aquests fruits, ja n’havia menjat durant alguns dels seus viatges, i sabia preparar la seva substància comestible. De manera que, en veure’ls, se li excità el desig i ja no es va poder contenir.

—Senyor —em digué—, em moro si no tasto una mica d’aquesta pasta de l’arbre del pa!

—Tasteu, amic Ned, tasteu tant com us abelleixi. Hem vingut aquí per fer provatures, fem-les.

—No haureu d’esperar massa —afirmà el canadenc.

I, armat d’una lent, encengué un foc de branques seques que espetegà alegrement. Mentrestant, Consell i jo vam escollir els millors fruits de l’artocarpus. Alguns encara no tenien un grau suficient de maduresa, i la seva pell gruixuda recobria una polpa blanca, però poc fibrosa. D’altres, en gran quantitat, groguencs i gelatinosos, no esperaven res més que el moment de ser collits.

Aquest fruits no tenien pinyol. Consell en va portar una dotzena a Ned Land i aquest els col·locà sobre un foc de brases, després d’haver-los tallat en llesques gruixudes; i mentre ho feia anava dient:

—Ja veureu que n’és de bo, aquest pa!

—Sobretot quan fa tant de temps que no n’hem tastat —digué Consell.

—És que això no és pa —afegí el canadenc—. És pastisseria de la millor; no n’heu menjat mai, professor?

—No, Ned.

—Doncs bé, prepareu-vos a ingerir una cosa exquisida. I si no em doneu la raó és que no sóc el rei dels arponers!

Al cap d’uns minuts, la part dels fruits exposada al foc estava completament carbonitzada. A l’interior apareixia una pasta blanca, com una mena de molla tendra, el gust de la qual recordava el de la carxofa.

He de confessar que aquell pa era excel·lent, i me’l vaig menjar amb fruïció.

—Malauradament —vaig dir—, una pasta com aquesta no es pot guardar fresca, i em sembla que és inútil fer-ne provisió per endur-nos-la.

—Vatua, senyor! —exclamà Ned Land—. Parleu com un naturalista, però jo actuaré com un pastisser. Consell, colliu-ne uns quants més que agafarem en tornar.

—I com els preparareu? —vaig preguntar al canadenc.

—Fent amb la seva polpa una pasta fermentada que es guardarà indefinidament i sense espatllar-se. Quan la vulgui fer servir, la posaré a coure a la cuina del vaixell i, malgrat el seu gust una mica àcid, la trobareu excel·lent.

—Així doncs, mestre Land, no li falta res a aquest pa…

—Sí, senyor —respongué el canadenc—, li falten unes quantes fruites o, si més no, alguns llegums!

—Doncs cerquem les fruites i els llegums.

Quan la nostra collita s’acabà, ens tornàrem a posar en marxa per tal de completar aquell menjar «terrestre».

Les nostres recerques no foren endebades, i, cap a migdia, havíem ja fet una bona provisió de plàtans. Aquestes fruites saboroses de la zona tòrrida maduren durant tot l’any, i els malais, que els han donat el nom de «pisang», se’ls mengen sense coure’ls. Juntament amb els plàtans també vàrem collir jaks enormes, que tenen un gust fort, mangles deliciosos i ananassos d’una grossària increïble. Però aquesta collita ens prengué una bona part del nostre temps, per bé que no era com per lamentar-se’n.

Consell no perdia de vista Ned Land. L’arponer caminava al davant i, mentre passejava per entre la selva, anava espigolant amb mà segura tot d’excel·lents fruites que havien de completar la seva provisió.

—En fi —preguntà Consell—, no us falta pas res, Ned?

—Hum! —féu el canadenc.

—Què! Encara us queixeu?

—Tots aquests vegetals no poden fer un bon menjar —respongué Ned—. Això és per en acabat del menjar, són unes postres. Però, i la sopa? I el rostit?

—Efectivament —vaig dir—, Ned ens havia promès unes costelles que, per ara, veig molt problemàtiques.

—Senyor —respongué el canadenc—, tingueu present que la caça no solament no ha acabat, sinó que ni tan sols ha començat. Paciència! Ja trobarem algun animal de pèl o ploma, i si no és en aquest lloc serà en un altre…

—Sí, i si no és avui serà demà —afegí Consell—, perquè no ens hauríem d’allunyar tant. Proposo que tornem ja cap al bot.

—Què, ja? —exclamà Ned.

—Hem de ser de tornada abans de la nit —vaig dir.

—Però quina hora és, doncs? —preguntà el canadenc.

—Les dues, com a mínim —respongué Consell.

—Com passa el temps a terra ferma! —exclamà Ned Land, amb un sospir de llàstima—. Tot just sembla que acabem d’arribar.

—En marxa! —digué Consell.

Tornàrem, doncs, a través de la selva, i vam completar la nostra collita fent un saqueig de cols de palmera, que vam haver de collir enfilant-nos als arbres, de petites mongetes que els malais anomenen «abru» i de nyams de qualitat superior.

Anàvem sobrecarregats quan vam arribar al bot. I amb tot, Ned Land encara no estava satisfet de la seva provisió. Però la sort l’acompanyà. En el moment d’embarcar, s’adonà d’uns quants arbres, de vint-i-cinc a trenta peus d’altura, que pertanyien a l’espècie de les palmeres. Aquests arbres, tan preciosos com l’artocarpus, es compten, amb tota raó, entre els més útils productes de la Malàisia.

Eren sagús, vegetals que creixen sense conreu, reproduint-se, com les moreres, mitjançant els seus brots i les seves llavors.

Ned Land coneixia la manera de tractar aquests arbres. Agafà la destral, i manejant-la amb gran vigor, aviat tingué aterrats dos o tres sagús madurs, cosa que es notava per la pols blanca que ensalgava les seves palmes.

Jo m’ho mirava més aviat amb els ulls d’un naturalista que no pas amb els d’un home afamat. Començà traient de cada tronc una tira d’escorça, d’una polzada de gruix, que recobria un tramat de fibres allargades formant tot de nusos indestriables, enganxats per una mena de farina gomosa. Aquesta farina era el sagú, substància comestible que serveix principalment d’aliment a les poblacions melanèsies.

Ned Land s’acontentà de moment amb tallar aquells troncs en trossos, com hauria fet amb llenya per cremar, reservant per després la feina d’extreure’n la farina, de passar-la per un sedàs a fi de separar-la dels seus lligaments fibrosos, de fer-ne evaporar la humitat al sol, i de deixar-la endurir-se dins d’uns motlles.

Finalment, a les cinc de la tarda, carregats amb totes aquelles riqueses, vam deixar la riba de l’illa i, mitja hora més tard, havíem arribat al Nautilus. Ningú no ens sortí a rebre. L’enorme cilindre de planxa semblava desert. Un cop embarcades les provisions, vaig ficar-me a la meva cambra. Hi vaig trobar el sopar a punt. Vaig sopar, doncs, i poc després em posava a dormir.

L’endemà, 6 de gener, no hi hagué res de nou a bord. Ni un soroll a l’interior, ni un senyal de vida. El bot estava al mateix lloc on l’havíem deixat. Vam decidir de tornar a l’illa Gueboroar. Ned Land esperava ser més afortunat que el dia anterior des del punt de vista cinegètic, i volia visitar una altra part de la selva.

En aixecar-se el sol, ja érem en camí. L’embarcació, empesa per les onades que anaven a terra, arribà a l’illa en pocs moments.

Vàrem desembarcar, i, pensant que més valia que ens deixéssim portar per l’instint de l’arponer, vam seguir Ned Land, tot i que les seves llargues cames amenaçaven amb distanciar-nos.

Ned Land remuntà la costa cap a l’oest, després, passant a gual alguns llits de torrents, guanyà l’alta plana envoltada d’admirables selves. Alguns bernats pescaires rondaven prop dels corrents d’aigua, però no deixaven que ens hi acostéssim. Aquella reserva em va fer pensar que els volàtils sabien a què atenir-se respecte als bípedes de la nostra espècie, i d’això vaig deduir que, si l’illa no era habitada, com a mínim era freqüentada per humans.

Després d’haver travessat una atapeïda prada, vam arribar al marge d’un petit bosc animat pel cant i el vol d’un gran nombre d’ocells.

—Aquí només hi ha ocells —digué Consell.

—Però n’hi ha que es mengen! —contestà l’arponer.

—No ho crec, amic Ned —replicà Consell—, per ara només veig simples papagais.

—Amic Consell —respongué solemnement Ned—, el papagai és el faisà d’aquells que no tenen res més per menjar.

—I puc afegir —vaig dir—, que aquest ocell, convenientment preparat, bé val un cop de forquilla.

En efecte, sota l’espès fullatge d’aquell bosc, tot un món de papagais voletejava de branca en branca, no esperant sinó una educació més acurada per posar-se a parlar la llengua humana. De moment, xerrotejaven en companyia de cotorres de tots colors i cacatues que semblaven estar meditant algun problema filosòfic, mentre els periquitos d’un color roig foc passaven rabents com trossos d’estams emportats per la brisa, entre calaos de vol renouer, papues pintades amb finíssims matisos de blau, i tota una varietat de volàtils encantadors, però generalment poc comestibles.

Tanmateix, un ocell particular d’aquestes terres, que mai no ha sobrepassat el límit de les illes Arrú i de les illes dels Papús, faltava en aquella col·lecció. Però la sort em reservava l’ocasió de poder-lo admirar aviat.

Després d’haver travessat una mola d’arbres de mediocre espessor, ens vam trobar en una plana obstruïda per matolls. Aleshores vaig veure com aixecaven el vol uns magnífics ocells que la disposició de les seves plomes obligava a dirigir-se contra el vent. El seu vol ondulat, la gràcia dels seus moviments aeris, el tornassolat dels seus colors, atreien i encantaven la mirada. No em va costar gens de reconèixer-los.

—Aus del paradís! —vaig exclamar.

—Ordre dels passeriformes, secció dels clistomòrids —respongué Consell.

—Família dels perdigons? —preguntà Ned Land.

—No ho crec, mestre Land. Tot i així, compto amb la vostra destresa per atrapar un d’aquests encantadors exemplars de la natura tropical!

—Ho intentarem, senyor professor, encara que estic més acostumat a manejar l’arpó que no el fusell.

Els malais, que han establert un gran comerç d’animals d’aquests amb els xinesos, utilitzen, per agafar-los, diversos mitjans que no estaven al nostre abast. O bé disposen uns llaços al capdamunt dels arbres més alts, que són els que freqüenten les aus del paradís, o bé se n’emparen amb una mena de goma pertinaç que els impedeix els moviments. I fins i tot arriben a enverinar les fonts on tenen costum de beure aquests ocells. Nosaltres, en canvi, només teníem la possibilitat de caçar-les al vol, la qual cosa no ens deixava grans esperances d’èxit. I efectivament, vam gastar endebades bona part de les nostres municions.

Cap a les onze del matí, el primer replà de les muntanyes que formen el centre de l’illa havia estat superat i encara no havíem matat res. La fam ens agullonava. Els caçadors s’havien refiat de la seva caça i s’havien equivocat de mig a mig. Afortunadament, Consell, amb gran sorpresa per part seva, aconseguí matar dos ocells d’un tret i ens assegurà l’esmorzar. Havia abatut un colom blanc i un tudó, que ràpidament plomats i penjats d’un ast, foren rostits sobre un foc ardent de tronc secs. Mentre aquells interessants animals es coïen, Ned preparà alguns fruits de l’artocarpus. Després, el colom i el tudó foren devorats fins als ossos i declarats excel·lents. La nou moscada amb què sovint s’alimenten perfuma la seva carn i en fa un menjar deliciós.

—És com si els capons mengessin tòfones —digué Consell.

—I ara, Ned, què us falta? —vaig preguntar-li.

—Una peça de quatre potes, senyor Aronnax —respongué Ned Land—. Aquests coloms només són l’entremès, aperitius per fer venir la gana! Fins que no hagi mort un animal amb bones costelles, no estaré content!

—Ni jo, Ned, si no capturo una au del paradís.

—Continuem doncs la caça —respongué Consell—, però en direcció a mar. Ja hem arribat als primers pendents de les muntanyes, i penso que és millor tornar cap a la regió de la selva.

Era una proposta assenyada i vam seguir-la. Després d’una hora de marxa, vam topar amb una veritable selva de sagús. Algunes serps inofensives fugien al nostre pas. Les aus del paradís s’envolaven en acostar-nos, i certament ja desesperava d’aconseguir-ne cap, quan Consell, que anava al davant, es llençà de sobte a terra, féu un crit de triomf i tornà cap a nosaltres portant una magnífica au del paradís.

—Ah! Bravo, Consell! —vaig exclamar.

—El senyor és molt generós —respongué Consell.

—I ca, estimat Consell! Ha estat un cop mestre! Mira que agafar un d’aquests ocells viu i amb les mans!

—Si el senyor l’examina de prop, s’adonarà que el mèrit no és meu.

—I per què, Consell?

—Perquè aquest ocell està ebri com una sopa.

—Ebri?

—Sí, senyor, ebri de les nous moscades amb què s’atipava sota la miristicàcia on l’he collit. Vegeu, amic Ned, vegeu els monstruosos efectes de la intemperància!

—Mil dimonis! —contestà el canadenc—, serà per la ginebra que he begut des de fa dos mesos!

Mentrestant, jo examinava l’animal. Consell no s’equivocava. L’au del paradís, embriagada pel suc espirituós, havia quedat reduïda a la impotència. No podia volar i amb prou feines caminar. Però això no m’inquietava gens i la vaig deixar que dormís la mona de nous moscades.

Aquell ocell pertanyia a la més bella de les vuit espècies que es compten a Papuàsia i a les illes veïnes. Era de les anomenades «gran maragda», una de les més rares. Feia tres decímetres de llargada. El seu cap era relativament petit, tenia els ulls molt a prop del bec i també petits. Però oferia tota un admirable conjunt de matisos: el bec groc, els peus i les ungles marrons, les ales color d’avellana i emporprades als extrems, el cap i el darrere del coll groc pàl·lid, la gola color de maragda i el pit i el ventre d’un marró fosc. Dos filaments cornis i recoberts de pelussa sobresortien de la seva cua que es prolongava en llargues plomes lleugeríssimes, d’un finor admirable, perfecte complement d’aquell meravellós ocell que els indígenes han anomenat poèticament «ocell del sol».

Jo desitjava profundament poder-me endur aquell superb espècimen d’au del paradís, a fi de donar-lo al Jardí Botànic que no en posseïa cap de vivent.

—Així doncs, és un exemplar rar? —preguntà el canadenc, en un to que traïa el caçador que no valora les peces des del punt de vista artístic.

—Sí, molt rar, estimat company, i sobretot molt difícil de caçar-lo viu. Fins i tot morts, aquests ocells són encara objecte d’un important tràfic. De manera que els natius han trobat la forma de fabricar-ne com qui fabrica perles o diamants.

—Què! —exclamà Consell—, fan falses aus del paradís?

—Sí, Consell.

—I el senyor coneix el procediment dels indígenes?

—Perfectament. Les aus del paradís, quan bufa el monsó de l’est, perden aquestes magnífiques plomes que envolten la seva cua, i que els naturalistes han anomenat «plomes subalars». Són, doncs, aquestes plomes les que recullen els falsificadors de volàtils i que, després, adapten acuradament a qualsevol pobre cotorra prèviament mutilada. Finalment tenyeixen la sutura, envernissen l’ocell i envien als museus o als col·leccionistes europeus aquests productes de la seva peculiar indústria.

—Bo! —féu Ned Land—, si no és l’ocell, com a mínim són les plomes, i donat que no ha de servir per a ser menjat, tant li fa, no hi veig cap mal!

Però, si bé els meus desigs quedaven satisfets amb la possessió d’aquella au del paradís, els del caçador canadenc encara no n’estaven. Afortunadament, cap a les dues, Ned Land aconseguí abatre un senglar d’aquells que els natius en diuen «bariutang». L’animal venia a les mil meravelles per procurar-nos veritable carn de quadrúpede, i fou molt ben rebut. Ned Land es mostrà orgullós del seu tret. El senglar, tocat per la bala elèctrica, havia caigut rígid i mort.

El canadenc l’espellà i el buidà amb tota netedat, després d’haver-ne extret mitja dotzena de costelles destinades a proveir-nos una bona graellada per a l’àpat del vespre. De seguida vàrem continuar la cacera que encara havia de prodigar noves proeses de Ned i Consell.

En efecte, els dos amics, furgant les mates, van alçar una tropa de cangurs, que fugiren saltant sobre les seves potes elàstiques. Però els animals no foren prou ràpids com perquè les càpsules elèctriques no els toquessin.

—Ah, senyor professor! —exclamà Ned Land a qui la fúria del caçador havia pujat al cap—. Això sí que és caça de debò, sobretot per fer-ne un bon estofat! Quina bona provisió per al Nautilus! Dos! Tres! Cinc a terra! I quan penso que nosaltres solets devorarem tota aquesta carn, i que els imbècils de bord no en tastaran ni una engruna!

Jo crec que, excitat per la joia, el canadenc, si no hagués parlat tant, hauria mort tota la banda! Però s’acontentà amb una dotzena d’aquests marsupials, que constitueixen el primer ordre dels mamífers placentaris, com digué Consell.

Els animals eren de petita talla. Eren una espècie dels anomenats «cangurs-conills», que habiten normalment en els buits dels arbres i la velocitat dels quals resulta considerable; però si bé són de mediocre grossària, com a mínim, tenen una carn d’allò més estimada.

Estàvem satisfets dels resultats de la nostra cacera. El radiant Ned, ja proposava de tornar l’endemà a l’illa encantada que volia despoblar de quadrúpedes comestibles. Però no comptava amb els pròxims esdeveniments.

A les sis de la tarda, ja érem de tornada a la platja. El nostre bot estava encallat en el seu lloc habitual. El Nautilus, fent l’efecte d’un llarg escull, emergia de les aigües a dues milles de la riba.

Ned Land, sense entretenir-se, s’ocupà de la qüestió del menjar. S’hi entenia perfectament en tot aquell renou culinari. Les costelles del bariutang, fetes a la brasa, escampaven una deliciosa olor que perfumà l’atmosfera!…

Però m’adono que m’estic comportant com el canadenc, extasiant-me davant d’una bona costellada de porc fresc! Que se’m perdoni com jo he perdonat l’entranyable Ned, i pels mateixos motius!

En resum, el dinar fou excel·lent. Dos tudons completaren aquell menú extraordinari. La pasta de sagú, el pa de l’artocarpus, alguns mangles, mitja dotzena d’ananassos i el licor fermentat de certes nous de coco, ens posaren alegres. Fins i tot sospito que les idees dels meus estimats companys no eren tan clares com seria de desitjar.

—I si no tornéssim al Nautilus? —digué Consell.

—I si no hi tornéssim mai més? —afegí Ned Land.

En aquell moment, però, una pedra caigué als nostres peus i tallà en sec la proposta de l’arponer.





22


El llamp del capità Nemo

Havíem dirigit la mirada cap a la selva, sense aixecar-nos, jo amb la mà aturada davant de la boca i Ned Land acabant de cuinar.

—Les pedres no cauen del cel —digué Consell—, o en tal cas mereixen el nom d’aeròlits.

Una segona pedra, acuradament polimentada, que va fer caure de les mans de Consell una saborosa cuixa de tudó, donà encara més pes a la seva afirmació.

Els tres ens havíem alçat i preparat els fusells, disposats a respondre davant de qualsevol atac.

—No seran simis? —exclamà Ned Land.

—Poc els falta —respongué Consell—, són salvatges.

—Al bot! —vaig dir, dirigint-me cap a mar.

Calia, efectivament, emprendre la retirada, car una vintena de natius, armats d’arcs i de fones, havien aparegut al marge d’una mola d’arbres que tapava la vista per la dreta, a menys de cent passes.

El nostre bot estava embarrancat a uns vint metres.

Els salvatges s’aproximaven, sense córrer, però prodigant les demostracions més hostils. Les pedres i les fletxes plovien damunt nostre.

Ned no havia volgut abandonar les seves provisions, i malgrat la imminència del perill, amb el senglar sota un braç i els cangurs sota l’altre, feia via amb força rapidesa.

En dos minuts, vam arribar a la sorra. Carregar el bot amb les provisions i les armes, empènyer-lo cap a mar i col·locar els dos rems, fou cosa d’un instant. No havíem guanyat ni dos cables de distància quan cent salvatges, cridant i gesticulant, es ficaren a l’aigua fins a la cintura. Vaig mirar si la seva aparició havia atret els homes del Nautilus a la plataforma. Però no. L’enorme aparell, reposant mar endins, romania absolutament desert.

Vint minuts més tard, pujàvem a bord. Les escotilles eren obertes. Un cop amarrat el bot, vam entrar a l’interior del Nautilus.

Vaig baixar al saló on se sentien alguns acords. El capità Nemo era allà, inclinat damunt del seu orgue i sumit en un èxtasi musical.

—Capità! —vaig dir-li.

Ni tan sols em va sentir.

—Capità! —vaig repetir, tocant-li la mà.

S’estremí, i tombant-se cap a mi, em digué:

—Ah! Sou vós, professor? Què, heu fet una bona caça? Heu pogut herboritzar satisfactòriament?

—Sí, capità —vaig contestar—, però malauradament hem arrossegat una tropa de bípedes i la seva presència no em sembla massa tranquil·litzadora.

—Quina mena de bípedes?

—Salvatges.

—Salvatges! —respongué el capità Nemo, en un to irònic—. I us estranya, senyor professor, que en posar els peus a qualsevol terra del globus, trobeu salvatges? On és que no hi ha salvatges? I a més, són pitjors aquests que anomeneu salvatges que els altres?

—Però, capità…

—El que és jo, senyor, n’he trobat pertot arreu.

—Molt bé! —vaig respondre—, però si no voleu tenir-ne a bord del Nautilus, fareu bé de prendre precaucions.

—Tranquil·litzeu-vos, senyor professor, no hi ha motiu d’alarma.

—Però aquests natius són força nombrosos.

—Quants n’heu comptat?

—Un centenar, com a mínim.

—Senyor Aronnax —respongué el capità Nemo, que havia tornat a col·locar els dits damunt les tecles de l’orgue—, ni que tots els indígenes de la Papuàsia s’haguessin reunit en aquesta platja, el Nautilus no tindria res a témer per part dels seus atacs!

Els dits del capità corrien per damunt del teclat de l’instrument, i vaig adonar-me que només tocava les tecles negres, la qual cosa donava a les seves melodies un aire essencialment escocès. De seguida s’oblidà de la meva presència i es tornà a immergir en aquella mena de deliri que ja no vaig voler destorbar més.

Vaig pujar altre cop a la plataforma. S’havia fet de nit, car en aquestes baixes latituds el sol es pon ràpidament i sense crepuscle. L’illa Gueboroar ja només es veia confusament. Però tot de focs encesos a la platja indicaven que els natius no pensaven abandonar-la.

Vaig quedar-m’hi tot sol durant algunes hores, ara pensant en els indígenes —encara que sense témer-los de cap manera, perquè la impertorbable confiança del capità m’havia guanyat—, adés oblidant-me’n, per tal d’admirar els esplendors d’aquella nit tropical. Cap a França em fugien els records i les idees, en persecució d’aquelles estrelles zodiacals que al cap d’uns hores havien d’il·luminar-la. La lluna brillava enmig de les constel·lacions del zenit. Aleshores vaig pensar que aquell fidel i complaent satèl·lit tornaria passat demà, a aquest mateix lloc, per sollevar les onades i arrencar el Nautilus del seu llit de corall. Cap a mitjanit, veient que tot era tranquil tant damunt les aigües enfosquides com sota els arbres de la ribera, vaig anar a la meva cabina i em vaig adormir plàcidament.

La nit s’escolà sense cap alteració. Els papús devien estar espantats, sens dubte, per la vista del monstre encallat a la badia, perquè, de no ser així, les escotilles, que havien quedat obertes, els haurien ofert un accés fàcil a l’interior del Nautilus.

A les sis del matí, 8 de gener, vaig pujar a la plataforma. Les ombres del matí s’esvanien. L’illa mostrà, de seguida, a través de les boires dissipades, les seves platges de primer, i les seves crestes després.

Els indígenes encara eren allà, més nombrosos que el dia abans, cinc-cents o sis-cents potser. Alguns, aprofitant la marea baixa, s’havien avançat sobre les crestes coral·lígenes, a menys de dos cables de distància del Nautilus. Els podia distingir clarament. Eren autèntics papús, de talla atlètica, homes de bella raça, amb el front ample i alt, el nas gros però no aixafat, les dents blanques. La seva cabellera llanosa, tenyida de vermell, destacava sobre els seus cossos negres i llustrosos com els dels negres de Núbia. Del lòbul de l’orella retallada i distendida penjaven enfilalls d’ossos. Aquells salvatges anaven nus generalment. Entre ells, vaig poder veure algunes dones, vestides, amb faldilles fins al genoll, fetes d’una autèntica crinolina d’herbes agafades amb un cinturó vegetal. Alguns dels seus cabdills duien al coll ornaments en forma de mitja lluna i collarets de vidres vermells i blancs. Gairebé tots anaven armats amb arcs, fletxes i escuts, i a l’esquena portaven una mena de xarxa que contenia aquelles pedres arrodonides que amb tant d’encert tiraven les seves fones.

Un d’aquells cabdills, força acostat al Nautilus, l’examinava amb atenció. Devia ser un mado d’alta categoria, perquè anava vestit amb un mantell fet de fulles de plataner, amb unes vores de reforç i vivament acolorides.

Hauria pogut fàcilment abatre aquell indígena que es trobava a poca distància; però vaig pensar que més valia esperar demostracions veritablement hostils. Entre europeus i salvatges, convé que els europeus contestin i no pas que ataquin.

Durant tot el temps que durà la marea baixa, els indígenes voltaren prop del Nautilus, però no es mostraren cridaners. Els sentia repetir freqüentment la paraula «assai», i pels seus gestos vaig deduir que m’invitaven a anar a terra, invitació que vaig creure més prudent de refusar.

Així doncs, aquell dia, el bot no s’apartà del Nautilus, amb gran enuig per part de Ned Land que no va poder completar les seves provisions. L’hàbil canadenc utilitzà el temps en preparar les carns i farines que havia dut de l’illa Gueboroar. Quant als salvatges, tornaren a terra cap a les onze del matí, tan bon punt les crestes de corall començaren a desaparèixer sota les aigües de la marea alta. Però, en canvi, vaig veure que el seu nombre creixia cada cop més a la platja. És probable que vinguessin de les illes properes o de la Papuàsia mateix. Tanmateix encara no havia vist ni una sola piragua indígena.

Com que no tenia res millor a fer, vaig pensar que seria interessant dragar aquelles netíssimes aigües, plenes de conquilles, zoòfits i plantes pelàgiques. D’altra banda, era l’últim dia que el Nautilus havia de passar en aquells paratges si, tal i com havia promès el capità Nemo, l’endemà es posava a flot amb la plenamar.

De manera que vaig fer venir Consell, que portà una draga lleugera, com les que serveixen per pescar ostres.

—I els salvatges? —em preguntà Consell—. Si al senyor no li sap greu, diria que no són pas massa dolents!

—Doncs això no treu que siguin antropòfags.

—Es pot ser antropòfag i alhora ser un bon home —respongué Consell—, igual que es pot ser golafre i honest al mateix temps. L’una cosa no treu l’altra.

—Molt bé, Consell! Estic d’acord que són honestos antropòfags i que devoren honestament els seus presoners. Tanmateix, com que no tinc cap ganes de ser devorat, ni que sigui honestament, em mantindré alerta, donat que el comandant del Nautilus no sembla voler prendre cap precaució. I ara anem per feina!

Durant dues hores, la nostra pesca fou abundant, però no aportà cap raresa. La draga s’omplia d’orelles de Midas, d’arpes, de melànies, i particularment dels més bells martellets que mai hagués vist fins aquell dia. També vam agafar algunes holotúries, ostres perlíferes i una dotzena de petites tortugues que vam reservar per a la cuina.

Però quan menys m’ho esperava, em vaig trobar a les mans una meravella, o més dit una deformitat natural, molt rara de trobar. Consell acabava de treure la draga i pujava carregada de diverses conquilles ordinàries. Tot d’una, el bon noi em va veure ficar apressadament el braç dins de la xarxa, treure’n una conquilla i fer un crit de conquiliòleg, és a dir el crit més penetrant que pugui produir una gargamella humana.

—Què té el senyor? —preguntà Consell, molt sorprès—. Alguna cosa ha mossegat el senyor?

—No, no, Consell, i tanmateix hauria donat de bona gana un dit per aquest descobriment!

—Quin descobriment?

—Aquesta conquilla —vaig dir, mostrant-li l’objecte del meu triomf.

—Però si només és una vulgar oliva porphyria, gènere oliva, ordre dels pectinibranquis, classe dels gasteròpodes, branca dels mol·luscs…

—Sí, Consell, però en comptes d’estar enrotllada de dreta a esquerra, aquesta oliva volta d’esquerra a dreta!

—És possible? —exclamà Consell.

—Sí, noi, sí, és una conquilla sinistrorsa!

—Una conquilla sinistrorsa! —repetí Consell, amb el cor bategant.

—Mira la seva espiral!

—Ah! El senyor pot ben creure —digué Consell, prenent la preciosa conquilla amb una mà tremolosa— que mai no havia experimentat una emoció com aquesta!

N’hi havia com per estar emocionat! Se sap, en efecte, tal com han fet observar els naturalistes, que la dextrorsitat és una llei de la natura. Els astres i els seus satèl·lits, en els seus moviments de translació i de rotació, es mouen de dreta a esquerra. L’home usa més sovint la mà dreta que no pas l’esquerra i, en conseqüència, els seus instruments i els seus aparells, escales, panys, ressorts de rellotges, etc., estan pensats de manera que siguin utilitzats de dreta a esquerra. Així mateix, la natura generalment ha seguit aquesta llei pel que fa a l’espiral de les conquilles. Totes elles són dextrorses, llevat de rares excepcions, i quan, per atzar, l’espira és sinistrorsa, els col·leccionistes les paguen a pes d’or.

Consell i jo, doncs, estàvem ben sumits en la contemplació del nostre tresor, i jo ja em feia la il·lusió d’enriquir el Museu amb aquella peça, quan una pedra, desastradament llençada per un indígena, vingué a trencar el preciós objecte a les mans de Consell.

Vaig fer un crit de desesper! Consell agafà precipitadament el seu fusell i apuntà cap a un salvatge que encara gronxava la seva fona a deu metres de nosaltres. Vaig voler aturar-lo, però ja havia disparat i el seu tret havia trencat un braçalet d’amulets que portava l’indígena.

—Consell —vaig exclamar—, Consell!

—Què! El senyor no veu que aquest caníbal ha començat l’atac?

—Una conquilla no val la vida d’un home! —vaig dir-li.

—Ah, el molt brètol! —exclamà Consell—, hauria preferit que m’hagués trencat l’espatlla!

Consell era sincer, però jo no hi hauria estat d’acord. Tanmateix, la situació havia canviat tot d’una i nosaltres ni ens n’havíem adonat.

Una vintena de piragües envoltaven aleshores el Nautilus. Aquelles piragües, excavades en troncs d’arbres, llargues i estretes, ben adequades per a la marxa ràpida, s’equilibraven amb un doble balancí de bambú que flotava a l’aigua. Eren maniobrades per dos pagaiers mig nus, i la inquietud s’emparà de mi en veure’ls avançar.

Era evident que aquells papús ja havien tingut relació amb els europeus i que coneixien els seus vaixells. Però, què devien pensar d’aquell llarg cilindre de ferro allargassat a la badia, sense mastelers, i sense xemeneia? Segurament res de bo, perquè de bones a primeres es mantingueren a prudent distància. Però, en veure’l immòbil, prenien cada cop més confiança i tractaven de familiaritzar-se amb ell. I justament era aquesta familiaritat el que calia impedir. Les nostres armes, com que no produïen detonació, no podien obtenir sinó un efecte mediocre sobre els indígenes, que només tenen respecte als instruments sorollosos. El llamp, sense el rebombori dels trons, espantaria poc els homes, per bé que el perill està en el llampec i no en el soroll.

En aquell moment, les piragües s’acostaren més a prop del Nautilus, i un núvol de fletxes ens caigué al damunt.

—Dimonis! Pedrega! —digué Consell—, i potser és una pedregada verinosa!

—Hem de prevenir el capità Nemo —vaig dir, entrant per l’escotilla.

Vaig baixar al saló. No hi havia ningú. Em vaig arriscar a trucar a la porta de la cambra del capità.

Un «Entreu» fou la contestació. Vaig entrar i vaig trobar el capità Nemo sumit en un càlcul on les x i altres signes algebraics no hi mancaven pas.

—Us destorbo? —vaig dir, per educació.

—Certament, senyor Aronnax —em respongué el capità—, però penso que deveu tenir raons ben serioses per veure’m.

—Molt serioses. Les piragües dels natius ens envolten i ben aviat serem assaltats per centenars de salvatges.

—Ah! —féu tranquil·lament el capità Nemo—. Així que han vingut amb les seves piragües?

—Sí, senyor.

—Doncs bé, amb tancar les escotilles n’hi haurà prou.

—Precisament, i jo us venia a dir…

—Res més senzill —digué el capità Nemo.

I, apretant un botó elèctric, trameté una ordre a la sala de la tripulació.

—Ja està fet, senyor —em digué, després d’uns instants—. El bot és al seu lloc i les escotilles tancades. Suposo que no tindreu por que aquests senyors enfonsin les muralles que les bales de la vostra fragata no van poder esbotzar?

—No, capità, però encara hi ha un perill.

—Quin?

—Doncs que demà, a l’hora de sempre, caldrà obrir altre cop les escotilles per renovar l’aire del Nautilus…

—I s’obriran, senyor, donat que el nostre vaixell respira a la manera dels cetacis.

—Doncs si, en aquell moment, els papús ocupen la plataforma, no veig pas com els impedireu d’entrar.

—Suposeu que pujaran a bord?

—N’estic segur.

—Doncs bé, que hi pugin. No veig per quina raó els ho hauríem d’impedir. En el fons són pobres diables, aquests papús, i no vull pas que la meva visita a l’illa Gueboroar costi la vida de cap d’aquests malaurats!

Dit això, estava per retirar-me; però el capità Nemo em retingué i em convidà a seure prop d’ell. S’interessà per les nostres excursions a terra, per les nostres caceres, però no em va semblar que entengués la necessitat de carn fresca que obsessionava Ned Land. Després la conversa tocà diversos temes i, sense ser més comunicatiu que altres vegades, el capità Nemo es mostra més amable.

Entre d’altres coses, va sortir a relluir la situació del Nautilus, precisament encallat en l’estret on Dumont d’Urville va estar a punt de perdre’s. A propòsit d’això, el capità em digué:

—Fou un dels vostres millors marins, un dels més intel·ligents navegants, aquest d’Urville! És el capità Cook dels francesos. Infortunat savi! Haver afrontat els bancs de gel del Pol Sud, els coralls d’Oceania, els caníbals del Pacífic, per acabar miserablement en un vagó de ferrocarril! Si aquest home enèrgic ha tingut temps de reflexionar en els últims segons, us imagineu quins deuen haver estat els seus postrems pensaments!

Quan parlava així, el capità Nemo semblava commòs, i aquesta emoció calia anotar-la en el seu actiu.

Després, amb la carta de navegació a les mans, repassàrem els treballs del navegant francès, els seus viatges de circumnavegació, el seu doble intent d’arribar al pol Sud, on descobrí les terres d’Adela i Lluís Felip i, en fi, els plànols hidrogràfics de les principals illes d’Oceania.

—El que el vostre d’Urville ha fet a la superfície dels mars —em digué el capità Nemo—, jo ho he fet a l’interior de l’oceà, i més fàcilment i més completament que ell. L’Astrolabe i la Zélée, incessantment sotraguejades pels huracans, no podien valer el que val el Nautilus, que és un tranquil gabinet de treball, i realment sedentari enmig de les aigües!

—Tanmateix, capità —vaig dir— hi ha un punt de semblança entre les corbetes de Dumont d’Urville i el Nautilus.

—Quin?

—Que el Nautilus ha encallat igual que elles!

—El Nautilus no ha encallat, senyor —em respongué fredament el capità Nemo—. El Nautilus està fet per poder reposar en el llit de qualsevol mar, i els penosos treballs que costà a d’Urville posar a flot les seves corbetes, jo no els hauré de fer. L’Astrolabe i la Zélée estigueren a punt de perdre’s, però el meu Nautilus no corre cap perill. Demà, tal com vaig dir, i a l’hora fixada, la marea l’alçarà plàcidament i reprendrà la seva navegació a través dels mars.

—Capità —vaig dir—, no dubto…

—Demà —afegí el capità Nemo aixecant-se—, demà, a les dues hores quaranta minuts de la tarda, el Nautilus flotarà i abandonarà sense una sola avaria l’estret de Torres.

Un cop hagué pronunciat aquestes paraules en un to molt sec, el capità Nemo s’inclinà lleugerament. Era la seva manera d’acomiadar-me, de manera que vaig haver de tornar a la meva cambra.

Allà vaig trobar Consell, que volia saber el resultat de la meva entrevista amb el capità.

—Noi —vaig dir-li—, així que li he donat a entendre que el seu Nautilus podia estar amenaçat pels natius de la Papuàsia, el capità m’ha contestat amb molta ironia. No tinc res més a dir-te sinó que tinguis confiança en ell i te’n vagis a dormir en pau.

—El senyor no necessita els meus serveis?

—No, amic meu. I Ned, què fa?

—Que el senyor em perdoni —respongué Consell—, però l’amic Ned està preparant un pastís de cangur que serà una meravella!

Em vaig quedar sol i em vaig posar al llit, però vaig dormir força malament. Sentia el soroll dels salvatges que saltaven per la plataforma fent uns crits eixordadors. La nit passà així, sense que la tripulació sortís de la seva inèrcia habitual. No s’inquietaven gens ni mica per la presència d’aquells caníbals, igual que els soldats d’un fortí blindat no s’haurien preocupat de les formigues que poguessin córrer per damunt del blindatge.

A les sis del matí, vaig llevar-me. Les escotilles no havien estat obertes. L’aire, doncs, no s’havia renovat, però els dipòsits, carregats per a qualsevol eventualitat, funcionaren com s’esperava i deixaren anar uns quants metres cúbics d’oxigen a l’atmosfera empobrida del Nautilus.

Vaig estar treballant a la meva cambra fins a migdia, sense haver vist, ni per un moment, el capità Nemo. No semblava que a bord es fes cap preparatiu de partença.

Vaig esperar-me una estona més i després vaig anar cap al saló. El pèndol marcava les dues i mitja. D’aquí a deu minuts, l’aigua arribaria al seu màxim d’altura i, si el capità Nemo no havia fet una promesa temerària, el Nautilus quedaria immediatament desencallat. De no ser així, haurien de passar bastants mesos abans no pogués abandonar el seu llit de corall.

Tanmateix, començaren a notar-se de seguida alguns trontolls precursors en el buc del vaixell. Vaig sentir xerricar contra les planxes les aspreses del fons de corall.

A les dues i trenta-cinc minuts, el capità Nemo aparegué al saló.

—Som a punt de marxa —digué.

—Ah! —vaig fer.

—He donat ordre d’obrir les escotilles.

—I els papús?

—Els papús? —respongué el capità Nemo, encongint-se d’espatlles.

—No penetraran a l’interior del Nautilus?

—Com?

—Passant per les escotilles que heu fet obrir.

—Senyor Aronnax —respongué tranquil·lament el capità Nemo—, no es pot entrar així com així per les escotilles del Nautilus, ni que estiguin obertes. —Vaig mirar el capità—. No ho compreneu, oi? —em digué.

—En absolut.

—Doncs, bé, veniu i ja ho veureu.

Vaig anar cap a l’escala central. Allà, Ned Land i Consell, força intrigats, miraven com alguns homes de la tripulació obrien les escotilles, mentre un seguit de crits de ràbia i d’esgarrifoses exclamacions ressonaven a fora.

Els portalons s’obriren a l’exterior i aparegueren vint figures horribles. Però el primer d’aquells indígenes que posà la mà a la barana de l’escala, empentat cap enrere per jo no sé quina força invisible, fugí cridant afrosament i fent unes gambades exorbitants.

Deu dels seus companys el succeïren i els deu tingueren la mateixa sort.

Consell estava extasiat. Ned Land, empès pels seus instints violents, es llançà cap a l’escala. Però tan bon punt tocà la barana amb les dues mans, fou igualment rebatut.

—Mil dimonis! —exclamà—. Ha estat fulminat!

Aquella paraula m’ho explicà tot. No era solament una barana, sinó també un cable metàl·lic, carregat d’electricitat, que anava a parar a la plataforma. Qualsevol que la toqués sentia una forta descàrrega, i a bon segur aquella descàrrega podia ser mortal si el capità Nemo feia passar per aquell fil conductor tot el corrent dels seus aparells! Es podia dir que entre ell i els assaltants havia estès una xarxa elèctrica que ningú no podia travessar impunement.

Tanmateix, els papús espantats havien emprès la retirada, enfollits de terror. Nosaltres, mig rient, consolàvem i friccionàvem el pobre Ned Land que renegava com un posseït.

Però, en aquell moment, el Nautilus, sollevat per les darreres ondulacions de les onades, deixà el seu llit de corall exactament al minut quaranta com havia fixat el capità. La seva hèlice començà a batre les aigües amb una majestuosa lentitud. La seva velocitat augmentà poc a poc i, navegant a la superfície de l’oceà, abandonà sa i estalvi els perillosos passos de l’estret de Torres.





23


Aegri somnia

El dia següent, 10 de gener, el Nautilus reprengué la seva marxa entre dues aigües, però amb una velocitat considerable que no baixava de les trenta-cinc milles per hora. La rapidesa de la seva hèlice era tan gran que ni podia comptar-ne les revolucions.

Quan pensava que aquell meravellós agent elèctric, després d’haver donat moviment, calor i llum al Nautilus, encara el protegia contra els atacs exteriors, i el transformava en una mena d’arca santa que cap profanador no podia tocar sense ser fulminat, la meva admiració no tenia límits, i de l’aparell passava de seguida cap a l’enginyer que l’havia creat.

Navegàvem directament cap a l’oest i l’11 de gener vam doblar el cap Wessel, situat a 135° de longitud i a 10° de latitud nord, i que forma la punta est del golf de Carpentària. Els esculls eren encara nombrosos, però més esparsos i indicats damunt la carta amb una extrema precisió. El Nautilus evità fàcilment els trencants de Money per babord i els esculls Victòria per estribord, situats a 130° de longitud i sobre el desè paral·lel que anàvem seguint rigorosament.

El 13 de gener, el capità Nemo, ja en el mar de Timor, arribà a les envistes de l’illa del mateix nom als 122° de longitud. Aquesta illa, la superfície de la qual és de mil sis-centes vint-i-cinc llegües quadrades, és governada per rajàs. Aquests prínceps s’autoanomenen «fills dels cocodrils», és a dir provinents del més alt origen a què pot aspirar un ésser humà. Tant és així, que aquesta mena d’ancestres escamosos pul·lulen pels rius de l’illa i són objecte d’una veneració especial. Se’ls protegeix, se’ls mima, se’ls adula, se’ls nodreix, se’ls ofereixen donzelles com a aliment, i pobre de l’estranger que gosi posar la mà damunt d’un sauri sagrat.

Però el Nautilus no s’hagué de ficar per res amb aquests animals. Timor fou visible només un instant, a migdia, mentre el segon prenia la posició. Igualment no vaig poder sinó albirar la petita illa de Rotti, que forma part del grup, i les dones de la qual tenen una fama de bellesa ben provada en els mercats malais.

A partir d’aquest punt, la direcció del Nautilus, en latitud, es decantà cap al sud-oest, posant proa cap a l’oceà Índic. On ens pensava dur la fantasia del capità Nemo? Remuntaria cap a les costes de l’Àsia? S’acostaria a les ribes europees? Resolucions poc probables en un home que defugia els continents habitats! Davallaria, doncs, cap al sud? Aniríem a doblar el cap Hornos, per després seguir fins al pol antàrtic? Tornaríem, en fi, cap a les mars del Pacífic, on el seu Nautilus trobava una navegació fàcil i independent? L’esdevenidor ens ho diria.

Després d’haver passat de llarg els esculls de Cartier, Hibèrnia, Seringapatam i Scott, darrers esforços de l’element sòlid contra l’element líquid, el 14 de gener havíem deixat enrere totes aquelles terres. La velocitat del Nautilus fou considerablement alentida, i, capritxós com un peix, tan aviat navegava enmig de les aigües com flotava a la superfície.

Durant aquest període del viatge, el capità Nemo féu interessants experiments sobre les diverses temperatures del mar en les diferents capes. En condicions normals, aquestes dades s’obtenien mitjançant instruments força complicats i amb no massa exactitud, ja fossin sondes termomètriques, els vidres de les quals es trenquen sovint per efecte de la pressió de l’aigua, o bé aparells basats en la variació de resistència dels metalls als corrents elèctrics. Els resultats així obtinguts no poden ser suficientment controlats. Ben al contrari, el capità Nemo anava ell mateix a buscar aquestes temperatures a les profunditats del mar, i el seu termòmetre, posat en comunicació amb les diverses capes líquides, li donava immediatament i amb tota seguretat el grau que es buscava.

D’aquesta manera, i ja fos sobrecarregant els dipòsits o bé descendint obliquament per mitjà dels seus plans inclinats, el Nautilus aconseguí successivament profunditats de tres, quatre, cinc, set, nou i deu mil metres, i el resultat definitiu d’aquestes experiències fou que el mar presentava una temperatura permanent de quatre graus i mig, a una profunditat de mil metres i a qualsevol latitud.

Jo seguia aquells experiments amb el més viu interès. El capità Nemo hi posava una autèntica passió. Sovint em preguntava jo amb quin objectiu feia aquelles observacions. En profit dels seus semblants? No era massa probable, en tant que, un dia o altre, els seus treballs estaven sentenciats a perdre’s juntament amb ell en qualsevol mar ignorat! Llevat del cas que em destinés el resultat dels seus experiments. Però això era tant com admetre que el meu viatge tindria un final, i aquest final certament encara no es veia.

Fos com fos, el capità Nemo em va fer conèixer igualment diverses xifres obtingudes per ell, que establien l’estat de densitats de l’aigua en els principals mars del globus. D’aquestes dades en vaig treure una experiència personal que no tenia res de científica.

Va ser durant el matí del 15 de gener. El capità i jo ens estàvem passejant per la plataforma. Ell m’havia preguntat si jo coneixia les diferents densitats que presenten les aigües del mar. Li vaig respondre que no i encara vaig afegir que la ciència no posseïa observacions rigoroses al respecte.

—Jo les he fetes, aquestes observacions —em digué—, i puc assegurar-ne l’exactitud.

—Bé —vaig respondre—, però el Nautilus és un món a part, i els secrets dels seus savis no arriben fins a la terra.

—Teniu raó, professor —em digué, després d’un moment de silenci—. És un món a part. És tan estrany a la terra com els planetes que acompanyen el globus a l’entorn del sol, i certament mai no es coneixeran els treballs del savis de Saturn o de Júpiter. Tanmateix, donat que l’atzar ha lligat les nostres dues existències, puc comunicar-vos el resultat de les meves investigacions.

—Us escolto, capità.

—Ja sabeu que l’aigua del mar és més densa que l’aigua dolça, però aquesta densitat no és uniforme. En efecte, si jo represento per 1 la densitat de l’aigua dolça, trobo que les aigües de l’Atlàntic tenen 1,28; les del Pacífic, 1,26; i 1,30 les del Mediterrani…

«Ah!», vaig pensar. «S’aventura pel Mediterrani?».

—… 1,18 les del mar Jònic, i 1,29 l’Adriàtic.

Decididament, el Nautilus no defugia els mars freqüentats d’Europa, i vaig deduir que potser no passaria massa temps sense que ens portés cap a continents més civilitzats. Vaig pensar que Ned Land acolliria amb especial satisfacció aquella circumstància.

Durant uns quants dies més, vam dedicar-nos a experiments de tota mena sobre els graus de salinitat de les aigües a distintes profunditats, sobre la seva electrització, coloració i transparència, i en totes aquelles circumstàncies, el capità Nemo desplegà tant d’enginy com bona disposició envers mi. Després, transcorregueren alguns dies sense veure’l i vaig estar com isolat a bord.

El 16 de gener, el Nautilus semblà adormir-se a pocs metres solament de la superfície. Els seus aparells elèctrics no funcionaven i la seva hèlice immòbil el deixà a l’empar dels corrents. Vaig suposar que la tripulació s’ocupava de reparacions internes, necessàries donada la violència dels moviments mecànics de la màquina.

Els meus companys i jo vàrem ser aleshores testimonis d’un curiós espectacle. Les escotilles del saló eren obertes, i, com que el fanal del Nautilus no estava en activitat, una vaga obscuritat regnava enmig de les aigües. El cel tempestuós i cobert de núvols només donava a les primeres capes de l’oceà una insuficient claredat.

Jo observava l’estat del mar en aquestes condicions, i els peixos més grans no em semblaven sinó ombres desdibuixades, quan el Nautilus es trobà de sobte transportat a plena llum. De primer, vaig creure que el fanal havia estat encès i que, per tant, projectava la seva claror elèctrica en la massa líquida. Però m’equivocava, i després d’una ràpida observació, vaig adonar-me del meu error.

El Nautilus flotava enmig d’una capa fosforescent que, en aquella penombra, resultava enlluernadora. Era produïda per miríades d’animàlculs lluminosos, el centelleig dels quals s’acreixia en lliscar per damunt el buc metàl·lic de l’aparell. Vaig poder sorprendre, enmig d’aquelles ones lluminoses, un llampegueig com de plom fos en un forn ardent, o bé masses metàl·liques al roig blanc; de tal manera que, per oposició, algunes parts il·luminades feien ombra en aquell medi igni, on tota ombra semblava quedar exclosa. No! No era la irradiació tranquil·la de la nostra claror habitual! Allà hi havia una vigorositat i un moviment insòlits! Aquella llum era viva!

En efecte, era una aglomeració infinita d’infusoris pelàgics, noctiluques miliàries, veritables glòbuls de diàfana gelatina, proveïts d’un tentacle filiforme, que es compten en quantitat de vint-i-cinc mil en trenta centímetres cúbics d’aigua. I la seva llum encara estava augmentada per les lluors específiques de les meduses, de les astèries, de les aurèlies, de les fòlades i altres zoòfits fosforescents, impregnats del greixum de les matèries orgàniques descompostes pel mar i potser del mucus secretat pels peixos.

Per espai d’algunes hores, el Nautilus flotà en aquelles onades brillants, i la nostra admiració augmentà en veure els grans animals marins barrejar-s’hi com si fossin salamandres. Enmig d’aquell foc incombustible, es passejaven marsuïns elegants i ràpids, infatigables pallassos de mar, i istiophorus de tres metres de llarg, intel·ligents anunciadors dels huracans, el formidable glavi dels quals xocava de vegades contra el vidre del saló. Després aparegueren peixos més petits, diverses ballestes, scomberoides saltadors, alguns morro-de-llop i cent altres que ratllaven amb la seva cursa aquella lluminosa atmosfera.

Aquell enlluernador espectacle resultava fascinant! Potser les condicions atmosfèriques augmentaven la intensitat del fenomen? Potser a la superfície s’estava desencadenant alguna tempesta? Fos com fos, a la profunditat a què es trobava el Nautilus no es va notar el seu furor i ens gronxàvem plàcidament en aigües tranquil·les.

Navegàvem constantment bocabadats per alguna nova meravella. Consell observava i classificava els seus zoòfits, els seus articulats, els seus mol·luscs, els seus peixos. Els dies s’escolaven ràpidament i jo ni em molestava a comptar-los. Ned, com ja era habitual en ell, intentava variar el menú de bord. Veritables cargols, ja ens havíem acostumat a la nostra closca i confesso que és ben fàcil tornar-se un perfecte cargol.

Aquesta existència ja ens semblava, doncs, fàcil i natural, i ja no imaginàvem que existia una vida diferent a la superfície terrestre, quan un esdeveniment ens féu adonar altre cop de la anormalitat de la nostra situació.

El 18 de gener, el Nautilus es trobava a 105° de longitud i 15° de latitud meridional. El temps era amenaçador, la mar grossa i agitada. El vent bufava fort de l’est. El baròmetre, que feia alguns dies que anava baixant, anunciava una pròxima lluita dels elements.

Jo havia pujat a la plataforma en el moment en què el segon prenia els seus angles horaris. M’esperava, com de costum, que pronunciés la seva frase quotidiana. Però aquell dia fou reemplaçada per una altra frase no menys incomprensible. Gairebé d’immediat vaig veure aparèixer el capità Nemo, que, amb el llarga-vistes a les mans, començà a passejar la mirada per l’horitzó.

Durant alguns minuts, el capità romangué immòbil, sense deixar d’observar el punt enfocat dins el camp visual del seu objectiu. Després baixà el llarga-vistes i bescanvià algunes paraules amb el seu segon. Aquest semblava pres d’una emoció que endebades volia contenir. El capità Nemo, amb més domini de si mateix, es mantenia fred. Tot i així, em semblà que feia certes observacions a les quals el segon responia amb afirmacions contundents. Si més no, així ho vaig comprendre, gràcies als seus distints tons i gestos.

Per la meva banda, també havia esguardat escrupolosament en la mateixa direcció sense poder apreciar res d’estrany. El cel i l’aigua es confonien en una línia d’horitzó perfectament dibuixada.

Tanmateix, el capità Nemo es passejava d’un extrem a l’altre de la plataforma, sense mirar-me, i potser sense ni tan sols veure’m. El seu pas era segur, però menys regular que de costum. De vegades s’aturava i, amb els braços encreuats davant del pit, observava el mar. Què devia estar buscant sobre aquell espai immens? El Nautilus es trobava aleshores a alguns centenars de milles de la costa més pròxima!

El segon havia tornat a agafar el seu llarga-vistes i interrogava obstinadament l’horitzó, anant i venint, picant a terra amb els peus, i contrastant amb el seu capità per la seva agitació nerviosa.

Però el misteri semblava que havia d’aclarir-se necessàriament, i aviat, perquè, a una ordre del capità Nemo, la màquina, augmentant la seva potència propulsora, imprimí a l’hèlice un moviment de rotació més ràpid.

En aquell moment, el segon cridà l’atenció del capità novament. Aquest va interrompre el seu passeig i dirigí el llarga-vistes cap al punt indicat. Observà força estona. Jo, pel meu compte, seriosament intrigat, vaig baixar al saló a buscar els excel·lents prismàtics de què em servia ordinàriament. Després, recolzant-me a la talaia del reflector que formava una prominència per davant de la plataforma, em disposava a recórrer la línia del cel i del mar.

Però encara no havia aplicat el meu ull a l’ocular, que l’instrument em fou vivament arrencat de les mans.

Em vaig tombar. El capità Nemo estava al meu davant, però no se’l podia reconèixer. La seva fesomia s’havia transfigurat. Els seus ulls, animats per un foc ombriu, s’encofurnaven sota unes celles arrufades. Les dents quedaven mig al descobert. El seu cos rígid, els punys tancats, el cap tes entre les espatlles, testimoniaven l’odi violent que respirava tota la seva persona. No es movia. Els meus prismàtics li havien caigut de la mà i havien anat a parar als seus peus.

Havia estat jo qui, sense voler, havia provocat aquella actitud de còlera? S’imaginava aquell incomprensible personatge que volia sorprendre algun secret prohibit als hostes del Nautilus?

No! D’aquella ràbia, no n’era jo l’objecte, car no em mirava pas a mi, sinó que els seus ulls romanien obstinadament fixos en un impenetrable punt de l’horitzó.

Finalment, el capità Nemo aconseguí de dominar-se altre cop. La seva fesomia, tan profundament alterada per un moment, tornà a la seva calma habitual. Dirigí algunes paraules en aquella llengua estranya al seu segon i després es tombà cap a mi.

—Senyor Aronnax —em digué, en un to força imperatiu—, reclamo de vós el compliment d’un dels compromisos a què esteu lligats.

—De què es tracta, capità?

—Haureu de permetre que us tanquem, tant vós com els vostres companys, fins el moment en què cregui convenient de retornar-vos la llibertat.

—Vós sou l’amo —vaig contestar-li, mirant-lo fixament—. Però puc fer-vos una pregunta?

—No, cap, senyor.

Davant d’aquella contesta no hi havia discussió possible, no quedava més remei que obeir, donat que tota resistència hauria estat inútil.

Vaig anar a la cabina que ocupaven Ned Land i Consell, i els vaig assabentar de la determinació del capità. Ja es pot imaginar de quina manera va rebre el canadenc aquella comunicació. D’altra banda, no hi hagué temps de més explicacions. Quatre homes de la tripulació ens esperaven a la porta, i ens conduïren a la cel·la on havíem passat la primera nit a bord del Nautilus.

Ned Land va voler reclamar, però la porta es tancà davant seu per tota resposta.

—El senyor em podria dir què significa tot això? —em preguntà Consell.

Vaig contar als meus companys tot el que havia passat. Quedaren tan estranyats com jo mateix, però igualment a les fosques.

Tanmateix, jo estava sumit en un abisme de reflexions, i sobretot l’estranya aprensió a la fesomia del capità no se me n’anava del cap. Em sentia incapaç d’acoblar dues idees lògiques i em perdia en un laberint d’absurdes hipòtesis, quan em vingueren a treure d’aquella abstracció mental unes paraules de Ned Land:

—Caram! L’esmorzar és a taula!

Efectivament la taula estava parada; era evident que el capità Nemo havia donat aquella ordre al mateix temps que feia apressar la marxa del Nautilus.

—El senyor em permetrà que li faci una recomanació? —em preguntà Consell.

—Sí, digues —vaig respondre.

—Doncs, seria prudent que el senyor esmorzi: no sabem què pot arribar a passar.

—Tens raó, Consell.

—Malauradament —digué Ned Land—, ens han portat el menú de bord.

—Amic Ned —replicà Consell—, no sé pas què hauríeu dit si no hi hagués esmorzar!

Aquell argument tallà en sec les recriminacions de l’arponer.

Ens posàrem a taula. L’àpat transcorregué gairebé en silenci. Jo menjava poc. Consell «s’esforçà», sempre per prudència, i Ned Land, malgrat tot, s’atipà de valent. Després, acabat l’esmorzar, cadascú s’ajagué al seu racó.

En aquell moment, el globus lluminós que il·luminava la cel·la s’apagà i ens deixà en una profunda obscuritat. Ned Land no trigà a dormir-se, i, cosa que em sorprengué, Consell també es deixà caure en una pesada somnolència. Em preguntava què havia pogut provocar en ell aquella imperiosa necessitat de son, quan vaig notar que el meu cervell també s’enterbolia. Els ulls se’m tancaven per més que els volia mantenir oberts. Una mena d’al·lucinació dolorosa s’emparava de mi. Evidentment, ens havien barrejat substàncies soporíferes als aliments que acabàvem de prendre! Així, doncs, no n’hi havia prou amb tenir-nos presoners per deixar-nos en la ignorància dels projectes del capità, calia tenir-nos ben adormits!

Vaig sentir aleshores que les escotilles es tancaven. Les ondulacions del mar, que provocaven un lleuger balanceig, cessaren. Potser el Nautilus havia abandonat la superfície de l’oceà? S’havia submergit a les capes immòbils del mar?

Vaig intentar resistir aquella son, però em fou impossible. La meva respiració s’afeblia. Notava un fred mortal que em glaçava els membres pesants i com paralitzats. Les parpelles, igual que cortines de plom, se’m queien sobre els ulls, i ja no vaig poder-les aixecar. Una son mòrbida, plena d’al·lucinacions, s’emparà de tot el meu ésser. Després, les visions desaparegueren i em deixaren en un absolut anorreament.





24


El regne del corall

L’endemà em vaig despertar amb el cap singularment desvetllat. Amb gran sorpresa vaig constatar que era a la meva cambra. Els meus companys, sens dubte, també devien haver estat reintegrats a la seva cabina, sense adonar-se’n com jo. El que havia passat aquell vespre ho ignoraven igual que jo, i per aclarir aquell misteri no podíem comptar sinó amb l’atzar que ens reservava el futur.

La meva primera idea fou intentar sortir de la cambra. Estava empresonat o tornava a ser lliure? Enterament lliure. Vaig obrir la porta, em vaig ficar pels corredors i vaig pujar l’escala central. Les escotilles, que durant la vigília s’havien tancat, eren obertes. Vaig sortir a la plataforma.

Ned Land i Consell m’hi esperaven. Vaig fer-los tot de preguntes, però no sabien res. S’havien adormit pesadament i no els havia quedat cap record; en despertar-se, s’havien quedat sorpresos de trobar-se a la seva cabina.

Quant al Nautilus, semblava tranquil i misteriós com sempre. Flotava a la superfície de les aigües a una marxa moderada. No semblava que res hagués canviat a bord.

Ned Land, amb els seus ulls penetrants, observà el mar, però era desert. El canadenc no albirà res de nou a l’horitzó, ni veles, ni terres. Una brisa de l’oest bufava amb força i les llargues onades que alçava el vent imprimien a l’aparell un considerable balanceig.

El Nautilus, després d’haver renovat l’aire, es mantingué a una profunditat mitjana de quinze metres, de manera que podia tornar ràpidament a la superfície. Operació, aquesta, que, de forma desacostumada, va ser efectuada diverses vegades durant aquell dia 19 de gener. El segon pujava aleshores a la plataforma, i la frase de costum sonava a l’interior de la nau.

El capità Nemo, en canvi, no aparegué en absolut. De la gent de bord només vaig veure l’impassible steward que em va servir amb l’exactitud i el mutisme habituals.

Cap a les dues, m’estava al saló, ocupat en classificar les meves notes, quan el capità obrí la porta i aparegué. El vaig saludar, i em tornà el compliment de manera gairebé imperceptible, sense adreçar-me la paraula. Vaig tornar a la meva feina, esperant que potser em donaria explicacions sobre els esdeveniments que s’havien produït la nit passada, però no ho va fer. Jo me’l mirava. Feia cara de fatiga, tenia els ulls envermellits, com si no haguessin reposat amb unes hores de son; la seva fesomia expressava una tristesa profunda i una angoixa real. Anava i venia, s’asseia i es tornava a aixecar, prenia un llibre qualsevol i de seguida el deixava, consultava els seus instruments sense prendre les seves notes habituals, i semblava com si no es pogués estar ni un instant quiet.

Finalment, va venir cap a mi i em digué:

—Sou metge, senyor Aronnax? —M’esperava tan poc aquella pregunta que me’l vaig quedar mirant una estona sense respondre—. Sou metge? —repetí—. Molts dels vostres col·lègues han fet els seus estudis de medicina: Gratiolet, Moquin-Tandon i d’altres.

—Efectivament —vaig dir—, sóc doctor i intern dels hospitals, he practicat bastants anys abans d’entrar al Museu.

—Bé, senyor. —La meva resposta havia satisfet evidentment el capità Nemo. Però com que no sabia on volia anar a parar, vaig esperar que em fes més preguntes, reservant-me les respostes segons les circumstàncies—. Senyor Aronnax —em digué el capità—, consentiríeu en donar el vostre auxili a un dels meus homes?

—Hi ha algú malalt?

—Sí.

—Estic disposat a seguir-vos.

—Veniu.

Confesso que el cor em bategava d’allò més. No sé per què endevinava alguna connexió entre aquella malaltia d’un home de la tripulació i els esdeveniments del dia anterior, i aquell misteri em preocupava tant com el malalt.

El capità Nemo em conduí cap a la popa del Nautilus, i em va fer entrar en una cabina situada prop del dormitori dels mariners.

Allà, damunt d’un llit, reposava un home d’una quarantena d’anys, de rostre enèrgic, un autèntic anglosaxó.

Vaig inclinar-me cap a ell. No era precisament un malalt, sinó un ferit. Tenia el cap embolicat amb benes tacades de sang i el descansava sobre un doble coixí. Vaig començar a treure-li les benes, i el ferit, mirant amb els grans ulls fixos, em deixà fer sense proferir una sola queixa.

La ferida era horrible. El crani, trencat per un instrument contundent, mostrava el cervell en viu i es veia que la matèria cerebral havia sofert lesions profundes. S’havien format gleves de sang en la massa difluent que ja havia pres el color del vi. Hi havia hagut contusió i commoció cerebral. La respiració del malalt era lenta, i alguns moviments espasmòdics dels músculs agitaven la seva faç. La flegmasia cerebral era completa i comportava la paràlisi de les sensacions i dels moviments.

Vaig prendre el pols del ferit. Era intermitent. Les extremitats del cos ja s’estaven refredant i em vaig adonar que la mort s’acostava, sense que fos possible aturar-la. Després d’haver-li posat un apòsit i d’haver-lo embenat, vaig tombar-me cap al capità Nemo.

—Com s’ha fet aquesta ferida? —vaig preguntar-li.

—Què importa! —respongué evasivament el capità—. Un xoc del Nautilus ha fet caure una de les palanques de la màquina que ha tocat aquest home. Però, què en penseu del seu estat? —No estava segur de pronunciar-me—. Podeu parlar —em digué el capità—. Aquest home no entén el francès.

Vaig mirar un altre cop el ferit, després vaig contestar:

—Aquest home haurà mort d’aquí a dues hores.

—No hi ha res que el pugui salvar?

—Res.

La mà del capità Nemo es crispà, i algunes llàgrimes caigueren d’aquells ulls que jo no creia fets per plorar.

Durant uns instants, encara vaig estar observant aquell moribund, la vida del qual s’escapava a poc a poc. La seva pal·lidesa encara era més intensa sota la claror elèctrica que banyava el seu llit de mort. Vaig mirar la seva cara intel·ligent, solcada de rugues prematures, que la desgràcia o potser la misèria havien dibuixat feia temps. Jo esperava sorprendre el secret de la seva vida en les darreres paraules que se li escapessin dels llavis!

—Podeu retirar-vos —em digué el capità Nemo.

Vaig deixar el capità a la cabina del moribund i vaig tornar a la meva cambra, molt emocionat per aquella escena. Durant tot el dia vaig estar agitat per sinistres pressentiments. A la nit, vaig dormir malament, i, entre els meus somnis freqüentment interromputs, em va semblar sentir sospirs allunyats i com una mena de salmòdia fúnebre. Era la pregària dels morts, murmurada en aquella llengua que jo no sabia comprendre?

L’endemà matí vaig pujar al pont. El capità Nemo ja m’hi havia precedit. Així que em va veure, se m’acostà.

—Senyor professor —em digué—, us interessaria fer avui una excursió submarina?

—Amb els meus companys? —vaig preguntar.

—Si voleu.

—Som a les vostres ordres.

—Veniu, doncs, a posar-vos els escafandres.

Del moribund o del mort ni me’n va parlar. Em vaig reunir amb Ned Land i Consell, i els vaig fer conèixer la proposta del capità Nemo. Consell s’afanyà a acceptar-la, i, aquesta vegada, el canadenc es mostrà més disposat a seguir-nos.

Eren les vuit del matí. A les vuit i mitja estàvem llestos per a aquella nova passejada, amb els dos aparells d’il·luminació i de respiració. La doble porta es va obrir, i, acompanyats del capità Nemo i de dotze homes més de la tripulació, vam fer peu a una profunditat de deu metres sobre el terra ferm on reposava el Nautilus.

Un lleuger pendent conduïa fins a un fons accidentat, a quinze braces de profunditat aproximadament. Aquest fons diferia completament del que havia visitat durant la meva primera excursió sota les aigües de l’oceà Pacífic. Aquí no hi havia sorra fina, ni prades submarines, ni selves pelàgiques. Vaig reconèixer immediatament aquella regió meravellosa que, aquell dia, el capità Nemo ens permetia visitar. Era el regne del corall.

En la branca dels zoòfits i en la classe dels alcionaris, es troba l’ordre dels gorgoniaris que conté alhora els tres grups de gorgònies, isidiaris i coral·laris. És a aquest darrer grup que pertany el corall, curiosa substància que fou classificada successivament en els regnes mineral, vegetal i animal. Remei per als antics, joia per als moderns, fins el 1694 no fou classificada definitivament en el regne animal pel marsellès Peysonnel.

El corall és un conjunt d’animàlculs reunits per un políper de naturalesa fràgil o pètria. Aquests pòlips tenen un generador únic que els ha produït per agregacions, i posseeixen una existència pròpia, tot i participant de la vida comuna. És, doncs, com una mena de socialisme natural. Jo coneixia els darrers treballs fets sobre aquest estrany zoòfit, que es mineralitza tot arboritzant-se, segons l’observació dels naturalistes, i no hi podia haver res més interessant per a mi que visitar una d’aquelles selves petrificades i plantades al fons dels mars.

Els aparells Ruhmkorff es posaren en funcionament, i vam endinsar-nos per un banc de corall en vies de formació que, ajudant-hi el temps, haurà de tancar aquesta porció de l’oceà Índic. La ruta estava vorejada per indestriables mates formades per l’encavalcament d’arbrissons que eren coberts de petites flors constel·lades de radis blancs. Només que, inversament al que fan les plantes de la terra, aquestes arboritzacions, fixades a les roques del terra, es dirigien de dalt a baix.

La llum produïa mil efectes encantadors barrejant-se enmig d’aquells brancams tan vivament acolorits. Feia l’efecte que aquells tubs membranosos i cilíndrics tremolessin sota l’ondulació de les aigües. Vaig estar temptat de collir les seves fresques corol·les adornades de delicats tentacles, les unes tot just marcides, les altres a penes nascudes mentre tot de lleugers peixos, de ràpides aletes, les fregaven en passar com vols d’ocells. Però, si la meva mà s’acostava a aquelles flors vives, sensitives animades, immediatament es produïa l’alarma a la colònia. Les corol·les blanques es ficaven dins del seu estoig vermell, les flors s’esvanien sota les meves mirades i la mata es convertia en un bloc de mamellons petris.

L’atzar m’havia conduït en presència de les més precioses mostres d’aquest zoòfit. Aquell corall valia tant com el que es pesca al Mediterrani, a les costes de França, d’Itàlia i de Barbaria. Amb els seus colors i tons vius justificava els noms poètics, com ara «flor de sang» i «escuma de sang», que el comerç dóna als seus productes més bells. El corall es ven fins a cinc-cents francs el quilo, i només en aquell indret, les capes líquides recobrien la fortuna de tot un món de venedors de corall. Aquesta magnífica matèria, sovint mesclada amb d’altres polípers, forma aleshores una mena de masses compactes anomenades «macciotes», sobre les quals vaig poder veure alguns admirables espècimens de corall rosa.

Però de seguida les mates de corall s’atapeïren i les arboritzacions s’anaven fent més grans. Veritables bosquets petrificats i llargues arcades d’una arquitectura fantàstica s’obrien al nostre pas. El capità Nemo es ficà per sota una galeria obscura que, fent un suau pendent, conduïa a una profunditat de cent metres. La llum dels nostres serpentins produïa, de vegades, efectes màgics, en aferrar-se a les rugoses aspreses d’aquells arcs naturals o als penjolls disposats en forma de canelobres, que cobria amb puntets de foc. Entre els arbrissons coral·lins, vaig poder veure també d’altres pòlips no menys curiosos, mèlites, isis de ramificacions articulades, algunes tofes de coral·lines, les unes verdes, d’altres vermelles, veritables algues encastades en les seves sals calcàries, que els naturalistes, després de llargues discussions, han classificat definitivament en el regne vegetal. Però, segons l’observació d’un pensador, «és potser aquest el punt real en què la vida obscurament s’alça del seu somni de pedra, sense deseixir-se encara d’aquest tosc punt de partida».

Finalment, després de dues hores de marxa, havíem arribat a una profunditat de tres-cents metres aproximadament, és a dir el límit extrem a partir del qual el corall comença a formar-se. Però allà, ja no es tractava de la mata isolada o del modest bosquet de poca alçada; allò era la selva immensa, les grans vegetacions minerals, els enormes arbres petrificats, units per garlandes d’elegants plumàries, aquestes lianes de mar, totes molt ben agençades de matisos i reflexos. Nosaltres passàvem lliurement sota el seu alt brancatge perdut a l’ombra de les onades, mentre als nostres peus, les tubípores, les meandrines, les astrees, les fúngies i les cariofíl·lies formaven un tapís de flors, sembrat de gemmes resplendents.

Quin espectacle tan indescriptible! Llàstima que no poguéssim comunicar les nostres sensacions! Per què havíem d’estar empresonats sota aquell casc de metall i de vidre! Per què ens estaven prohibides les paraules! Quina llàstima no poder viure la vida d’aquells peixos que habiten el líquid element, o encara millor la dels amfibis que, durant llargues hores, poden recórrer, segons el seu caprici, el doble domini de la terra i de les aigües!

Tanmateix, el capità s’havia aturat. Els meus companys i jo vam haver d’interrompre la nostra marxa i, en tombar-me, vaig veure que els seus homes formaven un semicercle al voltant seu. Observant més atentament, em vaig adonar que quatre d’ells portaven sobre les seves espatlles un objecte de forma oblonga.

En aquell indret, ocupàvem el centre d’una ampla clariana, envoltada per les altes arboritzacions de la selva submarina. Les nostres llanternes projectaven damunt d’aquell espai una mena de claror crepuscular que allargava desmesuradament les ombres sobre el terra. Al marge de la clariana, l’obscuritat tornava a ser profunda i no recollia sinó petits centelleigs que retenien les arestes vives del corall.

Ned Land i Consell eren a prop meu. Mirant tot allò, em passà pel cap que estàvem a punt de presenciar una escena estranya. En observar el terra, vaig adonar-me que, en certs punts, estava bufat per unes lleugeres extumescències incrustades de dipòsits calcaris, i disposades amb una regularitat que traïa la mà de l’home.

Enmig de la clariana, damunt d’un pedestal de roques grollerament amuntegades, es dreçava una creu de corall que estenia els seus braços talment de sang petrificada.

A un senyal del capità Nemo, un dels seus homes s’avançà i a pocs peus de la creu, començà a excavar un forat amb un pic que es tragué de la cintura.

Aleshores ho vaig comprendre tot! Aquella clariana era un cementiri, aquell forat una tomba, l’objecte oblong era el cos de l’home mort a la nit! El capità Nemo i els seus venien a enterrar el seu company en aquella mansió comuna al fons d’aquest inaccessible oceà!

No! Mai no m’havia sentit amb l’esperit tan sobreexcitat! Mai no havien envaït el meu cervell idees més impressionants! No podia creure el que veien els meus ulls!

La tomba, però, s’anava obrint lentament. Els peixos fugien per aquí i per allà del seu recer momentàniament pertorbat. Sentia ressonar sobre el terra calcari el ferro del pic que centellejava de vegades en xocar amb algun sílex perdut al fons del mar. El forat s’allargava, s’eixamplava, i aviat va ser prou profund com per rebre el cos.

Aleshores, els portadors s’acostaren. El cos, embolcallat en un teixit de bissus blanc, davallà a la seva humida tomba. El capità Nemo, amb els braços encreuats sobre el pit, i tots els amics d’aquell que els havia estimat s’agenollaren en actitud de pregària… Els meus dos companys i jo ens havíem inclinat religiosament.

La tomba fou aleshores coberta de desferres arrencades de terra que, de seguida, formaren una lleugera prominència.

Un cop fet tot això, el capità Nemo i els seus homes s’alçaren; després, aproximant-se a la tomba, tots tornaren a flexionar el genoll i tots allargaren la mà en senyal de suprem adéu…

Aleshores, el fúnebre grup reprengué el camí del Nautilus, passant novament sota les arcades de la selva, per entre els bosquets i les mates de corall, i sempre pendent amunt.

Finalment, els llums de bord aparegueren. El seu radi lluminós ens guià fins al Nautilus. A la una ja érem de tornada.

Tan bon punt em vaig canviar de vestits, vaig pujar a la plataforma, i, terriblement obsessionat per tot un seguit d’idees, me’n vaig anar a seure prop del reflector.

El capità Nemo se m’acostà. Vaig aixecar-me i li vaig dir:

—Així, tal com havia previst, aquell home morí anit?

—Sí, senyor Aronnax —respongué el capità Nemo.

—I ara reposa prop del seus companys, en el cementiri de corall?

—Sí, oblidats per tots, menys per nosaltres! Nosaltres excavem la tomba i els pòlips s’encarreguen de tancar-hi els nostres morts per tota l’eternitat!

I, amagant amb un gest brusc la seva cara entre les mans crispades, el capità intentà endebades de reprimir un plor. Després afegí:

—Aquest és el nostre plàcid cementiri, a centenars de peus sota la superfície de les aigües!

—Els vostres morts hi dormen, si més no, tranquils, capità, fora de l’abast dels taurons!

—Sí, senyor —respongué solemnement el capità Nemo—, dels taurons i dels homes!

FI DE LA PRIMERA PART





SEGONA PART





1


L’oceà Índic

Aquí comença la segona part d’aquest viatge submarí. La primera acabava amb aquella emotiva escena del cementiri de corall que ha deixat en el meu esperit una profunda impressió. És evident que la vida del capità Nemo transcorria enterament en el si d’aquest immens mar; ni tan sols la seva tomba no havia deixat de preparar en el més impenetrable d’aquests abismes. Allà, cap dels monstres de l’oceà no vindria a torbar el darrer son dels hostes del Nautilus, d’aquests amics aplegats els uns als altres, en la mort igual que en vida! «Ni cap home tampoc!», havia afegit el capità.

Sempre aquella mateixa malfiança, despietada, implacable, envers les societats humanes!

Pel que a mi fa, jo no m’acontentava ja amb les hipòtesis que, en canvi, satisfeien Consell. L’estimable noi persistia a voler veure en el comandant del Nautilus no res més que un d’aquests savis desconeguts que paguen amb menyspreu la indiferència de la humanitat. Fins i tot el tenia per un geni incomprès que, cansat de les decepcions de la terra, havia hagut de refugiar-se en aquell medi inaccessible on els seus instints s’exercien lliurement. A parer meu, però, aquesta hipòtesi només explicava un dels aspectes del capità Nemo.

En efecte, el misteri de la darrera nit, durant la qual havíem estat empresonats i reduïts a la impotència per la son, la precaució, tan violentament presa pel capità, d’arrencar-me de davant dels ulls els prismàtics amb què em disposava a recórrer l’horitzó, la ferida mortal d’aquell home deguda a un xoc inexplicable del Nautilus, tot plegat em conduïa naturalment a d’altres conclusions. No! El capità Nemo no s’acontentava amb defugir els homes! El seu formidable aparell no solament servia els seus instints de llibertat, sinó potser també els interessos de no sé quines terribles represàlies.

En aquest moment encara no hi ha res que em sigui evident, amb prou feines entreveig algunes lluors en tota aquesta tenebra, però m’he de limitar a escriure, per dir-ho així, d’acord amb els esdeveniments.

D’altra banda, tampoc no ens lliga res al capità Nemo. Ell sap que escapar-se del Nautilus és impossible. Ni tan sols som presoners sota paraula. No ens lliga cap compromís d’honor. Únicament som captius, presoners encoberts sota el nom d’hostes per un simulacre de cortesia. No obstant, Ned Land no ha renunciat a l’esperança de recobrar la seva llibertat. Certament aprofitarà la primera ocasió que l’atzar li ofereixi, i jo faré com ell sens dubte. Tanmateix, no serà sense una certa recança que m’enduré el que la generositat del capità ens ha deixat penetrar dels misteris del Nautilus! Perquè, a fi de comptes, cal odiar aquest home o bé admirar-lo? És una víctima o un botxí? I a més, per ser franc, m’agradaria, abans d’abandonar-lo per sempre, haver acomplert aquesta volta al món submarina, iniciada de tan magnífica manera. M’agradaria haver pogut observar la sèrie completa de meravelles entaforades sota els mars del globus terrestre. M’agradaria haver vist el que cap home encara no ha vist, baldament hagués de pagar amb la vida aquesta insadollable necessitat de saber! Què he descobert fins ara? Res, o gairebé res, perquè, per ara, només hem fet sis mil llegües a través del Pacífic!

No obstant, sé perfectament que el Nautilus s’aproxima a les terres habitades i que, si alguna possibilitat de salvació se’ns ofereix, seria cruel sacrificar els meus companys a causa de la meva passió per l’inconegut. Em caldrà seguir-los o potser fins i tot fer-los de guia. Però, es presentarà mai aquesta ocasió? L’home privat, per la força del seu lliure albir la desitja, aquesta ocasió, però el savi, el curiós, la tem.

Aquell dia, 21 de gener del 1868, a migdia, el segon vingué a prendre l’altura del sol. Vaig pujar a la plataforma, vaig encendre un cigar i em vaig quedar contemplant l’operació. Indubtablement semblava que aquell home no comprenia el francès, perquè diverses vegades havia fet jo en veu alta més d’una reflexió que li hauria hagut d’arrencar algun involuntari signe d’atenció si les hagués comprès, però romania impassible i mut.

Mentre ell feia l’observació amb el sextant, un dels mariners del Nautilus —aquell home vigorós que ens havia acompanyat durant la nostra primera excursió submarina a l’illa Crespo— vingué a netejar els vidres del fanal. Vaig poder examinar aleshores la instal·lació d’aquell aparell, la potència del qual es veia centuplicada per tota una sèrie d’anelles lenticulars, disposades com les d’un far, que mantenien la llum dins un rendiment de màxima utilitat. El focus elèctric havia estat disposat de manera que pogués donar tot el seu poder lumínic. La llum, en efecte, es produïa en el buit, la qual cosa assegurava alhora la seva regularitat i la seva intensitat. A més, en el buit, s’economitzaven les puntes de grafit entre les quals s’estén l’arc lluminós. Economia important per al capità Nemo, que no hauria pogut renovar-les amb facilitat. Però en aquelles condicions el desgast era gairebé insensible.

Quan el Nautilus es preparà per reprendre la seva navegació submarina, vaig tornar al saló. Les escotilles es tancaren i la ruta continuà directament cap a l’oest.

Solcàvem aleshores les onades de l’oceà Índic, vasta plana líquida d’una capacitat de cinc-cents cinquanta milions d’hectàrees, i d’aigües tan transparents que causen vertigen a qui s’hi emmiralla. El Nautilus, per regla general, flotava entre els cent i els dos-cents metres de profunditat. Així fou durant alguns dies. A tot altre que no jo, perpètuament enamorat del mar, les hores li haurien semblat sens dubte llargues i monòtones; però els quotidians passeigs per la plataforma on m’envoltava l’aire vivificant de l’oceà, l’espectacle d’aquelles riques aigües a través dels vidres del saló, la lectura dels llibres de la biblioteca, la redacció de les meves memòries, tot plegat acaparava el meu temps i no em deixava ni un sol moment de lassitud o de tedi.

La salut de tots nosaltres es mantenia en una estat molt satisfactori. El règim alimentari de bord ens anava a les mil meravelles, i pel que a mi fa, me n’hauria pogut ben bé estar, de les variants que Ned Land, per esperit de contradicció, s’enginyava a preparar. A més, amb la temperatura constant de què gaudíem, no podíem témer ni un refredat. I amb tot, el madreporari Dendrophyllia, conegut a Provença amb el nom de «fonoll de mar», en quantitat suficient a bord, encara ens hauria proveït, amb la carn desfeta dels seus pòlips, d’un excel·lent remei contra la tos.

Durant alguns dies, vàrem veure gran quantitat d’ocells aquàtics, palmípedes, gavines o gavinots. Alguns foren destrament caçats i, preparats d’una determinada manera, resultaren un tall d’allò més acceptable. Entre els grans voladors, capaços de volar a llargues distàncies de tota terra, reposant damunt les onades de les fatigues del vol, vaig poder distingir magnífics albatros de crit discordant com el bram de l’ase, pertanyents a la família de les longipennes. La família de les totipalmes estava representada per les ràpides fragates que pescaven prestament els peixos de superfície, i per nombrosos faetons o cua de palla, entre altres el faetó de brins vermells, gros com un colom, el plomatge blanc del qual posseeix matisos de tons rosats que destaquen sobre el color negre de les ales.

Les xarxes del Nautilus arreplegaren diverses menes de tortugues marines del gènere carei, de dors bombat i closca molt apreciada. Aquests rèptils, que es cabussen amb facilitat, poden mantenir-se durant molt de temps sota l’aigua només tancant la vàlvula carnosa situada a l’orifici extern del canal nasal. Algunes d’aquestes careis, en ser agafades, encara dormen dins la seva closca a recer dels animals marins. La carn d’aquestes tortugues és generalment mediocre, però els seus ous ofereixen un plaer excel·lent.

Quant als peixos, provocaven constantment la nostra admiració, tan bon punt sorpreníem a través de les escotilles obertes els secrets de la seva vida aquàtica. Així vaig poder fixar-me en diverses espècies que, fins aleshores, no m’havia estat possible d’observar.

Citaré principalment els ostracions particulars al Mar Roig, al Mar de les Índies i a aquella part de l’oceà que banya les costes de l’Amèrica equinoccial. Aquests peixos, com les tortugues, els tatús, les garotes o els crustacis, van protegits per una cuirassa que no és cretàcica ni pètria, sinó veritablement òssia. Tan aviat adopta la forma d’un sòlid triangular, com la forma d’un sòlid quadrangular. Entre els triangulars, en vaig poder veure alguns de mig decímetre de longitud, de carn salubre, d’un gust exquisit, amb la cua bruna i les aletes grogues; fóra recomanable l’aclimatació d’aquestes espècies a les aigües dolces, i, de fet, hi ha un cert nombre de peixos de mar que s’hi acostumen fàcilment. Citaré també els ostracions quadrangulars, amb quatre grans tubèrculs sobre el dors; d’altres ostracions clapejats de punts blancs sota la part inferior del cos, que poden ser domesticats com els ocells; els ostracions trigonus, proveïts d’agullons formats per la prolongació de la seva crosta òssia, i que pels seus singulars grunys han estat motejats de «porcs marins»; i encara els anomenats dromedaris per les seves grosses bosses en forma de con, de carn dura i coriàcia.

Després, i servint-me de les notes quotidianes preses per Consell, puc consignar certs peixos del gènere tetrodon, específics d’aquests mars, splenglerians de dors vermell i pit blanc, que es distingeixen per tres rengles longitudinals de filaments, i peixos elèctrics, de set polzades de llarg, agençats amb els més vius colors. I, com a mostres d’altres gèneres, ovoides que semblen un ou de color negre marronat, solcats de franges blanques i desproveïts de cua; diodons, també dits «porc espí de mar», dotats d’agudes punxes i amb la facultat d’inflar-se fins a formar una pilota eriçonada de dards; hipocamps comuns a tots els oceans; pegasos voladors, de musell allargat, les aletes pectorals dels quals, molt amples i disposades en forma d’ales, els permeten, si no volar, com a mínim saltar per l’aire; els dits coloms espatulats, amb la cua coberta de nombrosos anells escamosos; macrognats de mandíbula llarga, que són uns magnífics peixos de vint-i-cinc centímetres de llarg i brillen amb els colors més agradables; cal·liomores lívides de cap rugós; miríades de Blennius saltadors, ratllats de negre, amb llargues aletes pectorals, lliscant per sobre la superfície de les aigües a una velocitat prodigiosa; deliciosos velífers, que poden hissar les seves aletes com si fossin tot de veles desplegades als vents favorables; esplèndids kurtus, en els quals la natura ha prodigat el groc, el blau cel i els colors de l’or i la plata; tricòpters, les ales dels quals estan formades per filaments; cottus sempre maculats de llot i capaços de produir un cert brunziment; trigles, també dites lluernes, el fetge de les quals és considerat verinós; bodianus, que duen sobre els ulls una mena d’ullera mòbil; i en fi, els anomenats peixos bufetejadors, de musell llarg i tubular, veritables becafigues de l’oceà, armats d’un fusell que no han pogut preveure ni els Chassepot ni els Remington, i que maten els insectes colpejant-los amb una simple gota d’aigua.

Del 89è gènere dels peixos classificats per Lacépède, pertanyents a la segona subclasse dels ossis i caracteritzats per un opercle i una membrana branquial, en vaig poder veure l’escórpora, el cap de la qual està guarnit d’agullons, i posseeix només una aleta dorsal; aquests animals estan revestits o privats de petites escates, segons el subgènere a què pertanyen. El segon subgènere ens presentà els didactylus, de tres a quatre decímetres de llarg, ratllats de groc i amb un cap d’aspecte fantàstic. Quant al primer subgènere, aparegueren diversos espècimens d’aquell peix estrafolari justament anomenat «gripau de mar», peix de cap gros, tan aviat amb profundes excavacions com inflat de protuberàncies; eriçonat d’agullons i sembrat de tubèrculs, porta una mena de banyes irregulars i fastigoses; el cos i la cua són plens de callositats; les seves picades produeixen perilloses ferides; és un peix repugnant i horrible.

Del 21 al 23 de gener, el Nautilus navegà a raó de dues-centes cinquanta llegües cada vint-i-quatre hores, o sigui cinc-centes quaranta milles, o vint-i-dues milles per hora. Si podíem reconèixer en passar les diverses varietats de peixos, era perquè aquests, atrets per la llum elèctrica, intentaven acompanyar-nos; però la major part, distanciats per la nostra velocitat, de seguida quedaven enrere; alguns, tanmateix, aconseguien de mantenir-se durant un cert temps dins les aigües properes al Nautilus.

El 24 al matí, a 12° 5’ de latitud sud i a 94° 33’ de longitud, arribàrem a les envistes de l’illa Keeling, elevació madrepòrica atapeïda de magnífics cocoters, que fou visitada per Darwin i el capità Fitz-Roy. El Nautilus vorejà a poca distància els basaments d’aquesta illa deserta. Les dragues arreplegaren nombroses mostres de pòlips i d’equinoderms, i curiosos exemplars de la branca dels mol·luscs. Algunes precioses dofínules passaren a augmentar el tresor del capità Nemo, al qual vaig afegir una astrea punctífera, mena de políper parasitari sovint fixat sobre una conquilla.

Aviat l’illa Keeling desaparegué a l’horitzó, i la ruta fou traçada en direcció nord-oest cap a la punta de la península índia.

—Terres civilitzades —em digué aquell dia Ned Land—. Això val més que no pas aquelles illes de la Papuàsia, on és més fàcil trobar salvatges que no cabirols! En aquesta terra índia hi ha camins, ferrocarrils, ciutats angleses, franceses i hindús. No faríem cinc milles sense trobar-hi algun compatriota. Què, no creieu que ha arribat el moment de deixar plantat el capità Nemo?

—No, Ned, no —vaig respondre, en un to ben decidit—. Deixem-lo córrer, com dieu vosaltres, els mariners. El Nautilus s’acosta als continents habitats. Fa via cap a Europa; deixem, doncs, que ens hi condueixi. Un cop arribats en aquells mars, ja veurem què ens aconsella de fer la prudència. D’altra banda, suposo que el capità Nemo no ens permetrà d’anar a caçar a les costes de Malabar o de Coromandel com si fóssim a les selves de Nova Guinea.

—I qui parla de demanar-li cap permís?

No vaig respondre a la seva pregunta. No volia discutir. En el fons, desitjava esgotar fins a l’últim extrem els atzars del destí que m’havia conduït al Nautilus.

A partir de l’illa Keeling, la nostra marxa s’alentí per regla general. Fins i tot diria que es tornà capritxosa i ens arrossegà sovint a grans profunditats. Diverses vegades foren usats els plans inclinats que les palanques interiors podien situar obliquament a la línia de flotació. Vam anar així fins a dos o tres quilòmetres, però sense arribar a verificar mai els grans fons d’aquell mar indostànic que sondes de tretze mil metres no han pogut atènyer. Quant a la temperatura d’aquelles baixes capes, el termòmetre indicava sempre invariablement quatre graus sobre zero. Vaig poder observar, no obstant, que, pel que fa a les capes superiors, l’aigua sempre era més freda en els alts fons que no en plena mar.

El 25 de gener, com que l’oceà era completament desert, el Nautilus passà el dia a la superfície, colpint les onades amb la seva poderosa hèlice i fent-les saltar a gran altura. En aquelles condicions, com no prendre’l per un gegantesc cetaci? Aquell dia me’l vaig passar, en les seves tres quartes parts, dalt la plataforma, mirant el mar. Res no aparegué a l’horitzó, llevat d’un llarg steamer que, cap a les quatre de la tarda, navegava a l’oest i en direcció contrària. La seva arboradura fou visible només un instant, però ell no pogué adonar-se del Nautilus, que era massa ran d’aigua. Vaig pensar que aquell vaixell de vapor devia pertànyer a la línia Peninsular i Oriental que cobreix el trajecte des de l’illa de Ceilan a Sidney, tocant a la punta del Rei Jordi i a Melbourne.

A les cinc de la tarda, abans del ràpid crepuscle que uneix el dia i la nit a les zones tropicals, Consell i jo quedàrem meravellats per un curiós espectacle.

Es tracta d’un animal encantador, i trobar-lo, segons els antics, era presagi de bona sort. Aristòtil, Ateneu, Plini i Oppi havien estudiat els seus costums i exhaurit, en lloar-lo, tota la poètica dels savis de Grècia i d’Itàlia. L’anomenaren «Nautilus» i «Pompylius». Però la ciència moderna no ha ratificat la seva apel·lació, i aquest mol·lusc és conegut ara amb el nom d’argonauta.

Si algú hagués consultat Consell, hauria après per boca del saberut noi que la branca dels mol·luscs es divideix en cinc classes; que la primera classe, la dels cefalòpodes, els individus de la qual es presenten tan aviat nus com amb closca, comprèn dues famílies, la dels dibranquials i la dels tetrabranquials, que es distingeixen pel nombre de brànquies; que la família dels dibranquials engloba tres gèneres: els argonautes, els calamars i les sípies, i que la família dels tetrabranquials només en conté un: els nàutils. Si, després d’aquesta nomenclatura, un esperit rebel encara confonia els argonautes, que són acetabulífers, és a dir portadors de ventoses, amb els nàutils, que són tentaculífers, és a dir portadors de tentacles, és que no tenia remei.

El que viatjava aleshores a la superfície de l’oceà era, doncs, un grup d’argonautes. En vam poder comptar uns quants centenars. Pertanyien a l’espècie dels argonautes tuberculars que és específica dels mars de l’Índia.

Aquests gràcils mol·luscs es mouen a reculons expulsant pel seu tub locomotor l’aigua que aspiren. Dels seus vuit tentacles, sis, allargats i prims, flotaven damunt l’aigua, mentre que els altres dos, arrodonits com un ventall, es desplegaven al vent com una vela lleugera. Podíem veure perfectament les seves conquilles espiraliformes i ondulades que Cuvier compara justament amb una elegant xalupa. En efecte, és com un veritable vaixell: transporta l’animal que l’ha secretat, sense que l’animal s’hi adhereixi.

—L’argonauta és lliure d’abandonar la seva conquilla —vaig dir a Consell—, però no ho fa mai.

—Igual que el capità Nemo —respongué encertadament Consell—. Hauria fet millor en batejar la seva nau amb el nom de l’Argonauta.

Durant una hora aproximadament, el Nautilus flotà enmig d’aquella munió de mol·luscs. Després, tot d’una, no sé quin esparverament els agafà, però el cas és que, com obeint un senyal, totes les veles foren sobtadament arriades; els braços es replegaren, els cossos s’encongiren, les conquilles, fent un tomb, canviaren el seu centre de gravetat, i tota la flota desaparegué sota les aigües. Tot això fou instantani, i mai no s’ha vist que les naus d’una esquadra maniobressin d’una manera tan conjunta.

En aquell moment la nit caigué sobtadament, i les onades s’allargassaren plàcidament a l’entorn del Nautilus.

L’endemà, 26 de gener, vàrem travessar l’equador pel meridià 82è, i així vàrem tornar a l’hemisferi boreal.

Durant aquella diada, una formidable tropa d’esquals ens va fer de seguici: terribles animals que pul·lulen per aquests mars i els fan molt perillosos. Eren Squalus philipps de dors bru i ventre blanquinós, armats d’onze fileres de dents; esquals ullats, que duen al coll una gran taca negra encerclada de blanc que sembla un ull; esquals bais de musell arrodonit i tacat de punts foscos. Sovint, aquests poderosos animals es precipitaven contra el vidre del saló amb una violència poc tranquil·litzadora. Ned no es podia aguantar més. Volia pujar a la superfície del mar i arponar aquells monstres, sobretot algunes mussoles, amb la gola guarnida de dents formant com un mosaic, i els grans esquals tigrats, de cinc metres de llarg, que el provocaven amb una insistència ben particular. Però de seguida el Nautilus, augmentant la seva velocitat, deixà fàcilment enrere els més ràpids d’aquells taurons.

El 27 de gener, davant l’ample golf de Bengala, trobàrem en diverses tongades, espectacle sinistre, un seguit de cadàvers que flotaven a la superfície de les aigües. Eren els morts de les ciutats hindús, acomboiats pel Ganges fins a alta mar, que els voltors, únics enterramorts del país, no havien acabat de devorar. Però no faltaven esquals que els ajudessin en les seves fúnebres tasques.

Cap a les set de la tarda, el Nautilus, mig immergit, navegava enmig d’un mar de llet. Fins on arribava la vista, l’oceà semblava haver-se convertit en llet. Era l’efecte dels raigs lunars? No, perquè la lluna, que a penes si tenia dos dies, encara estava amagada sota l’horitzó entre els raigs del sol. El cel, malgrat la llum dels astres, semblava negre en contrast amb la blancor de les aigües.

Consell no podia creure el que veien els seus ulls, i m’interrogava sobre les causes d’aquell singular fenomen. Sortosament, jo estava en condicions de donar-li una resposta.

—Això és el que se’n diu un «mar de llet» —vaig contestar-li—, una ampla extensió d’onades blanques que sovint es poden veure per les costes d’Ambon i per aquests paratges.

—Però —preguntà Consell—, el senyor pot indicar-me quines són les causes que produeixen un efecte com aquest, perquè suposo que l’aigua no s’ha convertit en llet, oi?

—No, tens raó, noi. Aquesta blancor que tant et sorprèn és deguda a la presència de miríades d’infusoris, una mena de petits cucs lluminosos, d’aspecte gelatinós i incolor, del gruix d’un cabell i d’una longitud que no sobrepassa una cinquena part de mil·límetre. Algunes d’aquestes bestioles s’adhereixen entre elles en un espai de força llegües.

—Força llegües! —exclamà Consell.

—Sí, noi, i no intentessis pas esbrinar el nombre d’aquests infusoris! No ho aconseguiries mai, perquè, si no m’equivoco, alguns navegants han flotat sobre mars de llet com aquests durant més de quaranta milles.

No sé si Consell tingué en compte la meva recomanació, però semblà capficar-se en reflexions ben profundes, intentant sens dubte avaluar quantes cinquenes parts de mil·límetre contenien quaranta milles quadrades. Jo, per la meva banda, vaig continuar observant el fenomen. Durant força hores, el Nautilus tallà amb el seu esperó aquelles onades blanquinoses, i vaig adonar-me que lliscava silenciosament sobre aquella aigua sabonosa igual que si hagués flotat sobre aquests remolins d’escuma que els corrents i els contracorrents de les badies deixen algunes vegades entre ells.

Cap a mitjanit, el mar prengué tot d’una el seu color habitual, però darrere nostre, fins als límits de l’horitzó, el cel, reflectint la blancor de les onades, semblà, molta estona, impregnat de les vagues lluors d’una aurora boreal.





2


Una nova proposta del capità Nemo

El 28 de gener, quan el Nautilus tornà a migdia a la superfície del mar, a 9° 4’ de latitud nord, es trobà a les envistes d’una terra que quedava a vuit milles a l’oest. La primera cosa que vaig veure fou una aglomeració de muntanyes, de dos mil peus d’altura aproximadament i de formes capritxosament modelades. Un cop presa la situació, vaig anar al saló, i, així que el punt fou consignat damunt la carta de navegació, vaig poder comprovar que érem davant per davant de l’illa de Ceilan, la perla que penja del lòbul inferior de la península indostànica.

Vaig anar a buscar a la biblioteca algun llibre que parlés d’aquesta illa, una de les més fèrtils del globus. Hi vaig trobar precisament un volum d’H. C. Sirr, titulat Ceylan and the Cingalese. Tornat al saló, de primer vaig anotar la situació exacta de Ceilan, que tants de noms diversos ha conegut des de ben antic. Les seves coordenades estaven entre els 5° 55’ i els 9° 49’ de latitud nord, i entre els 79° 42’ i els 82° 4’ de longitud a l’est del meridià de Greenwich; la seva llargada és de dues-centes setanta-cinc milles i la seva amplada màxima de cent cinquanta milles; el seu perímetre és de nou-centes milles; la superfície, de vint-i-quatre mil quatre-centes quaranta-vuit milles quadrades, és a dir no gaire més inferior que la d’Irlanda.

El capità Nemo i el seu segon aparegueren en aquell moment.

El capità donà una ullada a la carta. Després, tombant-se cap a mi, em digué:

—L’illa de Ceilan! Una terra cèlebre per les seves pesqueres de perles. Us agradaria, senyor Aronnax, visitar-ne una, d’aquestes pesqueres?

—Indubtablement, capità.

—Bé. Serà cosa fàcil. Però, tot i veure aquests indrets de pesca, el que no veurem seran els pescadors. L’explotació anual encara no ha començat. No importa. Vaig a donar l’ordre de dirigir-nos cap al golf de Manaar, on arribarem aquesta mateixa nit.

El capità digué algunes paraules al seu segon que se n’anà tot seguit. Immediatament el Nautilus se submergí en el seu líquid element, i el manòmetre indicà que es mantenia a una profunditat de trenta peus.

Aleshores, amb la carta a la vista, vaig buscar el golf de Manaar. Es trobava sota el novè paral·lel, a la costa nord-oest de Ceilan. Estava format per una línia prolongada de la petita illa Manaar. Per tal d’arribar-hi, calia remuntar tota la riba occidental de Ceilan.

—Senyor professor —em digué aleshores el capità Nemo—, es pesquen perles al golf de Bengala, al mar de les Índies, als mars de la Xina i del Japó, als mars del sud d’Amèrica, al golf de Panamà, al golf de Califòrnia; però és a Ceilan que aquesta pesca obté els millors resultats. Arribem massa d’hora, sens dubte. Els pescadors no es reuneixen fins el mes de març al golf de Manaar, i allà, durant trenta dies, les seves tres-centes embarcacions es lliuren a aquesta lucrativa explotació dels tresors del mar. Cada barca porta deu remadors i deu pescadors. Aquests, dividits en dos grups, es cabussen alternativament i baixen a una profunditat de dotze metres mitjançant una pesada pedra que subjecten amb els peus i que una corda manté unida a la barca.

—Així, doncs, encara utilitzen aquest procediment tan primitiu?

—Encara —em respongué el capità Nemo—, malgrat que aquestes pesqueres pertanyin al poble més industriós del globus, als anglesos, als quals el tractat d’Amiens els les va concedir el 1802.

—Tanmateix, em sembla que l’escafandre, tal com vós l’utilitzeu, els faria un gran servei en una operació així.

—Sí, perquè aquests pobres pescadors no poden estar-se massa temps sota l’aigua. L’anglès Perceval, en el seu viatge a Ceilan, parla d’un cafre que podia estar-se cinc minuts sense remuntar a la superfície, però el fet no em sembla massa digne de crèdit. Jo sé que alguns pescadors arriben a resistir cinquanta-set segons, i els més hàbils fins a vuitanta-set; tot i així, són comptats, i, quan tornen a bord, aquests malaurats treuen pel nas i per les orelles aigua barrejada amb sang. Jo crec que el terme mig de resistència d’aquests pescadors és de trenta segons, durant els quals s’han d’afanyar a arreplegar dins una diminuta xarxa totes les ostres perlíferes que arrenquen; però, generalment, aquests pescadors no arriben a vells: la seva vista s’afebleix, se’ls produeixen ulceracions als ulls, se’ls formen nafres al cos i, sovint, fins i tot tenen atacs d’apoplexia al fons del mar.

—Sí —vaig dir—, és ben bé un trist ofici, i que només serveix per satisfer alguns capricis. Però, digueu-me, capità, quantes ostres pot pescar una barca al dia?

—De quaranta a cinquanta mil, aproximadament. I diuen que, el 1814, el govern anglès, que havia fet pescar pel seu propi compte, obtingué, durant els vint dies de treball que hi esmerçaven els seus bussos, la quantitat de setanta-sis milions d’ostres.

—Però, com a mínim, aquests pescadors deuen estar ben retribuïts, no?

—A penes, senyor professor. A Panamà només guanyen un dòlar per setmana. Les més de les vegades, obtenen cinc cèntims per cada ostra que contingui perla, i quantes n’extreuen que no en tenen!

—Cinc cèntims per aquestes pobres gents que enriqueixen els seus amos! És odiós!

—Bé, senyor professor —em digué el capità Nemo—, quedem que vós i els vostres companys visitareu el banc d’ostres de Manaar, i si per atzar algun pescador ja hi feineja, millor que millor: el veurem treballar.

—D’acord, capità.

—Ah, ara que ve a tomb, senyor Aronnax, suposo que no us espanten els taurons?

—Els taurons? —vaig exclamar.

La pregunta em semblà, com a mínim, ociosa.

—I bé? —demanà el capità Nemo.

—Us he de confessar, capità, que encara no estic massa familiaritzat amb aquest gènere de peixos.

—Nosaltres ja hi estem acostumats —replicà el capità Nemo—, i amb el temps també vós us hi habituareu. D’altra banda, anirem armats, i tot fent camí, qui sap si encara podrem caçar algun esqual. És una caça força interessant. Així, doncs, fins demà, senyor professor, i de bon matí.

I un cop dit això en un to desimbolt, el capità Nemo abandonà el saló.

Us convidessin a caçar óssos a les muntanyes de Suïssa, diríeu: «Molt bé, demà anirem a la caça de l’ós». Us convidessin a caçar lleons a les planures de l’Atles, o tigres a les jungles de l’Índia, diríeu: «Ves per on, sembla que anirem a la caça del tigre o del lleó!». Però us conviden a caçar taurons en el seu medi natural, i, com a mínim, demanaríeu un temps per reflexionar abans d’acceptar la invitació.

Pel que a mi fa, vaig haver de passar-me la mà pel front perquè el tenia cobert de gotes de suor freda.

«Meditem-ho», em deia a mi mateix, «i prenguem-nos tot el temps que calgui. Caçar llúdries a les selves submarines, com vam fer a les selves de l’illa Crespo, encara. Però això de córrer pel fons dels mars, quan s’està segur de trobar-hi esquals, és tota una altra cosa! Ja ho sé que, en determinats països, i concretament a les illes Andaman, els negres no s’hi pensen gens a l’hora d’atacar els taurons amb un punyal en una mà i un llaç en l’altra, però també sé que molts dels qui s’enfronten amb aquests formidables animals no tornen vius! D’altra banda, jo no sóc un negre, i encara que fos un negre, em penso que, en aquest cas, una lleugera vacil·lació per part meva no estaria fora de lloc».

I vet aquí que ja no feia res més que somiar en taurons i pensar en aquelles vastíssimes mandíbules armades de múltiples enfilalls de dents i aptes per partir un home en dos. De fet, ja em notava un cert dolor al voltant dels ronyons. I a més, no podia digerir la lleugeresa amb què el capità Nemo havia fet aquella deplorable invitació! Qualsevol hauria pensat que es tractava d’anar a empaitar guineus!

«Bé!», pensava, «de totes maneres, Consell segur que no voldrà venir, i això em dispensarà d’haver d’acompanyar el capità».

Quant a Ned Land, confesso que no estava massa segur del seu seny. Qualsevol perill, per gran que fos, tenia sempre un atractiu o altre per a la seva naturalesa batalladora.

Vaig reprendre la lectura del llibre de Sirr, però ara el fullejava maquinalment. Entre ratlla i ratlla no veia altra cosa que mandíbules terriblement obertes.

En aquell moment, Consell i el canadenc van entrar, amb un aire tranquil i fins joiós. No sabien pas el que els esperava.

—Val a dir, professor —em digué Ned Land—, que el vostre capità Nemo, que el diable se l’emporti!, acaba de fer-nos una ben amable proposta.

—Ah! —vaig dir—, ja ho sabeu…

—Amb el permís del senyor —respongué Consell—, el comandant del Nautilus ens ha convidat a visitar demà, en companyia del senyor, les magnífiques pesqueres de Ceilan. Ho ha fet en termes excel·lents i s’ha comportat com un veritable gentleman.

—I no us ha dit res més?

—No, senyor —contestà el canadenc—, llevat que ja havia parlat amb vós d’aquesta petita excursió.

—Sí, efectivament —vaig dir—. I no us ha donat cap altre detall sobre…?

—Cap, senyor naturalista. Ens acompanyareu, oi?

—Jo… I és clar que sí! Ja veig que us satisfà aquesta proposta, mestre Land.

—Sí! És curiós, molt curiós.

—I potser perillós —vaig afegir en un to insinuant.

—Perillós! —respongué Ned Land—, però si només es tracta d’una simple excursió a un banc d’ostres!

Decididament, el capità Nemo havia cregut innecessari això de desvetllar la idea dels taurons en l’esperit dels meus companys. Jo me’ls mirava tot compadint-los i com si ja els faltés algun membre. Estava obligat a prevenir-los? Sí, però no sabia ben bé com posar-m’hi.

—El senyor tindria l’amabilitat —em digué Consell— de donar-nos alguns detalls sobre la pesca de perles?

—Sobre la pesca en si, o bé sobre els incidents que…

—Sobre la pesca —respongué el canadenc—. Abans d’aventurar-se per un terreny, sempre és bo de saber-ne alguna cosa.

—Doncs bé, amics meus, asseieu-vos i us explicaré tot el que acabo de llegir en aquest llibre de l’anglès Sirr.

Ned i Consell s’acomodaren sobre un dels divans, i ja de bon començament el canadenc em preguntà:

—Senyor, què és una perla?

—Estimat Ned —vaig respondre—, per als poetes, la perla és una llàgrima del mar; per als orientals, és una gota de rosada solidificada; per a les dones, és una joia de forma oblonga, de fulgor hialí, de matèria nacrada, que duen al dit, al coll o a l’orella; per al químic, és una barreja de fosfat i de carbonat de calci amb una mica de gelatina, i finalment per al naturalista, és una simple secreció malaltissa de l’òrgan que produeix el nacre en determinats bivalves.

—De la branca dels mol·luscs —digué Consell—, classe dels acèfals, ordre dels testacis.

—Exacte, sapient Consell. I, entre aquests testacis, l’orella de mar iris, els turbínids o baldufes, les tridacnes, les pinnes marines, en una paraula tots els qui secreten nacre, és a dir aquesta substància blava, blavosa, violeta o blanca que cobreix l’interior de les seves valves, són susceptibles de produir perles.

—Els musclos també? —preguntà el canadenc, fent un posat dubtós.

—Sí! Els musclos de certs corrents d’aigua d’Escòcia, del País de Gal·les, d’Irlanda, de Saxònia, de Bohèmia, de França.

—Bé, d’ara endavant hi posaré més atenció —respongué el canadenc.

—Però —vaig continuar— el mol·lusc per excel·lència que fabrica la perla és l’ostra perlífera, la Meleagrina margaritifera, la preciosa pinctada. La perla no és res més que una concreció de nacre que adopta una forma globulosa. O bé s’adhereix a la conquilla de l’ostra, o bé s’incrusta en els plecs de l’animal. En el primer cas és adherent, i, en canvi, sobre el tou de carn és lliure. Però en qualsevol cas, sempre té com a nucli un petit cos dur, ja sigui un òvul estèril, o bé un gra de sorra, al voltant del qual la matèria nacrada es diposita amb el pas dels anys, successivament i en capes primes i concèntriques.

—I es poden trobar diverses perles dins d’una mateixa ostra? —preguntà Consell.

—Sí, ja ho crec. Hi ha certes pinctades que semblen un autèntic cofret. S’ha parlat molt d’una ostra que, encara que ho dubto, diuen que no contenia menys de cent cinquanta taurons.

—Cent cinquanta taurons! —exclamà Ned Land.

—He dit taurons? —vaig exclamar vivament—. Vull dir cent cinquanta perles. Taurons dins d’una ostra no tindria cap sentit.

—En efecte —digué Consell—. Però el senyor ens podria explicar ara de quina manera s’extreuen aquestes perles?

—Hi ha diverses maneres de procedir, i fins i tot sovint, quan les perles estan adherides a les valves, els pescadors les arrenquen amb pinces. Però generalment les pinctades són esteses damunt uns gruixos d’espart que cobreixen la riba, de manera que moren a l’aire lliure i, al cap de deu dies, ja han arribat a un estat satisfactori de putrefacció. Aleshores se les submergeix en grans dipòsits d’aigua de mar, i després les obren i les renten. En aquest moment comença la doble feina dels talladors. De primer, separen les plaques de nacre conegudes en el comerç amb el nom de «platejat natural», «bastarda blanca» i «bastarda negra», i que són lliurades en caixes de cent vint-i-cinc a cent cinquanta quilos. Després, treuen el parènquima de l’ostra, el fan bullir i el tamisen per tal d’extreure’n fins les més petites perles.

—El preu d’aquestes perles varia segons la seva grossària? —preguntà Consell.

—No solament segons la seva grossària —vaig respondre—, sinó també segons la seva forma, les seves aigües, és a dir la seva coloració, i segons el seu orient, és a dir aquesta brillantor irisada i tornassolada que les fa tan agradables a la vista. Les perles més belles són anomenades perles verges o sense defecte; es formen isoladament dins el teixit del mol·luscs, són blanques i sovint opaques, però algunes vegades presenten una transparència opalina, i per regla general són esfèriques o piriformes. Si són esfèriques les faran servir pels braçalets; si són piriformes, en faran arracades, i, com que són les més valuoses, les venen a tant la peça. Les altres perles adherides a la conquilla de l’ostra són més irregulars i es venen a pes. Finalment, ja en un ordre inferior, tenim les petites perles, conegudes amb el nom de «llavors»; es venen a l’engròs i serveixen més particularment en els brodats dels ornaments d’església.

—Però aquest treball de separar les perles segons la seva grossària, deu ser llarg i difícil —digué el canadenc.

—No, amic meu. Aquest treball es fa mitjançant onze tamisos o sedassos amb un nombre determinat de forats. Les perles que queden en els tamisos de vint a vuitanta forats són les de primer ordre. Les que no passen pels sedassos de cent a vuit-cents forats són les de segon ordre. I finalment, les perles per a les quals s’utilitzen tamisos de nou-cents a mil forats, formen les anomenades «llavors».

—Enginyós —digué Consell—, i així la divisió, la classificació de les perles, es fa de forma mecànica. I podria el senyor dir-nos què tant produeix l’explotació dels bancs d’ostres perlíferes?

—Segons el llibre de Sirr —vaig respondre— les pesqueres de Ceilan produeixen una renda anual de tres milions d’esquals.

—De francs! —esmenà Consell.

—Sí, sí, de francs! Tres milions de francs —vaig rectificar—. Però em penso que aquestes pesqueres ja no produeixen el mateix que en altres temps. Igual passa amb les pesqueres americanes que, sota el regnat de Carles V, produïen quatre milions de francs, ràpidament reduïts a dos terços. En total, es pot avaluar el rendiment general de l’explotació de perles en nou milions de francs.

—Però —preguntà Consell—, no cita cap de les cèlebres perles que han estat valorades a preus altíssims?

—Sí, és clar. Diuen que Cèsar n’oferí una a Servília avaluada en cent mil francs de la nostra moneda.

—Jo també he sentit contar —digué el canadenc— que una certa dama de l’antiguitat bevia perles desfetes en vinagre.

—Cleòpatra —replicà Consell.

—Devia ser una beguda ben dolenta —afegí Ned Land.

—Detestable, amic Ned —respongué Consell—; però no deixa de ser un vaset de vinagre que costa milió i mig de francs; no està a l’abast de qualsevol.

—Lamento no haver-me casat amb aquesta dama —digué el canadenc, movent el braç de forma poc tranquil·litzadora.

—Ned Land, el marit de Cleòpatra! —exclamà Consell.

—Doncs vaig estar a punt de casar-me, Consell —respongué seriosament el canadenc—, i no va ser culpa meva que la cosa no sortís bé. Fins i tot li havia comprat un collaret de perles a la meva promesa, Kat Tender, però a la fi es casà amb un altre. I us juro que aquell collaret no em va costar més d’un dòlar i mig, malgrat que les perles que el componien, i cregui’m, professor, no haurien pas passat pel tamís de vint forats.

—Estimat Ned —vaig respondre tot rient—, eren perles artificials, simples glòbuls de vidre banyats en essència d’Orient.

—I què! Aquesta essència d’Orient prou que deu ser cara —respongué el canadenc.

—Tan cara com res! No és altra cosa que la substància argentada de l’escata del pagell, collit a l’aigua i conservat en amoníac. No té cap valor.

—Potser és per això que Kat Tender es casà amb un altre —respongué filosòficament Ned Land.

—Però —vaig dir jo—, tornant a les perles de gran valor, no crec que mai cap sobirà n’hagi posseït una superior a la del capità Nemo.

—Aquella —digué Consell, indicant la magnífica joia tancada dins la seva vitrina.

—Estic segur de no equivocar-me en donar-li un valor de deu milions de…

—Francs! —digué Consell, avançant-se a les meves paraules.

—Sí —vaig dir—, deu milions de francs, i, a bon segur, només li haurà costat la feina d’ajupir-se a collir-la.

—Ei! —exclamà Ned Land—, i qui diu que demà, durant la nostra excursió, no trobarem la seva parella!

—Bah! —féu Consell.

—I per què no?

—De què ens servirien tants milions a bord del Nautilus?

—A bord, no —digué Ned Land—, però…, en un altre lloc, ja ho crec!

—Oh, en un altre lloc! —féu Consell, sacsejant el cap.

—De fet —vaig dir—, mestre Land té raó. Perquè, si mai tornéssim a Europa o a Amèrica amb una perla d’uns quants milions, com a mínim donaria gran autenticitat, i alhora un elevat preu, al relat de les nostres aventures.

—Jo ho crec que sí —digué el canadenc.

—Però —digué Consell, que sempre anava al costat instructiu de les coses—, que potser resulta perillosa la pesca de perles?

—No —vaig respondre jo vivament—, i molt menys si es prenen algunes precaucions.

—I quin risc comporta aquest ofici? —digué Ned Land—: empassar-se alguns glops d’aigua salada!

—Exactament això que dieu, Ned. I ara que ve a tomb —vaig dir, intentant d’usar el mateix to desimbolt del capità Nemo—, us espanten els taurons, amic Ned?

—A mi! —respongué el canadenc—. Un arponer professional! El meu ofici és rifar-me d’ells!

—Però és que no es tracta —vaig dir— de pescar-los amb un ham, hissar-los sobre el pont d’una nau, tallar-los la cua a cops de destral, obrir-los el ventre, arrencar-los el cor i llençar-los altre cop a mar!

—Aleshores es tracta de…?

—Sí, precisament.

—Dins l’aigua?

—Dins l’aigua.

—A fe que amb un bon arpó…! Vós sabeu, senyor professor, que aquests taurons són bèsties molt mal afaiçonades. Per mossegar els cal presentar el ventre, i en aquest temps…

Ned Land havia pronunciat la paraula «mossegar» d’una manera que feia venir esgarrifances de fred.

—Bé, i tu, Consell, què en penses, d’aquests esquals?

—Jo? —digué Consell—. Seré franc amb el senyor. —«Sort!», vaig pensar—. Si el senyor és capaç d’enfrontar els taurons —digué Consell—, no veig per quina raó el seu fidel criat no els hauria d’enfrontar conjuntament amb ell!





3


Una perla de deu milions

Arribà la nit. Em vaig ficar al llit, però vaig dormir molt malament. Els esquals tingueren un paper força important en els meus somnis i vaig trobar molt justa i alhora molt injusta l’arrel etimològica que feia procedir el mot «tauró» del mot «taüt».[17]

L’endemà, a les quatre del matí, em despertà l’steward que el capità Nemo havia posat especialment al meu servei. Vaig llevar-me ràpidament, vaig vestir-me i després vaig passar al saló.

El capità Nemo m’hi esperava.

—Senyor Aronnax —em digué—, esteu a punt per marxar?

—Estic a punt.

—Voleu fer el favor de seguir-me?

—I els meus companys, capità?

—Ja estan avisats i ens esperen.

—Que no anem a posar-nos els escafandres? —vaig preguntar.

—Encara no. No he deixat pas que el Nautilus s’acosti massa a la costa, i som bastant mar endins del banc de Manaar; però he fet preparar el bot que ens conduirà al punt exacte de desembarcament i ens estalviarà un considerable trajecte. Hi he fet posar els nostres aparells de bussos que ens col·locarem tan bon punt comenci aquesta exploració submarina.

El capità Nemo em conduí fins a l’escala central que donava a la plataforma. Ned i Consell ja eren allà, encantats d’aquella «excursió de plaer» que es preparava. Cinc mariners del Nautilus, amb els rems disposats, ens esperaven dins del bot que havia estat subjectat en un costat del submarí.

Encara era fosc. Grans pans de núvols cobrien el cel i no deixaven veure sinó escasses estrelles. Vaig dirigir la mirada cap al cantó de terra, però només vaig poder veure una línia confusa que barrava les tres quartes parts de l’horitzó de sud-oest a nord-oest. El Nautilus, que havia remuntat durant el vespre la costa occidental de Ceilan, es trobava a l’oest de la badia, o més ben dit del golf format per aquesta terra i l’illa de Manaar. Allà, sota les ombrives aigües, s’estenia el banc de pinctades, inesgotable camp de perles d’una longitud superior a les vint milles.

El capità Nemo, Consell, Ned Land i jo, ens col·locàrem a la popa del bot. El timoner prengué la barra; els seus quatre companys prengueren els rems; deixàrem anar amarres i desatracàrem tot seguit.

El bot es dirigí cap al sud. Els remadors no s’afanyaven massa. Vaig observar que els cops de rems, vigorosament enfonsats en l’aigua, se succeïen de deu en deu segons, seguint el mètode usat generalment a les marines de guerra. Mentre l’embarcació corria amb l’empenta, les gotes líquides espetegaven sobre el fons negre de les onades com degotalls de plom fos. Un cert marejol que venia d’alta mar imprimia al bot un lleuger balanceig, i algunes crestes d’onades venien a trencar-se a proa.

Tots estàvem callats. En què pensava el capità Nemo? Potser en aquella terra que trobava segurament massa prop d’ell, ben al contrari de l’opinió de Ned Land, a qui encara li semblava massa allunyada. Pel que fa a Consell, puc dir que hi era com a simple curiós.

Cap a dos quarts de sis, les primeres clarors de l’horitzó ressaltaren més netament la línia superior de la costa. Força plana a l’est, es bombava una mica cap al sud. Encara ens separaven cinc milles, i la seva riba es confonia amb les aigües bromoses. Entre la terra i nosaltres només hi havia el mar desert. Ni barques ni bussos. Una profunda solitud planava sobre el lloc de reunió dels pescadors de perles. Tal i com m’havia dit el capità Nemo, arribàvem un mes massa d’hora a aquells paratges.

A les sis es féu ràpidament de dia, amb aquesta promptitud típica de les regions tropicals, que no coneixen aurores ni crepuscles. Els raigs solars travessaren de seguida la cortina de núvols amuntegats sobre l’horitzó oriental, i l’astre radiant s’alçà immediatament.

Aleshores vaig poder veure clarament la terra, amb alguns arbres esparsos per aquí i per allà.

El bot avançava cap a l’illa Manaar, que s’eixamplava cap al sud. El capità Nemo s’havia aixecat del seu banc i observava el mar.

A un senyal seu, l’àncora fou llençada, i la cadena a penes corregué, perquè el fons no era a més d’un metre i formava en aquest indret un dels més alts punts del banc de pinctades. El bot bornejà de seguida sota l’empenta del reflux que el duia mar endins.

—Ja hem arribat, senyor Aronnax —digué aleshores el capità Nemo—. Veieu aquesta estreta badia? D’aquí a un mes, en aquest mateix lloc, es reuniran les nombroses barques de pesca dels explotadors, i seran aquestes mateixes aigües les que els seus bussos escorcollaran amb audàcia. Afortunadament la badia està ben disposada per a aquest tipus de pesca. Està protegida dels vents més forts, i no hi ha mai maregassa, circumstància molt favorable al treball dels bussos. Ara ens posarem els escafandres i començarem el nostre passeig.

No vaig dir res i, tot ullant aquelles sospitoses aigües, ajudat pels mariners de l’embarcació, vaig començar a ficar-me el pesant vestit d’anar per l’aigua. El capità Nemo i els meus dos companys també s’estaven vestint. Pel que semblava, cap dels homes del Nautilus no ens havia d’acompanyar en aquesta nova excursió.

De seguida vam estar empresonats fins al coll dins el vestit de cautxú, i els tirants ens subjectaren a l’esquena els dipòsits d’aire. Quant als aparells de Ruhmkorff, semblava ser que en prescindíem. Abans d’introduir el meu cap dins la càpsula de coure, li ho vaig fer avinent al capità.

—Ens resultarien inútils —em respongué—. No anirem a grans profunditats, i els raigs del sol bastaran per il·luminar el nostre camí. D’altra banda, no és massa prudent dur en aquestes aigües una llanterna elèctrica. La seva resplendor podria atreure inopinadament algun dels perillosos habitants d’aquests paratges.

Mentre el capità Nemo pronunciava aquestes paraules jo vaig tombar-me cap a Consell i Ned Land. Però els dos amics ja havien introduït el cap dins el casc metàl·lic, i no podien sentir res ni respondre.

Una darrera pregunta volia adreçar al capità Nemo:

—I les nostres armes —vaig demanar-li—, els nostres fusells?

—Fusells! Per què? Que potser els vostres muntanyesos no ataquen els óssos amb un punyal a la mà? I no és tan segur l’acer com el plom? Doncs aquí teniu una fulla prou sòlida. Poseu-vos-la a la cintura i marxem.

Vaig mirar els meus companys. També estaven armats com nosaltres, i, a més, Ned Land brandava un enorme arpó que havia col·locat al bot abans d’abandonar el Nautilus.

Després, seguint l’exemple del capità, em vaig deixar posar la pesant esfera de coure, i immediatament els nostres dipòsits d’aire començaren a funcionar.

Un instant més tard, els mariners de l’embarcació ens desembarcaven els uns després dels altres, i fèiem peu damunt d’una sorra compacta. El capità Nemo ens féu un senyal amb la mà. El vàrem seguir, i caminant per un suau pendent desapareguérem sota les aigües.

Allà, les idees que obsessionaven el meu cervell s’esvaniren. Vaig sentir-me sorprenentment calmat. La facilitat dels meus moviments acreixia la meva confiança, i aquell insòlit espectacle captivà la meva imaginació.

El sol ja feia arribar sota les aigües una claror suficient com per veure-s’hi. Els més petits objectes esdevenien perceptibles. Després de deu minuts de marxa ja ens cobrien cinc metres d’aigua, i el terreny era pràcticament pla.

Al nostre pas, com vols de becadells en un aiguamoll, s’alçaven bandades de curiosos peixos del gènere dels monòpters, els individus del qual no tenen més aletes que la de la cua. Vaig reconèixer el javanès, veritable serp de vuit decímetres de llargada, de ventre lívid, que fàcilment es podria confondre amb el congre de no ser per les línies d’or dels seus costats. Del gènere dels stromateus, que tenen el cos molt comprimit i oval, vaig poder veure parus de colors esclatants que duien la seva aleta dorsal com una falç; són peixos comestibles que, un cop assecats i escabetxats, constitueixen un plat excel·lent, conegut amb el nom de «karawade»; després tranquebars, pertanyents al gènere dels apsiforoides, amb el cos recobert d’una cuirassa escamosa de vuit pans longitudinals.

L’elevació progressiva del sol aclaria cada cop més la massa aquosa. El terra canviava a poc a poc. A la sorra fina succeïa una veritable calçada de roques arrodonides, revestides d’un tapís de mol·luscs i de zoòfits. Entre els exemplars d’aquestes dues branques, vaig apreciar algunes placunes de valves primes i desiguals, mena d’ostracis característics del Mar Roig i de l’oceà Índic, lucines color taronja de conquilla orbicular, barrines subulades, algunes d’aquelles porpres pèrsiques que proveïen al Nautilus d’un admirable tint, cornets de quinze centímetres de llargada, que es dreçaven sota les aigües com mans disposades a agafar-vos, turbinel·les comígeres totes eriçonades de puntes, língules iàntides, anatines, conquilles comestibles que abasten els mercats de l’Indostan, pelàgies panòpires, lleugerament lluminoses, i en fi, admirables oculines flabel·liformes, magnífics ventalls que formen les arboritzacions més riques d’aquests mars.

Enmig d’aquelles plantes vivents i sota les arcades de les hidròfites, corrien matusseres legions d’articulats, especialment raninus dentats, de closca semblant a un triangle una mica arrodonit, birgus específics d’aquests paratges, i terribles parthenopis, l’aspecte dels quals repugna la vista. Un altre animal no menys fastigós, que vaig trobar diverses vegades, és l’enorme cranc ja observat per Darwin, que, dotat per la natura de l’instint i la força necessària per nodrir-se de nous de coco, grimpa als arbres de la riba, fa caure les nous que es trenquen amb la caiguda i que després obre amb l’ajut de les seves pinces. Aquí, sota les clares aigües, aquest cranc corria amb una agilitat incomparable, mentre que d’altres quelonats, de l’espècie que freqüenta les costes de Malabar, es desplaçaven lentament entre rocalla despresa.

Cap a les set caminàvem ja pel banc de pinctades, sobre el qual les ostres perlíferes es reprodueixen per milions. Aquests preciosos mol·luscs s’adhereixen a les roques i s’hi agafen fortament gràcies a aquest bisus de color fosc que els impedeix de desplaçar-se. En això, aquestes ostres són inferiors fins i tot als musclos, als quals la natura no ha desproveït del tot de la locomoció.

La Meleagrina, la mareperla, de valves gairebé iguals, es presenta en forma de conquilla arrodonida, d’espesses parets, molt rugoses per la cara externa. Algunes d’aquestes conquilles semblen fetes com la pasta fullada i estan solcades de franges verdoses que irradien des de la frontissa. Aquestes eren les ostres més joves. Les altres, de superfície aspra i negra, velles de deu anys o més, mesuraven fins i tot quinze centímetres d’amplada.

El capità Nemo m’indicà amb la mà aquell amuntegament prodigiós de pinctades, i vaig comprendre perfectament que aquella mina havia de ser sens dubte inesgotable, car la força creadora de la natura va per damunt de l’instint destructiu de l’home. Ned Land, fidel a aquest instint, s’afanyava a omplir amb els més bells mol·luscs una xarxa que duia al costat.

Però no ens podíem pas aturar. Calia seguir el capità de prop perquè es ficava per unes senderes que només ell semblava conèixer. El terra pujava sensiblement, i, de vegades, el meu braç, si l’aixecava, sortia per sobre la superfície del mar. Després el nivell del banc baixava capritxosament. Sovint havíem de donar la volta pel costat d’altes roques que s’afilaven en formes piramidals. Des d’aquelles ombrives anfractuositats, grans crustacis, de puntes sobre les seves altes potes com si fossin màquines de guerra, ens miraven amb els seus ulls fixos, i sota els nostres peus s’arrossegaven miriànides, glyceres, arícies i anèlids, que allargaven desmesuradament les seves antenes i els seus cirrus tentaculars.

En aquell moment s’obrí davant nostre una vasta gruta, excavada en un pintoresc amuntegament de roques entapissades amb el bo i millor de la flora submarina. De primer, aquella gruta em semblà profundament obscura. Feia l’efecte que els raigs del sol s’anessin esvanint per successives gradacions. La seva vaga transparència només era llum esmorteïda.

El capità Nemo hi entrà i nosaltres darrere d’ell. Els meus ulls s’acostumaren de seguida a aquella relativa tenebra. Així vaig poder distingir les impostes, tan capritxosament contornejades, de la volta que suportaven uns pilars naturals, sòlidament assentats sobre la seva base granítica, com les feixugues columnes toscanes. Per què el nostre incomprensible guia ens conduïa al fons d’aquella cripta submarina? No vaig trigar a saber-ho.

Després d’haver davallat un pendent bastant rost, els nostres peus petjaren el fons d’una mena de pou circular. Allà, el capità Nemo s’aturà, i amb la mà ens indicà un objecte que jo encara no havia vist.

Es tractava d’una ostra d’extraordinàries dimensions, una tridacna gegantesca, una aiguabeneitera capaç de contenir un llac d’aigua beneïda, una pica d’amplada superior als dos metres, i en conseqüència més gran que la que adornava el saló del Nautilus.

Vaig acostar-me a aquell mol·lusc fenomenal. Estava adherit pel seu bissus a un bloc de granit, i allà es desenvolupava isoladament en les aigües calmes de la gruta. La tridacna devia fer els tres-cents quilos. I una ostra d’aquelles proporcions conté quinze quilos de carn: caldria, doncs, l’estómac d’un Gargantua per consumir-ne algunes dotzenes com aquella.

El capità Nemo coneixia evidentment l’existència d’aquell bivalve. No era la primera vegada que el visitava, i vaig pensar que, en conduir-nos cap aquell indret, simplement volia mostrar-nos una curiositat natural. Però m’equivocava. El capità Nemo tenia un interès especial en constatar l’estat actual de la tridacna.

Les dues valves del mol·lusc estaven entreobertes. El capità s’hi acostà i va introduir el seu punyal entre les conquilles per tal d’impedir que es tanquessin; després, amb la mà, aixecà la túnica membranosa i franjada per les vores que formava el mantell de l’animal.

Allà, entre els plecs foliacis, vaig veure una perla lliure de grossària igual a la d’una nou de coco. La seva forma globulosa, la seva limpidesa perfecta, el seu admirable orient en feien una joia d’inestimable preu. Endut per la curiositat, vaig allargar la mà per agafar-la, per pesar-la, per palpar-la! Però el capità m’aturà amb un signe denegatiu, i, retirant el seu punyal amb un moviment ràpid, deixà que les dues valves es tanquessin tot de sobte.

Aleshores vaig comprendre quina era la intenció del capità Nemo. Deixant la perla oculta sota el mantell de la tridacna, permetia que anés creixent insensiblement. Amb el pas dels anys, la secreció de mol·lusc hi afegia noves capes concèntriques. Només el capità coneixia la gruta on «madurava» aquell admirable fruit de la natura; només ell la cultivava per dir-ho d’alguna manera, a fi de transportar-la algun dia al seu preciós museu. Fins i tot era possible que, seguint l’exemple dels xinesos i dels indis, hagués provocat la producció d’aquella perla, introduint sota els plecs del mol·lusc algun trosset de vidre o de metall, que poc a poc s’havia anat recobrint de matèria nacrada. En tot cas, comparada amb les que jo ja coneixia i amb les que brillaven a la col·lecció del capità, es podia estimar el seu valor en deu milions de francs almenys. I no deixava de ser una superba curiositat natural més que no pas una joia de luxe, perquè no sé pas quines orelles femenines l’haurien poguda portar.

La visita a l’opulenta tridacna havia acabat. El capità Nemo abandonà la gruta i tornàrem al banc de pinctades, enmig d’aquelles aigües clares encara no pertorbades pel treball dels bussos.

Caminàvem cadascú pel seu cantó, com a veritables badocs que érem, aturant-nos o allunyant-nos, ara l’un ara l’altre, segons la pròpia fantasia. Pel que a mi fa, puc dir que ja no m’inquietaven els perills que la meva imaginació havia exagerat tan ridículament. El fons s’aproximava sensiblement a la superfície del mar, i aviat, havent-hi només un metre d’aigua, el meu cap sobrepassà el nivell oceànic. Consell se’m va unir i ajuntant la seva grossa càpsula a la meva, em va fer una salutació amical. Però aquesta plana elevada feia ben pocs metres, i de seguida tornàrem a estar dins el nostre element. Em penso que ara ja tinc el dret de qualificar-lo així.

Deu minuts després, el capità Nemo s’aturà tot d’una. Em vaig pensar que feia alto per tornar enrere, però no. Amb un gest ens ordenà que ens arraulíssim prop d’ell al fons d’una ampla anfractuositat. La seva mà indicà un punt de la massa líquida, i jo hi vaig dirigir la mirada atentament.

A cinc metres de mi havia aparegut una ombra que va lliscar fins a terra. La inquietant idea dels taurons travessà el meu pensament. Però m’equivocava i, ara per ara, encara no ens les havíem amb els monstres de l’oceà.

Era un home, un home viu, un indi, un negre, un pescador, un pobre diable, sens dubte, que venia a espigolar abans de la collita. Es veia el fons del seu bot ancorat a pocs metres per sobre el seu cap. Se submergia i tornava a pujar successivament. Una pedra tallada com un terròs de sucre, i que ell agafava amb els peus, alhora que mantenia lligada a la barca, li servia per baixar més ràpidament al fons del mar. Aquell era tot el seu utillatge. Un cop tocava terra, a cinc metres de profunditat aproximadament, s’agenollava i omplia el seu sac de pinctades recollides a l’atzar. Després pujava, buidava el sac, recuperava la pedra i tornava a començar l’operació que només durava trenta segons.

El pescador no ens podia veure. L’ombra de la roca ens ocultava a les seves mirades. I, d’altra banda, com hauria pogut suposar aquell pobre indi que homes semblants a ell fossin allà, sota les aigües, espiant els seus moviments, sense perdre cap detall de la seva pesca?

Diverses vegades pujà d’aquesta manera i se submergí de nou. A cada viatge no treia més d’una desena de pinctades, perquè calia arrencar-les del banc al qual estaven enganxades pel seu robust bissus. I quantes d’aquelles ostres estaven desproveïdes d’aquelles perles per les quals arriscava la seva vida!

Jo l’observava amb profunda atenció. Feia la seva maniobra de forma regular, i durant una mitja hora cap perill no semblà amenaçar-lo. Ja m’estava familiaritzant, doncs, amb l’espectacle d’aquella interessant pesca, quan, tot d’una, en el moment en què l’indi s’havia agenollat sobre el terra, vaig veure que feia un gest d’espant, i immediatament s’aixecà i prengué impuls per tornar a la superfície del mar.

De seguida vaig comprendre el motiu del seu espant. Una ombra gegantesca havia aparegut per damunt del malaurat pescador. Era un tauró de grans proporcions que avançava diagonalment, amb l’ull encès i les mandíbules obertes!

Em vaig quedar mut d’horror, i incapaç de fer el més mínim moviment.

El voraç animal, amb un vigorós cop d’aleta, es llançà en direcció a l’indi que es tirà cap a un costat, evitant la mossegada del tauró, però no pas la batzegada de la cua, perquè aquesta, en colpir-lo al pit, el deixà estès.

Aquesta escena havia durat a penes uns segons. El tauró tornà i tombant-se sobre el dors, es disposava a partir l’indi per la meitat, quan vaig notar que el capità Nemo, situat a prop meu, s’alçava bruscament. Després, amb el seu punyal a la mà, anà de dret al monstre, preparat a lluitar cos a cos amb ell.

L’esqual, en el moment en què anava a enxampar el malaurat pescador, s’adonà del seu nou adversari i, recobrant la seva posició normal, es dirigí cap a ell.

Encara em sembla que veig la postura del capità Nemo. Replegat sobre si mateix, esperava amb una admirable sang freda el formidable esqual, i, quan aquest se li precipità al damunt, tirant-se cap a un costat amb una celeritat prodigiosa, evità el xoc i li enfonsà el punyal al ventre. Però el final encara estava per decidir. I s’entaulà un terrible combat.

El tauró havia rugit, per dir-ho així. La sang sortia a dolls de les seves ferides. El mar es tenyí de roig i, enmig d’aquell líquid opac, ja no vaig poder veure res més.

Res més fins el moment en què, a través d’una escletxa més clara, aparegué la figura de l’audaç capità, aferrat a una de les aletes de l’animal, lluitant cos a cos amb el monstre, perforant a cops de punyal el ventre del seu enemic, sense poder, però, donar-li el cop definitiu, és a dir tocar-lo en ple cor. L’esqual es removia i agitava amb fúria la massa aquosa, i aquell remolí amenaçava amb fer-me caure.

Hauria volgut córrer en auxili del capità. Però clavat al meu lloc per l’horror, no podia fer un sol pas.

Mentre contemplava l’escena amb ull sorrut, veia com s’anaven modificant les fases de la lluita. El capità caigué en terra, tombat per l’enorme massa que tenia al damunt. Acte seguit, les mandíbules del tauró s’obriren desmesuradament com una cisalla, i tot hauria acabat per al capità si, veloç com el pensament, amb el seu arpó a la mà, Ned Land no l’hagués enfonsat a la carn del tauró.

Les onades s’impregnaren d’una massa de sang considerable, s’agitaren a causa dels moviments de l’esqual que les batia amb un indescriptible furor. Ned Land no havia errat el seu objectiu. El monstre estava a les acaballes. Colpit enmig del cor, debategava entre espasmes esfereïdors, i un dels contracops féu caure Consell.

Ned Land havia deslliurat el capità, i aquest, alçant-se sense cap ferida, anà de dret a l’indi, tallà la corda que el lligava a la seva pedra, el prengué entre els seus braços i, d’un fort cop de taló, retornà a la superfície.

Tots tres el seguírem, i, uns moments després, miraculosament salvats, ens trobàvem a l’embarcació de l’indi.

La primera atenció del capità Nemo fou de retornar a la vida aquell malaurat. Jo no estava segur que se’n sortís. Esperava que sí, perquè la immersió d’aquell pobre diable no havia estat massa llarga. Però el cop de cua del tauró podia haver-lo ferit de mort.

Sortosament, i gràcies a les vigoroses friccions de Consell i del capità, vaig veure que, poc a poc, l’ofegat es revifava. Va obrir els ulls. Quina no deuria ser la seva sorpresa, per no dir el seu espant, en veure els quatre grans caps de coure inclinats damunt seu!

I sobretot, què deuria pensar quan el capità, traient-se d’una butxaca del seu vestit un saquet de perles, el diposità a les seves mans? Aquesta magnífica almoina de l’home de les aigües envers el pobre indi de Ceilan fou acceptada per una mà tremolosa. Els ulls espantats del pescador indicaven a més que no sabia a quins éssers sobrehumans devia alhora la fortuna i la vida.

A un senyal del capità, vàrem tornar al banc de pinctades, i, seguint la ruta anteriorment recorreguda, després de mitja hora de marxa, vam retrobar l’àncora que mantenia quiet el bot del Nautilus.

Un cop embarcats, cadascun de nosaltres, amb l’ajut dels mariners, es tragué el pesant casc de coure.

La primera paraula del capità fou per al canadenc.

—Gràcies, mestre Land —li digué.

—És la revenja, capità —respongué Ned Land—. Us ho devia.

Un tènue somriure s’insinuà als llavis del capità, i això fou tot.

—Cap al Nautilus —digué.

L’embarcació volà sobre les aigües, i uns minuts més tard trobàvem el cadàver del tauró flotant.

Pel color negre que marcava l’extremitat de les seves aletes, vaig reconèixer en aquella fera el terrible melanòpter del mar de les Índies, de l’espècie dels taurons pròpiament dits. La seva longitud sobrepassava els vint-i-cinc peus; l’enorme boca ocupava un terç del seu cos. Era un animal adult i això es coneixia per les sis fileres de dents, disposades en forma de triangles isòsceles sobre la mandíbula superior.

Consell se’l mirava amb un interès tot científic, i estic segur que ja l’estava classificant, i no sense raó, dins la classe dels cartilaginosos, ordre dels condropterigis, de brànquies fixes, família dels selacis, gènere dels esquals.

Mentre jo examinava aquella massa inerta, una dotzena d’aquells voraços melanòpters aparegué tot d’una al voltant de l’embarcació; però, sense preocupar-se de nosaltres, es llençaren sobre el cadàver i se’n disputaren les despulles.

A dos quarts de nou ja érem de tornada al Nautilus.

Un cap allà, em vaig posar a reflexionar sobre els incidents de la nostra excursió al banc de Manaar. Dues observacions se’n seguien inevitablement. Una tocant a l’audàcia inigualable del capità Nemo, l’altra sobre la seva abnegació envers un ésser humà, un dels representants d’aquella raça que ell defugia sota els mars. Per més que digués, aquell home estrany no havia aconseguit encara matar del tot el seu cor.

Quan li vaig fer aquesta observació, em respongué en un to lleugerament commòs:

—Aquest indi, senyor professor, és un habitant del país dels oprimits, i jo encara sóc i seré, fins a la meva darrera alenada, d’aquest país!





4


El Mar Roig

Durant la diada del 29 de gener, l’illa de Ceilan desaparegué de l’horitzó, i el Nautilus, amb una velocitat de vint milles per hora, lliscà pel laberint de canals que separa les Maldives de les Lacadives. Flanquejà l’illa de Kittan, terra d’origen madrepòric descoberta per Vasco de Gama el 1499, i una de les dinou principals illes de l’arxipèlag de les Lacadives, situat entre els 10° i els 14° 30’ de latitud nord, i els 69° i els 50° 72’ de longitud est.

Havíem fet fins aleshores setze mil dues-centes vint milles, és a dir set mil cinc-centes llegües, des del nostre punt de partida en els mars del Japó.

L’endemà, 30 de gener, quan el Nautilus pujà a la superfície de l’oceà, ja no hi havia cap terra a la vista. Anava rumb al nord-nord-oest i es dirigia cap al mar d’Oman, obert entre Aràbia i la península de l’Índia i que serveix de desembocadura al golf Pèrsic.

Era evidentment un cul-de-sac sense sortida possible. On ens conduïa, doncs, el capità Nemo? No ho hauria pogut dir. I això no va satisfer gaire el canadenc que, aquell dia, m’havia preguntat on anàvem.

—Mestre Land, anem allà on ens condueix la fantasia del capità.

—Doncs aquesta fantasia —respongué el canadenc— no ens pot dur gaire lluny. El golf Pèrsic no té sortida, i, si hi entrem, no trigarem massa a fer marxa enrere.

—Bé, doncs, farem marxa enrere, mestre Land, i si, després del golf Pèrsic, el Nautilus vol visitar el Mar Roig, l’estret de Bab-al-Mandal sempre li deixarà pas.

—No cal que us expliqui, senyor —respongué Ned Land—, que el Mar Roig no és menys cul-de-sac que el golf, perquè l’istme de Suez encara no ha estat obert, i suposant que ja ho estigués, suposo que un vaixell fantasma com el nostre no s’atreviria a entrar per aquells canals constantment tallats per rescloses. De manera que no crec que sigui justament el Mar Roig el camí que ens ha de dur a Europa.

—No he dit pas que tornéssim a Europa.

—I doncs què suposeu?

—Suposo que després d’haver visitat aquests curiosos paratges d’Aràbia i Egipte, el Nautilus davallarà altre cop l’oceà Índic, potser a través del canal de Moçambic, o potser a l’altura de les Mascarenyes, per tal d’atènyer el cap de Bona Esperança.

—I un cop a Bona Esperança? —preguntà el canadenc, amb una insistència ben particular.

—Doncs aleshores penetrarem a l’Atlàntic, aquest oceà que encara no coneixem. Però tot això a què ve, Ned, ja esteu cansat d’aquest viatge sota els mars? Us avorreix l’espectacle incessantment variat de les meravelles submarines? Per la meva banda, confesso que em sabria molt de greu donar per acabat aquest singular viatge que a tants pocs homes els haurà estat permès de fer.

—Però, sabeu, senyor Aronnax —respongué el canadenc—, que aviat farà tres mesos que estem empresonats a bord del Nautilus?

—No, Ned, no ho sé ni ho vull saber, ni tan sols compto els dies o les hores.

—Però i quan acabarà?

—Acabarà quan en sigui l’hora. D’altra banda, no hi podem fer res i estem discutint en va. Mireu, Ned, si m’haguéssiu vingut a dir: «Se’ns ha presentat una possibilitat de fuga», la discutiríem. Però no és aquest el cas i, si he de ser franc, no crec que el capità Nemo s’aventuri mai pels mars europeus.

Com es pot veure per aquest curt diàleg, jo, fanàtic del Nautilus, ja em sentia dins la pell del seu comandant.

Quant a Ned Land, acabà la conversa amb aquestes paraules, dites com un monòleg:

—Tot això està molt bé, però, segons el meu parer, on hi ha incomoditat, deixa d’haver-hi plaer.

Durant quatre dies, fins al 3 de febrer, el Nautilus visità el mar d’Oman, a distintes velocitats i profunditats. Semblava com si anés a l’atzar, com si estigués dubtant de la ruta a seguir, però no arribà a sobrepassar mai el tròpic de Càncer.

En abandonar aquell mar, per un moment aconseguírem de veure Masqat, la ciutat més important del país d’Oman. M’admirava el seu aspecte estrany, enmig dels negres penyals que l’envolten i damunt dels quals destaquen en blanc les seves cases i els seus fortins. Vaig poder distingir la cúpula arrodonida de les seves mesquites, l’elegant punta dels seus minarets, les seves fresques i verdoses terrasses… Però només fou una ràpida visió, i el Nautilus s’enfonsà de seguida sota les fosques aigües d’aquells paratges.

Després flanquejà a una distància de sis milles les costes aràbigues de Mahrah i d’Hadramaut, i la seva línia ondulada de muntanyes on encara es dreçaven algunes ruïnes antigues. El 5 de febrer, vam accedir a la fi al golf d’Aden, veritable embut introduït al coll de Bab-el-Bandab, que transvasava les aigües índies al Mar Roig.

El 6 de febrer, el Nautilus flotava a les envistes d’Aden, enfilada damunt d’un promontori que un istme estret uneix al continent, mena de Gibraltar inaccessible que els anglesos van fortificar de nou, després d’haver-se’n emparat el 1839. Vaig poder entreveure els minarets octogonals d’aquesta ciutat que, en altre temps, fou el centre de comerç més ric i més pròsper de la costa, segons diu l’historiador Edrisi.

Jo em creia ben bé que el capità Nemo, un cop arribat en aquest punt, faria marxa enrere; però m’equivocava de mig a mig i, amb gran sorpresa per part meva, continuà endavant.

L’endemà, 7 de febrer, vam embocar l’estret de Bab-al-Mandab, que en llengua àrab vol dir «la porta de les llàgrimes». Amb una amplitud de vint milles, no posseeix, en canvi, més de cinquanta-dos quilòmetres de llarg, i per al Nautilus, llençat a tota velocitat, travessar-lo fou cosa d’una hora encara no. Però no vam poder veure res, ni tan sols l’illa de Perim, amb què el govern britànic ha volgut fortificar la posició d’Aden. Massa steamers anglesos i francesos de les línies de Suez a Bombai, a Calcuta, a Melbourne, a Bourbon, o a la Maurici solcaven aquest estret passatge, perquè el Nautilus intentés de mostrar-s’hi. De manera que es va mantenir prudentment entre dues aigües.

A la fi, cap a migdia, solcàvem les ones del Mar Roig.

El Mar Roig, cèlebre llac de les tradicions bíbliques, que les pluges no refresquen gaire, on cap riu important no vessa les seves aigües, que una excessiva evaporació buida incessantment i que perd cada any una franja líquida de metre i mig d’alçada! Singular golf aquest, que, tancat i en condicions semblants a les d’un llac, qui sap si no s’assecaria del tot; inferior en això als seus veïns, el Mar Caspi o l’Asfaltita[18], el nivell dels quals baixa solament fins al punt en què la seva evaporació iguala precisament la suma de les aigües que reben en el seu si.

El Mar Roig té dos mil sis-cents quilòmetres de longitud i una amplada mitjana de dos-cents quaranta. En temps dels Ptolomeus i dels emperadors romans, fou la gran artèria comercial del món, i l’obertura de l’istme li tornarà aquesta antiga importància que els ferrocarrils de Suez ja han recuperat en part.

Jo no tenia cap intenció de voler esbrinar quin caprici del capità Nemo el podia decidir a conduir-nos dins d’aquell golf, però aprovava que el Nautilus hi hagués entrat. Navegava a una marxa mitjana, tan aviat mantenint-se a la superfície, com submergint-se per evitar qualsevol vaixell, i d’aquesta manera vaig poder observar tant el dedins com el defora d’aquest mar tan curiós.

El 8 de febrer, des de primeres hores del matí, aparegué davant nostre la ciutat de Moka, ara en ruïnes, les muralles de la qual cauen amb el simple espetec del canó, i són abrigades de forma esparsa per alguns datilers verdejants. Ciutat important en altre temps, posseïa sis mercats públics, vint-i-sis mesquites, i els seus murs, defensats per catorze fortins, arribaven a fer un cinturó de tres quilòmetres.

Després, el Nautilus s’acostà a les ribes africanes on la profunditat del mar és més considerable. Allà, entre dues aigües d’una limpidesa com de cristall, a través de les escotilles obertes, vàrem poder contemplar admirables matolls de coralls esclatants i immensos pans de roques revestits d’una esplèndida folradura verda d’algues i de fucus. Quin espectacle tan indescriptible! I quina varietat d’indrets i de paisatges ran d’aquells esculls i illots volcànics que confinen amb la costa de Líbia! Però allà on aquestes arboritzacions aparegueren en la seva màxima esplendor, fou vers les ribes orientals que el Nautilus no trigà en atènyer. Fou a les costes de Tehama. En aquest indret no solament aquells escampalls de zoòfits florien per dessota el nivell del mar, sinó que també formaven pintorescos entrellaçaments que es desplegaven a deu braces per damunt de la superfície; aquests més capritxosos, si es vol, però menys acolorits que aquells als quals la humida vitalitat de les aigües mantenien en perpètua frescor.

Quantes hores encantadores vaig passar així davant el vidre del saló! Quants exemplars nous de la fauna i la flora submarines vaig poder admirar gràcies a la claror del nostre fanal elèctric! Fúngies agariciformes, actínies de color pissarrós, entre altres la Thalassianthus aster, tubípores en forma de flautes que semblaven esperar només el buf del déu Pan, conquilles específiques d’aquest mar, que s’estableixen en les excavacions madrepòriques i posseeixen una base contornejada en forma de curta espiral, i, en fi, mil espècimens distints d’un políper que encara no havia tingut l’oportunitat de contemplar: la vulgar esponja.

La classe dels espongiaris, primera del grup dels pòlips, està constituïda precisament per aquest curiós producte d’utilitat incontestable. L’esponja no és en absolut un vegetal com diuen encara alguns naturalistes, sinó un animal del darrer ordre, un políper inferior al corall. La seva animalitat està fora de dubte, i tampoc no es pot admetre l’opinió dels antics que la consideraven un ésser intermediari entre les plantes i els animals. Tanmateix, he de dir que els naturalistes encara no s’han posat d’acord sobre el mode d’organització de l’esponja. Per a uns és un políper, i per a d’altres, com ara Milne-Edwards, és un individu isolat i únic.

La classe dels espongiaris comprèn al voltant de tres-centes espècies, escampades per un gran nombre de mars i fins per alguns corrents d’aigua dolça els quals han rebut el nom de «fluviàtils». Però les seves aigües predilectes són les del Mediterrani, les de l’arxipèlag grec, la costa de Síria i el Mar Roig. En aquests llocs es reprodueixen i desenvolupen aquestes esponges tan suaus que arriben a tenir un valor de cent cinquanta francs: l’esponja rossa de Síria, l’esponja dura de Barbaria, etc. Però atès que no podia confiar en estudiar aquests zoòfits a les Escales de Llevant, perquè ens en separava l’infranquejable istme de Suez, em vaig haver d’acontentar amb observar-los en les aigües del Mar Roig.

Vaig cridar, doncs, Consell al meu costat, mentre el Nautilus, mantenint-se a una profunditat mitjana de vuit a nou-cents metres, rasava lentament totes aquelles bellíssimes roques de la costa oriental.

Allà creixien esponges de totes formes, esponges pediculades, foliàcies, globuloses, digitades, etc., justificant amb força exactitud els noms de cistelles, calzes, fusos, banyes de cérvol, peus de lleó, cues de paó, o guants de Neptú que els han atribuït els pescadors, més poetes que els savis. Del seu teixit fibrós, recobert per una capa de substància gelatinosa semifluida, s’escolen incessantment petits filets d’aigua que, després d’haver dut la seva càrrega de vida a cada cèl·lula, en són expulsats mitjançant un moviment contràctil. Aquesta substància desapareix un cop mort el pòlip i es podreix tot desprenent amoníac. Aleshores només queden les fibres còrnies o gelatinoses de què està feta l’esponja domèstica, que adquireix un tint rosaci i s’utilitza per a diferents aplicacions, segons el grau de permeabilitat o resistència a la maceració.

Aquests polípers s’adhereixen a les roques, a les conquilles dels mol·luscs i fins i tot a les tiges de les hidròfites. Així guarneixen les més petites anfractuositats, els uns desplegant-se, els altres dreçant-se o penjant com excrescències coral·lígenes. Vaig explicar a Consell que aquestes esponges es pescaven de dues maneres, o bé amb dragues, o bé a mà. Aquest darrer mètode, que ha de menester l’ús de bussos, és preferible, perquè, en respectar el teixit del políper, s’aconsegueix un valor més elevat.

Els altres zoòfits que pul·lulaven prop dels espongiaris consistien principalment en meduses d’una espècie molt elegant; els mol·luscs estaven representats per algunes varietats de calamars que, segons d’Orbigny, són específics del Mar Roig, i els rèptils per tortugues de les anomenades «virgata», pertanyents a l’ordre dels quelonis, que forniren la nostra taula d’un plat ben sa i delicat.

Pel que fa als peixos, eren nombrosos i sovint notables. Heus aquí els que les xarxes del Nautilus aportaven amb més freqüència a bord: rajades, entre les quals són dignes de remarcar les limmes de forma oval, de color de maó, amb el cos sembrat de desiguals taques blaves, i fàcils de reconèixer pel seu doble agulló dentat, arnacks de dors argentat, escorçanes de cua puntejada i bockats, amples mantes de dos metres de llarg que ondulaven entre les aigües; aodonts absolutament desproveïts de dents, mena de cartilaginosos semblants a l’esqual, ostracions-dromedaris, el gep dels quals acaba en un agulló recorbat d’un peu i mig de llarg, pixotes, veritables morenes de cua platejada, de dors blavenc i aletes pectorals brunes, vorejades d’un ribet gris, fiatoles també dites pudentes, espècie dels estromateus, zebrades d’estretes ratlles color d’or i guarnides amb els tres colors de la bandera francesa, Blennius galerita, de quatre decímetres de llarg, magnífics caranx, decorats amb set bandes transversals d’un bellíssim color negre, aletes blaves i grogues, i escates d’or i plata, centròpodes, molls oriflama de cap groc, scarus, tords, ballestes, gòbits, etc., i gran quantitat d’altres peixos comuns als oceans que ja havíem recorregut.

El 9 de febrer, el Nautilus flotava a la part més ampla del Mar Roig, compresa entre Suakin, a la costa oest, i Al Qunfidhah, a la costa est, en un diàmetre de cent-noranta milles.

Aquell dia, a les dotze, un cop presa la situació, el capità Nemo pujà a la plataforma on jo em trobava. Em vaig prometre a mi mateix que no el deixaria marxar sense haver-lo sondejat respecte als seus projectes ulteriors. Vingué cap a mi, tan bon punt s’adonà de la meva presència, m’oferí amablement un cigar i em digué:

—I bé, senyor professor, us agrada el Mar Roig? Heu pogut observar suficientment les meravelles que amaga, els seus peixos i els seus zoòfits, els seus bancals d’esponges i les seves selves de corall? Heu admirat les ciutats edificades en les seves ribes?

—Sí, capità Nemo —vaig respondre—, i el Nautilus s’ha prestat meravellosament a tot aquest estudi. Ah! És una nau intel·ligent!

—Sí, senyor, intel·ligent, audaç i invulnerable! No tem ni les terribles tempestes del Mar Roig, ni els seus corrents o els seus esculls.

—Efectivament —vaig dir—, aquest mar està considerat entre els pitjors i, si no m’equivoco, ja en temps dels antics tenia fama de detestable.

—Detestable, sí, senyor Aronnax. Els historiadors grecs i llatins no en parlen pas massa a favor, i Estrabó diu que és particularment dolent durant l’època dels vents etesis i en l’estació de les pluges. L’àrab Edrisi que el descrivia amb el nom de golf de Colzum, conta que les naus perien en gran nombre sobre els bancs de sorra i que ningú no gosava navegar-hi de nits. Segons ell, és un mar subjecte a terribles huracans, sembrat d’ïlles poc hospitalàries i «que no ofereix res de bo» ni en les seves profunditats ni en la seva superfície. I, en efecte, aquesta és també l’opinió d’Arrià, Agatàrquides i Artemidor.

—Com es nota —vaig replicar— que aquests historiadors no han navegat a bord del Nautilus.

—Efectivament —respongué somrient el capità—, i en aquest aspecte, els moderns no és que estiguin gaire més avançats. Han calgut segles abans no s’ha trobat la potència mecànica del vapor! Qui sap si caldran encara cent anys abans no sorgirà un nou Nautilus. El progrés és lent, senyor Aronnax.

—És cert —vaig contestar—, la vostra nau s’ha avançat a la seva època en un segle o potser en més i tot. Quina llàstima que el seu secret hagi de morir amb el seu inventor!

El capità Nemo no em respongué, i després d’uns minuts de silenci, digué:

—M’estàveu parlant de l’opinió dels antics sobre els perills que ofereix la navegació pel Mar Roig, no?

—Certament —vaig respondre—, però, voleu dir que els seus temors no eren una mica exagerats?

—Sí i no, senyor Aronnax —em contestà el capità Nemo, que semblava conèixer a fons «el seu Mar Roig»—. Que no sigui perillós per a un vaixell modern, ben agençat, sòlidament construït, amo de la seva direcció gràcies a l’obediència del vapor, no vol dir que no oferís perills de tota mena a les embarcacions dels antics. Hem de pensar que aquells primers navegants s’aventuraven en barques fetes de taulons units amb cordes de palmera, calafatejades amb resina picada i untades amb grassa de gos marí. Ni tan sols tenien instruments per poder saber la seva direcció, i anaven a la ventura enmig de corrents que a penes coneixien. En aquestes condicions, els naufragis eren i havien de ser per força nombrosos. Però, avui dia, els vapors que fan el servei entre Suez i els mars del sud ja no han de témer res per part de les còleres d’aquest golf, malgrat els monsons contraris. Els seus capitans i passatgers no fan pas, en marxar, cap sacrifici propiciatori, i, en tornar, tampoc van, adornats de garlandes i estendards daurats, a donar gràcies als déus al primer temple que troben.

—Hi estic d’acord —vaig dir—, i en veritat sembla que el vapor hagi esborrat l’agraïment del cor dels mariners. Però, capità, vós que heu estudiat amb particular atenció aquest mar, podríeu explicar-me quin és l’origen del seu nom?

—Senyor Aronnax, hi ha moltes i diverses explicacions al respecte. Voleu conèixer l’opinió d’un cronista del segle XIV?

—Amb molt de gust.

—Doncs aquest fantasista pretén que el seu nom li fou donat després del pas dels israelites, quan el faraó hagué sucumbit sota les aigües que es tancaren a una ordre de Moisès:


I en senyal d’aquest fet sens parell,

es tornà el mar tot roig i vermell.

Com era possible, després d’això,

no anomenar-lo mar roig de debò!



—Explicacions de poeta, capità Nemo —vaig respondre—, però no me’n puc acontentar. Jo voldria saber la vostra opinió personal.

—Res més fàcil. Segons el meu parer, senyor Aronnax, cal veure en aquesta qualificació de Mar Roig la traducció del mot hebreu «Edrom», i, si els antics li donaren aquest nom, fou a causa de la coloració particular de les aigües.

—Doncs fins ara no he vist res més que onades netíssimes i sense cap coloració particular.

—Sens dubte, però quan ens avancem més cap al fons del golf, ja us n’adonareu, d’aquesta singular aparença. Recordo haver vist la badia de Tor completament roja, com un llac de sang.

—I aquest color l’atribuïu a la presència d’alguna alga microscòpica?

—Sí. És una matèria mucilaginosa de color porpra produïda per unes raquítiques plàntules conegudes amb el nom de «trichodèsmies», quaranta mil de les quals ocupen només un mil·límetre quadrat. Pot ser que ens en trobem un cop arribats a Tor.

—Així, doncs, capità Nemo, no és pas aquesta la primera vegada que recorreu el Mar Roig amb el Nautilus?

—No, senyor, no és la primera vegada.

—Aleshores, ja que abans parlàveu del pas dels israelites i de la catàstrofe dels egipcis, us voldria preguntar si heu reconegut alguna traça d’aquest gran fet històric sota les aigües.

—No, senyor professor, i per una raó molt concreta.

—Quina?

—Doncs perquè l’indret exacte on Moisès passà amb tot el seu poble és pràcticament un sorral on els camells amb prou feines es mullen les potes. Ja comprendreu que el meu Nautilus no hi tindria prou aigua.

—I aquest indret on és?

—L’indret està situat una mica més amunt de Suez, en el braç que, en altre temps, quan el Mar Roig s’estenia fins als llacs Amargs, formava un profund estuari. De totes maneres, que el pas hagi estat miraculós o no, no és menys cert que per allà van passar els israelites per guanyar la Terra promesa, i que és precisament en aquest punt on va sucumbir l’armada del faraó. Jo crec que si es practiquessin excavacions en aquells sorrals, indubtablement es descobririen gran quantitat d’armes i d’instruments d’origen egipci.

—És evident —vaig contestar—, i cal esperar que els arqueòlegs algun dia, tard o d’hora, les faran, aquestes excavacions, sobretot quan noves ciutats vinguin a establir-se en aquest istme, un cop enllestit el canal de Suez. Canal ben inútil per a una nau com el Nautilus!

—Sens dubte, però en canvi útil a la resta del món —digué el capità Nemo—. Els antics ja prou que havien comprès la utilitat per als seus negocis d’establir una comunicació entre el Mar Roig i el Mediterrani; però no se’ls va acudir de construir un canal directe, i prengueren el Nil com a intermediari. A bon segur, el canal que unia el Nil amb el Mar Roig es devia començar sota el regnat de Sesostris, si hem de concedir crèdit a la tradició. El que sí és cert, és que, 615 anys abans de Jesucrist, Necos emprengué els treballs de construcció d’un canal alimentat per les aigües del Nil, a través de la plana d’Egipte fronterera a Aràbia. Aquest canal es podia remuntar en quatre dies, i la seva amplada era suficient com perquè dos trirrems poguessin passar-hi de front. Fou continuat per Darius, fill d’Histaspi, i probablement acabat en temps de Ptolemeu II. Estrabó el va veure utilitzat per a la navegació; però la insuficiència del seu pendent, entre el punt de partida, prop de Bubastis, i el Mar Roig, el feia només navegable en determinats mesos de l’any. Aquest canal va servir per al comerç fins el segle dels Antonins; abandonat, ple de sorra, i restablert després per ordre del califa Omar, fou definitivament obstruït, el 761 o 762, pel califa Al-Mansur, per tal d’impedir l’arribada de queviures a Mohammed ben Abdallah, que s’havia rebel·lat contra ell. Durant l’expedició d’Egipte, el vostre general Napoleó retrobà les traces d’aquests treballs en el desert de Suez i, sorprès per la marea, va estar a punt de perdre-hi la vida algunes hores abans d’arribar a Hadjaroth, al mateix lloc on Moisès havia acampat tres mil tres-cents anys abans que ell.

—Doncs bé, capità, el que els antics no van gosar emprendre, la unió entre els dos mars que reduirà en nou mil quilòmetres la ruta de Cadis a les Índies, el senyor Ferdinand de Lesseps ho ha fet, i d’aquí a poc, haurà convertit Àfrica en una illa immensa.

—Sí, senyor Aronnax, i teniu tot el dret d’estar ben orgullós del vostre compatriota. És un home d’aquells que honoren una nació més que no pas els seus capitans! Va començar com tants d’altres amb tot d’impediments i rebuigs, però ha triomfat, perquè posseeix el geni de la voluntat. Resulta trist pensar que aquesta obra, que hauria hagut de ser una obra internacional, que hauria estat suficient per il·lustrar tot un regnat, només ha estat possible gràcies a l’energia d’un sol home. Honor, doncs, al senyor de Lesseps!

—Sí, honor a aquest insigne ciutadà —vaig respondre, totalment sorprès per l’accent amb què el capità Nemo acabava de parlar.

—Malauradament —reprengué—, jo no us puc conduir a través del canal de Suez, però, per contra, demà passat podreu veure les llargues esculleres de Port-Saïd, quan entrem al Mediterrani.

—Al Mediterrani? —vaig exclamar.

—Sí, senyor professor. Us estranya?

—El que m’estranya és pensar que hi serem demà passat.

—De debò?

—Sí, capità, per bé que ja hauria d’estar acostumat a no estranyar-me de res amb el temps que porto a bord del Nautilus!

—Però a què ve aquesta sorpresa?

—Doncs ve a propòsit de l’esfereïdora velocitat que haureu d’imprimir al Nautilus si demà passat ha de ser al Mediterrani, després d’haver donat la volta a Àfrica i haver doblat el cap de Bona Esperança!

—I qui us diu que donarà la volta a Àfrica, senyor professor? Qui us parla de doblar el cap de Bona Esperança?

—Tanmateix, com no sigui que el Nautilus també navegui en terra ferma i passi per sobre l’istme…

—O per sota, senyor Aronnax.

—Per sota?

—Ja ho crec —respongué tranquil·lament el capità Nemo—. Fa temps que la natura ja va construir sota aquesta llengua de terra això que els homes estan fent avui a la seva superfície.

—Què! Existeix un pas?

—Sí, un pas subterrani que jo he anomenat «Arabian Tunnel». Comença sota mateix de Suez i ve a sortir al golf de Pelusium.

—Però aquest istme no està format només per sorres movedisses?

—Fins a certa profunditat, sí. Però ja a cinquanta metres es troba un sòlid fonament de roca.

—I ha estat per atzar que heu descobert aquest pas? —vaig preguntar cada cop més sorprès.

—Per atzar i per raonament, senyor professor, i encara hauria de dir més per raonament que per atzar.

—Capità, us escolto, però a les meves orelles els costa d’acceptar els que senten.

—Ah, senyor! La frase «Aures habent et non audient»[19] serveix per a totes les èpoques. Us he de fer saber que no solament el pas existeix, sinó que ja me n’he servit en d’altres ocasions. Si no fos així, no m’hauria aventurat avui per aquest cul-de-sac que és el Mar Roig.

—Seria indiscret preguntar-vos com el vàreu descobrir, aquest túnel?

—Senyor —em respongué el capità—, no hi pot haver secrets entre persones que ja no s’han de separar mai més.

No vaig fer cas de l’al·lusió i vaig esperar que el capità Nemo continués parlant.

—Senyor professor —em digué—, un simple raonament de naturalista em va conduir a la descoberta d’aquest pas que només jo conec. Em vaig adonar que, tant al Mar Roig com al Mediterrani, existien un determinat nombre de peixos d’espècies absolutament idèntiques: pixotes, fiatoles, donzelles, serrans, joells, oranyoles, etc. Un cop segur d’aquest fet, em vaig preguntar si no existiria per casualitat un pas de comunicació entre tots dos mars. En cas que existís, el corrent subterrani havia d’anar per força del Mar Roig al Mediterrani per la senzilla raó de la diferència de nivells. Aleshores vaig pescar gran quantitat de peixos pels volts de Suez. Els vaig posar a la cua un anell de coure i els vaig tornar a tirar a l’aigua. Alguns mesos més tard, a les costes de Síria, vaig recuperar alguns exemplars dels meus peixos encara adornats amb el seu anell indicador. La comunicació entre els mars quedava demostrada. Vaig buscar-la amb el Nautilus, la vaig descobrir i m’hi vaig aventurar. I us puc assegurar que, d’aquí a poc, senyor professor, també vós haureu franquejat el meu túnel aràbic!





5


Arabian Tunnel

Aquell mateix dia vaig fer saber a Consell i a Ned Land la part de la conversa que els afectava directament. Quan els vaig explicar que al, cap de dos dies, seríem en aigües del Mediterrani, Consell picà de mans, però el canadenc arronsà les espatlles.

—Un túnel submarí! —exclamà—. Una comunicació directa entre els dos mars! Qui n’ha sentit mai a parlar, d’una cosa com aquesta?

—Amic Ned —respongué Consell—, havíeu sentit mai a parlar del Nautilus? No! I tanmateix existeix. No arronseu, doncs, les espatlles tan a la lleugera, i no negueu les coses amb el pretext que no n’heu sentit a parlar mai.

—Bé, ja ho veurem! —replicà Ned Land, tot sacsejant el cap—. Al cap i a la fi, que més voldria que poder creure en l’existència d’aquest pas com en la del capità, i faci el Cel que ens condueixi realment al Mediterrani.

Aquella mateixa tarda, a 21° 30’ de latitud nord, el Nautilus, flotant a la superfície del mar, s’aproximà a la costa àrab. Vaig poder contemplar Djeddah, important centre d’intercanvi comercial per a Egipte, Síria, Turquia i les Índies. Es distingia amb força claredat el conjunt de les seves construccions, les naus amarrades al llarg dels molls, i les que, a causa del seu calat, es veien obligades a ancorar a la rada. El sol, bastant baix sobre l’horitzó, tocava de ple les cases de la ciutat i feia ressaltar la seva blancor.

Als afores, algunes cabanyes de fusta o de canyes indicaven el barri habitat pels beduïns.

De seguida, Djeddah s’esvaní en les ombres del vespre, i el Nautilus se submergí sota les aigües fosforescents.

L’endemà, 10 de febrer, aparegueren diversos vaixells navegant en direcció contrària a la nostra. El Nautilus reprengué la seva navegació submarina; però a migdia, en el moment de prendre l’altura, i com que el mar era desert, pujà fins a la seva línia de flotació.

En companyia de Consell i de Ned Land, vaig anar a seure a la plataforma. La costa de l’est es mostrava com una massa amb prou feines dibuixada enmig d’una humida boira.

Recolzats als flancs del bot, parlàvem de tot una mica, quan Ned, estenent el braç cap a un punt del mar, digué:

—Veieu alguna cosa allà, senyor professor?

—No, Ned —vaig respondre—, però ja sabeu que no tinc tan bons ulls com vós.

—Mireu bé —insistí Ned—, allà, a estribord i cap a davant, gairebé a l’altura del fanal! No veieu una massa que sembla bellugar-se?

—Sí, en efecte —vaig dir, després d’haver observat atentament—, sembla un llarg cos negre a la superfície de les aigües.

—Un altre Nautilus? —digué Consell.

—No —respongué el canadenc—, però o molt m’equivoco, o és algun animal marí.

—Hi ha balenes al Mar Roig? —preguntà Consell.

—Sí, noi —vaig respondre—, de vegades se n’hi han trobat.

—Segur que no és una balena —replicà Ned Land, que no perdia de vista l’objecte en qüestió—. Les balenes i jo som vells coneguts, i no em puc pas equivocar respecte a les seves maneres.

—Esperem-nos —digué Consell—. El Nautilus es dirigeix cap allà, i d’aquí a poc sabrem a què atenir-nos.

En efecte, aquell objecte negrós aviat es trobà a una milla de nosaltres. Feia l’efecte d’un gran escull embarrancat a alta mar. Què podia ser? Era difícil fer un pronòstic.

—Ah! Es mou, es cabussa! —exclamà Ned Land—. Mil dimonis! Quina classe d’animal pot ser? No té la cua bifurcada com les balenes o els catxalots, i les seves aletes semblen membres truncats.

—Doncs aleshores… —vaig fer jo.

—Coi —cridà el canadenc—, ara es tomba de sobines i aixeca les mamelles enlaire!

—És una sirena —exclamà Consell—, és una veritable sirena, si el senyor em permet de dir-ho.

El nom de «sirena» em donà la pista, i vaig comprendre que es tractava d’un d’aquests animals que pertanyen a l’ordre dels éssers marins que la faula ha convertit en sirenes, meitat dones, meitat peixos.

—No —vaig dir a Consell—, no és precisament una sirena, sinó un ésser curiós del qual a penes en queden alguns exemplars al Mar Roig. És un dugong.

—Ordre dels sirenis, grup dels pisciformes, subclasse dels monodelfs, classe dels mamífers, branca dels vertebrats —respongué Consell.

I quan Consell parlava així, no hi havia res a dir.

Tanmateix, Ned Land continuava mirant. Els seus ulls brillaven de cobejança davant l’animal. La seva mà semblava a punt per arponar. S’hauria dit que només esperava el moment de fer-se a la mar per tal d’atacar-lo en el seu propi element.

—Oh, senyor —em digué amb una veu tremolosa d’emoció—, mai no he matat cap d’«això».

Tota la seva ànima d’arponer s’havia condensat en aquella paraula.

En aquell instant, el capità Nemo aparegué sobre la plataforma. Va veure el dugong. De seguida comprengué l’actitud del canadenc i, dirigint-se directament a ell, digué:

—Em sembla, mestre Land, que si tinguéssiu un arpó, us cremaria a les mans, no és cert?

—Hi toqueu, senyor.

—I no us sabria gens de greu reprendre per un dia el vostre ofici de pescador, mal només sigui per afegir aquest cetaci a la llista dels que ja heu matat anteriorment, oi?

—Gens ni mica.

—Bé! Podeu intentar-ho.

—Gràcies, senyor —respongué Ned Land, amb els ulls fets una brasa.

—Només voldria aconsellar-vos —afegí el capità— que no el falléssiu, i ho dic en bé vostre.

—És perillós atacar un dugong? —vaig preguntar malgrat l’arronsament d’espatlles del canadenc.

—Sí, de vegades —respongué el capità—. L’animal es regira contra els atacants i bolca la seva embarcació. Però tractant-se de mestre Land aquest perill no és de témer. Té la vista prompta i el seu braç és segur. Si li recomano que no el deixi escapar, és perquè el dugong està considerat amb tota justícia com una delicada peça, i jo sé que Ned Land no detesta precisament els bons talls.

—Ah! —féu el canadenc—, així que aquesta bèstia es permet també el luxe de ser bona per menjar?

—Sí, mestre Land. La seva carn és extremament estimada, una autèntica vianda, i en tota Malàisia un plat reservat a la taula dels prínceps. Per aquesta raó se’ls persegueix aferrissadament, de manera que, igual que el seu congènere, el manatí, cada cop esdevé més rar i acabarà per extingir-se.

—Aleshores, senyor capità —digué seriosament Consell—, si, per una d’aquelles casualitats, aquest resulta ser el darrer de la seva raça, no convindria respectar la seva vida, en interès de la ciència?

—En interès de la ciència potser —replicà el canadenc—; però en interès de la cuina, val més donar-li caça.

—Endavant, doncs, mestre Land —respongué el capità Nemo.

En aquell moment, set homes de la tripulació, muts i impassibles com sempre, pujaren a la plataforma. Un d’ells duia un arpó i una llinya semblant a les que utilitzen els pescadors de balenes. El bot fou despontat, tret del seu alvèol, i llençat a mar. Sis remadors es col·locaren en els seus bancs i el patró es posà a la barra. Ned, Consell i jo, vàrem seure a la part del darrere.

—No veniu, capità? —vaig preguntar.

—No, senyor, però us desitjo una bona cacera.

El bot se separà de la nau i, endut pels sis rems, es dirigí ràpidament cap al dugong que flotava aleshores a dues milles del Nautilus.

En arribar a alguns cables de distància del cetaci, alentí la marxa, i les pales s’enfonsaren sense fer soroll en les aigües tranquil·les. Ned Land, amb el seu arpó a les mans, anà a situar-se dempeus a la proa del bot. L’arpó que serveix per matar les balenes va unit ordinàriament a una llarga corda que es desenrotlla ràpidament quan l’animal ferit l’arrossega amb ell. Però aquí la corda no mesurava més de deu braces, i el seu extrem estava subjecte únicament a un petit barril que, en flotar, havia d’indicar-nos la marxa del dugong sota les aigües.

Jo m’havia alçat i examinava amb tota atenció l’adversari del canadenc. El dugong, que també duu el nom d’«halicora», s’assembla força al manatí. El seu cos oblong acaba en una aleta caudal molt allargada, i les laterals posseeixen veritables dits. La diferència amb el manatí consisteix en el fet que la seva mandíbula superior està armada de dues dents llargues i punxegudes, que formen a cada cantó unes defenses divergents.

El dugong que Ned Land es disposava a atacar tenia unes dimensions colossals, i la seva longitud sobrepassava els set metres com a mínim. No es movia i semblava dormir sobre la superfície del mar, la qual cosa feia més fàcil la seva captura.

El bot s’acostà prudentment a tres braces de l’animal. Els rems quedaren suspesos als escàlems. Em vaig mig redreçar. Ned Land, amb el cos una mica tirat enrere, brandava el seu arpó amb mà entrenada.

Tot d’una, se sentí un xiulet i el dugong desaparegué. L’arpó, llançat amb força, segurament només havia tocat l’aigua.

—Mil dimonis! —exclamà el canadenc enfurismat—, l’he fallat!

—No —vaig dir—, l’animal està ferit, vet aquí la sang, però el vostre aparell no se li ha clavat.

—El meu arpó! El meu arpó! —cridà Ned Land.

Els mariners es posaren a remar, i el patró dirigí l’embarcació cap al barril flotant. Un cop repescat l’arpó, el bot anà en persecució de l’animal.

Aquest tornava, de tant en tant, a la superfície del mar per respirar. La ferida no el devia haver afeblit, perquè nedava amb una rapidesa extraordinària. L’embarcació, maniobrada per vigorosos braços, volava al seu encalç. Diverses vegades s’hi acostà a una distància de poques braces i el canadenc estava a punt de colpir de nou; però el dugong s’escapava submergint-se de sobte, i era impossible tenir-lo ben a l’abast.

És fàcil d’imaginar la còlera que sobreexcitava l’impacient Ned Land. Llançava al malaurat animal els més enèrgics renecs de la llengua anglesa. Pel que a mi feia, només sentia el despit de veure com el dugong s’escapolia de totes les nostres astúcies.

El perseguírem sense treva ni descans durant una hora, i jo ja començava a creure que seria ben difícil emparar-nos-en quan aquell animal semblà pres d’una malanada idea de venjança, malanada per a ell que se n’hagué de penedir. Es regirà contra el bot amb ànims d’assaltar-lo.

La maniobra no escapà als ulls del canadenc.

—Atenció! —digué.

El patró pronuncià algunes paraules en la seva estrafolària llengua, que sens dubte tenien per objecte prevenir els seus homes contra qualsevol sorpresa.

El dugong, a vint peus del bot, s’aturà, aspirà bruscament l’aire pels seus amples narius, que s’obrien no a l’extremitat, sinó a la part superior del seu musell. I després, prenent embranzida, es precipità contra nosaltres.

El bot no pogué evitar el xoc; mig bolcat, embarcà una o dues tones d’aigua que calgué buidar; però gràcies a l’habilitat del patró, abordada de biaix i no de ple, l’embarcació no es tombà del tot. Ned Land, arrapat a la roda que prolongava la quilla, crivellava a cops d’arpó el gegantesc animal que, amb les dents incrustades a la borda, aixecava l’embarcació fora de l’aigua com hauria fet un lleó amb un cabirol.

Tots havíem caigut els uns damunt dels altres, i jo no sé com hauria acabat l’aventura si el canadenc, acarnissat contra la bèstia, no l’hagués tocat al bell mig del cor.

Vaig sentir el xerric de les dents sobre les planxes metàl·liques, i, el dugong desaparegué, arrossegant l’arpó amb ell. Però de seguida vam veure com el barril tornava a la superfície, i pocs instants després aparegué el cos de l’animal panxa enlaire. El bot s’hi acostà, i, remolcant-lo, es dirigí cap al Nautilus.

Per hissar el dugong damunt la plataforma calgueren politges de gran potència mecànica: pesava cinc mil quilos. El trossejaren sota la mirada atenta del canadenc, que no es volia perdre cap detall de l’operació. Aquell mateix dia, per dinar, el steward em serví unes rodanxes d’aquella carn hàbilment preparada pel cuiner de bord. La vaig trobar excel·lent, i fins i tot superior a la de vedella, per no dir a la de bou.

L’endemà, 11 de febrer, el rebost del Nautilus s’enriquí encara més amb noves i delicades peces. Una bandada d’orenetes de mar caigué sobre el Nautilus. Era una mena de Sterna nilotica, específica d’Egipte, que té el bec negre, el cap gris i puntejat, l’ull envoltat de punts blancs, el dors, les ales i la cua grisencs, el ventre i el coll blancs, i les potes vermelles. També ens férem amb algunes dotzenes d’ànecs del Nil, ocells salvatges d’un gust extraordinari, que tenen el coll i el damunt del cap blancs i amb tot de taques negres.

La velocitat del Nautilus era aleshores moderada. Avançava desvagadament com qui diu. Vaig comprovar que l’aigua del Mar Roig es tornava cada cop menys salada a mesura que ens anàvem acostant a Suez.

Cap a les cinc de la tarda, vàrem veure dreçar-se al nord el cap de Ras Mohammed. Aquest cap és el que forma l’extremitat de l’Aràbia Pètria, cenyida pel golf de Suez i el golf d’Aqaba.

Després, el Nautilus penetrà a l’estret de Jubal, que condueix al golf de Suez. Des d’allà podíem distingir clarament una alta muntanya que dominava, entre els dos golfs, el Ras Mohammed. Era el Mont Horeb, el Sinaí, al cim del qual Moisès va veure Déu cara a cara, i que la tradició sempre representa coronat de llamps.

A les sis, el Nautilus, tan aviat flotant, tan aviat submergit, passava enllà de Tor, ciutat bastida al fons d’una badia, les aigües de la qual semblaven tintades de roig, tal com havia dit el capità Nemo. Després es féu de nit enmig d’un pesat silenci que només, de tant en tant, trencava el crit d’un pelicà o d’alguns ocells nocturns, o el soroll de la ressaca irritada per les roques o el gemec llunyà d’un steamer batent les aigües del golf amb les seves pales sonores.

De les vuit a les nou, el Nautilus es mantingué a uns quants metres per dessota el nivell del mar. Jo calculava que ja devíem ser molt a prop de Suez. A través de les escotilles obertes del saló, podíem veure els fons de roques vivament il·luminats per la nostra claror elèctrica. Em feia l’efecte que l’estret s’estrenyia cada cop més.

A un quart de deu, la nau va retornar a la superfície i jo vaig pujar a la plataforma. Estava tan impacient per franquejar el túnel del capità Nemo que no em podia estar ni un moment quiet, i, mentrestant, m’entretenia respirant l’aire fresc de la nit.

Al cap de poc, enmig de l’ombra, vaig distingir una pàl·lida resplendor, gairebé esvaïda per la boira, que brillava a una milla de nosaltres.

—Un far flotant —digué una veu prop de mi.

Em vaig tombar i de seguida vaig reconèixer el capità.

—És el far flotant de Suez —continuà—. No trigarem gaire en arribar a l’orifici del túnel.

—L’entrada no deu ser pas massa fàcil, oi?

—Certament que no. Per això acostumo a estar jo mateix a la talaia del timoner per tal de dirigir personalment la maniobra. I ara, si feu el favor de baixar, senyor Aronnax, el Nautilus s’enfonsarà sota les aigües i ja no tornarà a la superfície fins que no hagi travessat l’Arabian Tunnel.

Vaig seguir el capità Nemo. L’escotilla de la plataforma es tancà, els dipòsits d’aigua s’ompliren, i l’aparell se submergí uns deu metres.

En el moment en què em disposava a anar cap a la meva cambra, el capità m’aturà.

—Senyor professor —em digué—, us agradaria acompanyar-me a la talaia del pilot?

—Jo no gosava demanar-vos-ho —vaig respondre.

—Veniu, doncs; així veureu tot el que es pot veure en una navegació alhora subterrània i submarina.

El capità Nemo em conduí a l’escala central. A mitja rampa, obrí una porta i, seguint els corredors superiors, arribà a la talaia del pilot que, com se sap, s’alça a l’extrem de la plataforma.

Era una cabina que mesurava sis peus per cada cantó, força semblant a les que ocupen els timoners dels steamboats del Mississipí o de l’Hudson. Enmig, hi havia col·locada una roda, mantinguda verticalment, i engranada als guardins del governall que anaven fins a la popa del Nautilus. Quatre claraboies de vidres lenticulars, practicades a les parets de la cabina, permetien a l’home de la barra de veure-hi en totes direccions.

La cabina era fosca, però aviat els meus ulls s’acostumaren a aquella obscuritat, i així vaig poder distingir el pilot, un home vigorós, amb les mans descansant sobre les llandes de la roda. Fora, el mar apareixia vivament il·luminat pel reflector que llançava els seus raigs des del darrere de la cabina, a l’altre extrem de la plataforma.

—Ara —digué el capità Nemo—, hem de buscar el pas.

Uns fils elèctrics unien la cabina del timoner amb la sala de màquines, i des d’allà, el capità podia comunicar al seu Nautilus la direcció i el moviment. Pitjà un botó de metall i de seguida la velocitat de l’hèlice fou sensiblement disminuïda.

Jo mirava en silenci l’alta muralla del basament que flanquejàvem en aquell moment, sòlida base del massís de sorra de la costa. La vàrem resseguir així durant una hora, a pocs metres de distància solament. El capità Nemo no treia els ulls de damunt la brúixola suspesa a la cabina pels seus dos cercles concèntrics. A un simple gest, el timoner modificava constantment la direcció del Nautilus.

Jo m’havia situat a la claraboia de babord i podia contemplar les magnífiques construccions de coralls, així com zoòfits, algues i crustacis que agitaven les seves enormes potes fora de les anfractuositats de la roca.

A un quart d’onze, el capità Nemo prengué personalment la barra. Una ampla galeria, negra i profunda, s’obria davant nostre. El Nautilus s’hi enfonyà ardidament. Una insòlita remor es féu sentir en els seus flancs. Eren les aigües del Mar Roig que el pendent del túnel precipitava cap al Mediterrani. El Nautilus era endut pel torrent, ràpid com una fletxa, malgrat els esforços de les seves màquines que, per oferir més resistència, feien anar l’hèlice en sentit contrari.

Sobre les muralles estretes del pas, no veia res més que ratlles brillants, línies rectes i solcs de foc traçats per la velocitat i la resplendor elèctrica. El meu cor bategava tan fort que me l’havia de contenir amb la mà.

A les deu i trenta-cinc minuts, el capità Nemo abandonà la roda del governall, i tombant-se cap a mi, em digué:

—El Mediterrani.

En menys de vint minuts, el Nautilus, arrossegat per aquell torrent, acabava de franquejar l’istme de Suez.





6


L’arxipèlag grec

L’endemà, 12 de febrer, en clarejar el dia, el Nautilus pujà altre cop a la superfície de les aigües. Sense poder-me contenir, vaig precipitar-me a la plataforma. A tres milles al sud es dibuixava la vaga silueta de Pelusium. Un torrent ens havia dut d’un mar a l’altre. Però aquell túnel, fàcil de descendir, devia ser impracticable a l’hora de remuntar-lo.

Cap a les set, Ned i Consell se m’ajuntaren. Aquells dos companys inseparables havien dormit tranquil·lament, sense preocupar-se ni poc ni gaire de les proeses del Nautilus.

—I bé, senyor naturalista —preguntà el canadenc en un to lleugerament burleta—, què se n’ha fet del Mediterrani?

—Estem flotant a la seva superfície, amic Ned.

—Què! —féu Consell—, així, aquesta nit…

—Sí, aquesta nit, i en pocs minuts, hem franquejat aquell istme infranquejable.

—No em crec una sola paraula —respongué Ned.

—Doncs feu mal fet, mestre Land —li vaig dir—. Aquella costa baixa que s’eixampla cap al sud és l’egípcia.

—Aneu a enredar a un altre, senyor Aronnax —replicà el cabut canadenc.

—Doncs si el senyor ho afirma —li digué Consell—, caldrà creure el senyor.

—D’altra banda, Ned, el capità Nemo ha tingut la gentilesa de fer-me els honors del túnel, i he estat al seu costat, a la talaia del timoner, mentre ell mateix dirigia el Nautilus a través de l’estret pas.

—Ho sentiu, Ned? —digué Consell.

—I a vós que teniu bons ulls, Ned —vaig afegir—, no us costarà gaire veure les esculleres de Port-Saïd que s’allarguen cap a alta mar.

El canadenc mirà atentament.

—Efectivament —digué—, teniu raó, senyor professor, i el vostre capità és un home increïble. En veritat som al Mediterrani. Bé. Parlem, doncs, si us plau, dels nostres petits afers, però de manera que ningú no pugui sentir-nos.

De seguida vaig veure on volia anar a parar el canadenc. No obstant, vaig pensar que més valia parlar, puix que ell ho desitjava, i tots tres anàrem a seure prop del fanal, on estàvem menys exposats a rebre l’humit plugim que feia l’embat de les onades.

—Ara, Ned, som tot orelles, us escoltem —vaig dir—. Què ens voleu exposar?

—El que us vull exposar és ben simple. Ara som a Europa, i abans que els capricis del capità Nemo no ens arrosseguin al fons dels mars polars o ens retornin cap a Oceania, us demano que abandonem el Nautilus.

Confesso que aquesta discussió amb el canadenc sempre m’incomodava. Jo no volia de cap manera obstaculitzar la llibertat dels meus companys, i tanmateix no sentia cap desig d’abandonar el capità Nemo. Gràcies a ell, gràcies al seu aparell, cada dia completava més i més els meus estudis submarins, i em dedicava a refer el meu llibre sobre els fons submarins al bell mig del seu propi element. Tindria mai més una oportunitat com aquella d’observar les meravelles de l’oceà? No, certament! I per tant no em podia fer a la idea d’abandonar el Nautilus abans d’haver acomplert el nostre cicle d’investigacions.

—Amic Ned —vaig dir—, respongueu francament. Us avorriu a bord? Lamenteu que el destí us hagi dut davant del capità Nemo?

El canadenc restà mut uns instants, sense respondre. Després, encreuant-se de braços, digué:

—Francament, no lamento gens fer aquest viatge sota els mars. Em sentiré ben content d’haver-lo fet; però per haver-lo fet, cal que s’acabi un dia o altre. Vet aquí el que penso.

—Ja s’acabarà, Ned.

—On i quan?

—On?, no ho sé. Quan?, no ho podria dir. Però suposo que s’acabarà quan aquests mars ja no puguin ensenyar-nos res més de nou. Tot el que comença té per força una fi en aquest món.

—Jo penso com el senyor —respongué Consell—, i és molt possible que després d’haver recorregut tots els mars del globus, el capità Nemo ens deixi en llibertat tots tres.

—En llibertat! —exclamà el canadenc—. En llibertat condicional, voldreu dir!

—No exagerem, mestre Land —vaig continuar—. No hem de témer res per part del capità, però tot i així no comparteixo les idees de Consell. Ara som posseïdors dels secrets del Nautilus, i no espero que el seu comandant, per deixar-nos en llibertat, es resigni a veure’ls escampats pel món amb nosaltres.

—I aleshores, doncs, què espereu? —preguntà el canadenc.

—Espero que també hi haurà oportunitats d’escapar-nos, que podrem i haurem d’aprofitar, d’aquí sis mesos igual que ara.

—Caram! —féu Ned Land—. I em podeu dir, senyor naturalista, on serem d’aquí a sis mesos?

—Potser aquí mateix, potser a la Xina. Prou sabeu que el Nautilus és la nau més ràpida que coneixem. Travessa els oceans com les orenetes el cel, o un exprés els continents. No tem tampoc els mars freqüentats. Qui ens diu que no anirà a trobar les costes de França, d’Anglaterra o d’Amèrica, i aleshores una fuga sí que podria ser més avantatjosament intentada que no pas aquí?

—Senyor Aronnax —respongué el canadenc—, els vostres arguments fallen per la base. Vós parleu en futur: «Serem aquí! Serem allà!». Jo parlo en present: «Som aquí, i cal aprofitar la situació».

Evidentment la lògica de Ned Land em tenia acorralat i em sentia vençut en aquest terreny. Ja no sabia quins arguments utilitzar en favor meu.

—Senyor —continuà Ned—, suposem, per un d’aquells impossibles, que el capità Nemo us ofereix avui mateix la llibertat. Acceptaríeu?

—No ho sé —vaig respondre.

—I si afegeix que aquest oferiment que us fa avui no us el tornarà a fer mai més, què diríeu? —No vaig respondre—. I què en pensa l’amic Consell? —preguntà Ned Land.

—L’amic Consell —respongué tranquil·lament el digníssim noi—, l’amic Consell no té res a dir. Està absolutament desinteressat de la qüestió. Igual que el seu amo i igual que el seu camarada Ned, és solter. Ni dona, ni parents, ni criatures no l’esperen enlloc. És al servei del senyor, pensa com el senyor, parla com el senyor i, encara que ho lamenta, que ningú no compti amb ell per aconseguir una majoria. Aquí només hi ha dues persones en combat: el senyor d’una banda, i Ned Land de l’altra. Dit això, l’amic Consell escolta i està disposat a comptar els punts.

No vaig poder evitar un ample somriure en veure com Consell anul·lava tan completament la seva personalitat. En el fons, el canadenc devia estar encantat de no tenir-lo en contra.

—Aleshores, senyor —digué Ned Land—, ja que Consell és el qui compta però no compta, discutim-ho entre nosaltres. Jo ja he parlat, vós m’heu escoltat. Què em contesteu?

Era evident que calia solucionar-ho, i els subterfugis em repugnaven.

—Amic Ned —vaig dir—, heus aquí la meva resposta. Teniu raó, i els meus arguments no s’aguanten davant dels vostres. No hem de tenir en compte la bona voluntat del capità Nemo. La més elemental prudència li prohibeix de deixar-nos en llibertat. I, per contra, és la prudència qui ens obliga a aprofitar la primera ocasió d’abandonar el Nautilus.

—Senyor Aronnax, el que dieu és molt enraonat.

—Només vull fer, però —vaig dir—, una observació, una sola. Cal que l’ocasió sigui òptima. Cal que la nostra primera temptativa de fuga tingui èxit; perquè si avorta, no tornarem a trobar una nova ocasió per intentar-ho, i el capità Nemo no ens ho perdonarà.

—El que proposeu és molt just —respongué el canadenc—. Però la vostra observació s’aplica a tota temptativa de fuga, ja sigui d’aquí a deu anys o d’aquí a deu dies. La qüestió continua, doncs, essent la mateixa: si es presenta una ocasió favorable, no l’hem de deixar escapar.

—D’acord. I ara em direu, Ned, què enteneu vós per ocasió favorable?

—Ho seria la que ens oferís una nit fosca en què el Nautilus estigués a poca distància de la costa europea.

—I intentaríeu salvar-vos nedant?

—Sí, si estem prou a prop d’una riba, i si la nau flota a la superfície. No, si som massa lluny i si la nau navega sota les aigües.

—I en aquest cas?

—En aquest cas, intentaria emparar-me del bot. Sé com es maneja. Ens introduiríem a dins, i un cop trets els perns, pujaríem a la superfície, sense que ni tan sols el timoner, situat al davant, s’adonés de la nostra fuga.

—Bé, Ned. Sotgeu aquesta ocasió; però no oblideu que un fracàs ens perdria sense remei.

—No ho oblidaré, senyor.

—I ara, Ned, voleu saber què penso del vostre projecte?

—Amb molt de gust.

—Doncs bé, penso, i no dic pas espero, penso que aquesta ocasió favorable no s’arribarà a presentar.

—I això, per què?

—Perquè el capità Nemo no ignora que nosaltres no hem renunciat a l’esperança de recobrar la nostra llibertat, i es mantindrà alerta, sobretot en aquests mars prop de les costes europees.

—Sóc del parer del senyor —digué Consell.

—Ja ho veurem —respongué Ned Land, tot sacsejant el cap amb determinació.

—I ara, Ned Land —vaig afegir—, matem-ho aquí. No en parlem més. El dia que estigueu preparat, ens preveniu i us seguirem. Ho deixo a les vostres mans.

Aquesta conversa, que més tard havia de tenir tan greus conseqüències, acabà així. He de dir aquí, tanmateix, que els fets semblaren confirmar les meves previsions, amb gran desesperació del canadenc. El capità Nemo desconfiava de nosaltres en aquells mars freqüentats o simplement volia defugir els nombrosos vaixells de totes les nacions que solquen el Mediterrani? Ho ignoro, però el cas és que es mantingué gairebé sempre entre dues aigües i apartat de les costes. O bé el Nautilus emergia deixant només sortir la talaia del timoner, o bé se n’anava a grans profunditats, perquè entre l’arxipèlag grec i l’Àsia Menor no trobàrem fons a dos mil metres.

De manera que només em fou possible conèixer l’illa Kàrpathos, una de les Espòrades, a través d’aquest vers de Virgili que el capità Nemo em cità, tot posant el seu dit sobre un punt del planisferi:


Est in Carpathio Neptuni gurgite vates

Caeruleus Proteus…



En efecte, es tractava de l’antiga residència de Proteu, el vell pastor dels ramats de Neptú, ara convertida en l’illa Scarpanto, situada entre Rodes i Creta. Però només en vaig veure els basaments granítics a través del vidre del saló.

L’endemà, 14 de febrer, vaig decidir esmerçar algunes hores en l’estudi dels peixos de l’arxipèlag; però, ignoro per quins motius, les escotilles romangueren hermèticament tancades. En consultar la direcció del Nautilus, vaig adonar-me que navegava cap a Càndia, l’antiga illa de Creta. Quan em vaig embarcar a l’Abraham Lincoln, aquesta illa acabava d’insurgir-se en massa contra el despotisme turc. Però ignorava absolutament com havia anat la insurrecció a partir d’aquell moment, i no seria precisament el capità Nemo, deslligat de tota comunicació amb la terra, qui podria informar-me’n.

No vaig fer, doncs, cap al·lusió a aquest esdeveniment, quan, a la tarda, em vaig trobar tot sol amb ell en el saló. D’altra banda, semblava taciturn, preocupat. Després, contràriament als seus costums, manà que obrissin les dues escotilles del saló, i, anant d’un cantó a l’altre, observava atentament la massa aquosa. Amb quin objecte? No ho podia endevinar. De manera que vaig preferir ocupar el meu temps estudiant els peixos que passaven pel davant.

Entre d’altres, vaig distingir aquells gòbits afisis, citats per Aristòtil i vulgarment coneguts amb el nom de «burros de roca», que es troben particularment en les aigües salades properes al delta del Nil. Al seu voltant evolucionaven alguns pagres mig fosforescents, que són una mena de sparus que els egipcis incloïen entre els animals sagrats, perquè la serva arribada a les aigües del riu anunciava el pròxim i fecund desbordament, i ho festejaven amb cerimònies religioses. Així mateix vaig poder veure queilines de tres decímetres de llargada, peixos ossis d’escames transparents, la coloració lívida dels quals presenta taques vermelles; són grans devoradors de vegetals marins, la qual cosa els dóna un gust exquisit; per aquesta raó eren molt buscats pels gastrònoms de l’antiga Roma: les seves entranyes, preparades amb ous de morenes, cervells de paons i llengües de fenicòpters, constituïen aquell plat diví que tant agradava a Vitèl·lius.

Un altre habitant d’aquests mars atragué la meva atenció i dugué al meu pensament tots els records de la l’antiguitat. Era la rèmora, que viatja enganxada al ventre dels taurons; segons els antics, aquest petit peix, encastat a la carena d’una nau, podia aturar la seva marxa, i fou un d’ells, sempre segons la tradició, que, retenint el vaixell de Marc Antoni, durant la batalla d’Actium, facilità així la victòria d’August. Ves a quines coses estan subjectes els destins de les nacions! Vaig poder observar també admirables forcadelles o anthias, que pertanyen al mateix ordre que els lutjanus i a la família dels serrànids, peixos sagrats per als grecs que els atribuïen el poder de fer fugir els monstres marins de les aigües que ells freqüentaven; el seu nom significa «flor», i prou que ho justifiquen amb els seus colors canviants, els seus matisos que, dins la gamma del vermell, van des del rosa pàl·lid fins a la brillantor del robí, i els fugissers reflexos que tornassolen les seves aletes dorsals. Els meus ulls no podien apartar-se d’aquelles meravelles del mar, quan foren sobtats tot d’una per una aparició inesperada.

Enmig de les aigües, aparegué un home, un bus que duia a la cintura una bossa de cuir. No era un cos abandonat. Era un home viu que nedava vigorosament, i desapareixia de vegades per anar a respirar a la superfície i tornava a cabussar-se de seguida.

Em vaig tombar cap al capità Nemo, i amb una veu commosa, vaig exclamar:

—Un home! Un nàufrag! Hem de salvar-lo costi el que costi!

El capità no em respongué i vingué a recolzar-se al davant del vidre.

L’home s’havia acostat i, amb la cara enganxada a l’altra banda, ens mirava.

Amb gran estupefacció per part meva, vaig veure com el capità li feia un senyal. El bus li contestà amb la mà, pujà immediatament a la superfície i ja no aparegué més.

—No us inquieteu —em digué el capità—. És Nicolau, del cap Matapan, també li diuen «el Peix». És molt conegut a totes les Cíclades. Un bus agosarat! L’aigua és el seu element, hi viu més que no pas a terra, anant sense parar d’una illa a l’altra i arribant fins i tot a Creta.

—El coneixeu, capità?

—I per què no, senyor Aronnax?

I un cop dit això, el capità Nemo es dirigí cap a un moble situat prop de l’escotilla esquerra del saló. Al costat del moble, vaig veure un cofre reforçat amb ferro, la tapa del qual portava una placa de coure amb la inicial del Nautilus i la seva divisa Mobilis in mobile.

En aquell moment, el capità, sense preocupar-se per la meva presència, va obrir el moble, que era una mena de caixa forta i contenia un nombre considerable de lingots.

Eren lingots d’or. D’on provenia tot aquell preciós metall que representava una suma enorme? On recollia aquell or el capità i què pensava fer-ne?

No vaig pronunciar ni una sola paraula. Només mirava. El capità Nemo prengué un a un tots aquells lingots i els col·locà metòdicament dins el cofre que quedà totalment ple.

Vaig calcular que contindria així més de mil quilos d’or, és a dir gairebé cinc milions de francs.

El cofre fou sòlidament tancat, i el capità va escriure a la tapa una adreça en caràcters que devien ser grec modern.

Un cop enllestit això, el capità Nemo pitjà un botó que comunicava amb la cambra de la tripulació. Quatre homes aparegueren, i, no sense dificultats, tragueren el cofre del saló. Després vaig sentir com l’hissaven amb corrioles per l’escala de ferro.

En aquell moment, el capità Nemo es tombà cap a mi.

—Dèieu, senyor professor? —preguntà.

—No deia res, capità.

—Aleshores, senyor, em permetreu que us desitgi bona nit.

I amb aquestes, abandonà el saló.

Jo me’n vaig anar a la meva cambra força intrigat, com és lògic. Vaig intentar dormir, però fou en va. Volia trobar una relació entre l’aparició del bus i aquell cofre ple d’or. Tot d’una vaig notar, pels moviments de balanceig de la nau, que el Nautilus, deixant les aigües profundes, havia tornat a la superfície.

Després vaig sentir un soroll de passes sobre la plataforma. Vaig comprendre que estaven traient el bot, que el posaven en mar. Colpejà uns moments el flanc del Nautilus, i tot quedà altre cop en silenci.

Dues hores després, el mateix soroll, les mateixes anades i vingudes es reproduïren. L’embarcació, hissada a bord, era col·locada novament al seu alvèol, i el Nautilus es tornà a submergir sota les aigües.

Així, doncs, tots aquells milions havien estat transportats al seu destí. A quin punt del continent? Qui era el corresponsal del capità Nemo?

L’endemà, vaig contar a Consell i a Ned Land tots els esdeveniments que havien succeït durant la nit i que sobreexcitaven la meva curiositat en gran manera. Els meus companys no quedaren menys sorpresos que jo.

—Però d’on treu tots aquests milions? —preguntà Ned.

No podíem pas respondre a aquella pregunta. Després d’esmorzar, me’n vaig anar al saló i em vaig posar a fer feina. Fins a les cinc de la tarda vaig estar redactant les meves notes. En aquell moment —potser calia atribuir-ho a una disposició personal— vaig començar a sentir una calor extraordinària i em vaig haver de treure la meva roba de bissus. Efecte incomprensible, perquè no érem pas a altes latituds i, d’altra banda, el Nautilus, submergit, no podia experimentar cap elevació de temperatura. Vaig mirar el manòmetre. Marcava una profunditat de seixanta peus i allà la calor atmosfèrica no podia fer-se sentir.

Vaig continuar treballant, però la temperatura s’elevà fins al punt d’esdevenir intolerable.

«S’haurà calat foc a bord?», vaig preguntar-me.

Estava a punt d’anar-me’n del saló, quan entrà el capità Nemo. S’acostà al termòmetre, el consultà, i tombant-se cap a mi, em digué:

—Quaranta-dos graus.

—Ja me n’he adonat, capità —vaig respondre—, i per poc que augmenti la calor, al final no podrem resistir-la.

—Oh, senyor professor, la calor no augmentarà si no volem.

—Podeu moderar-la al vostre gust?

—No, però puc allunyar-me del foc que la produeix.

—Així, doncs, és exterior?

—Sí. Estem flotant en un corrent d’aigua bullent.

—És possible? —vaig exclamar.

—Mireu.

Les escotilles s’obriren, i vaig veure el mar enterament blanc al voltant del Nautilus. Una fumera de vapors sulfurosos s’estenia enmig de la massa aquosa que bombollejava com l’aigua d’una caldera. Vaig recolzar la mà sobre un dels vidres, però cremava tant que vaig haver de retirar-la.

—On som? —vaig preguntar.

—Prop de l’illa Santorin, senyor professor —em contestà el capità—, i justament en el canal que separa Nea Kamenni de Palea Kamenni. Us he volgut oferir el curiós espectacle d’una erupció submarina.

—Jo em creia que la formació d’aquestes noves illes ja s’havia acabat.

—Res no acaba mai en els paratges volcànics —respongué el capità Nemo—, aquí el globus és constantment treballat pels focs subterranis. Ja durant l’any 19 de la nostra era, segons Cassiodor i Plini, una nova illa, Theia la divina, aparegué en el mateix lloc on s’han format recentment aquests illots. Després, s’enfonsà sota les aigües, per tornar a aparèixer l’any 69 i submergir-se un altre cop. Des d’aquella època fins als nostres dies, el treball plutònic quedà interromput. Però el 3 de febrer del 1866, un nou illot, que hom anomenà «Illot Jordi», emergí entre vapors sulfurosos, prop de Nea Kamenni, i s’hi soldà el dia 6 del mateix mes. Set dies després, el 13 de febrer, l’illot Aphroessa aparegué, deixant un canal de deu metres entre ell i Nea Kamenni. Jo era en aquests mars quan es produí el fenomen i vaig poder observar-ne totes les fases. L’illot Aphroessa, de forma arrodonida, feia tres-cents peus de diàmetre per trenta peus d’altura. Es componia de laves negres i vítriques, barrejades amb fragments feldespàtics. Finalment, el 10 de març, un illot encara més petit, anomenat Reka, emergí prop de Nea Kamenni, i des d’aleshores, aquests tres illots, soldats conjuntament, formen una sola i única illa.

—I el canal on som ara, en aquest moment? —vaig preguntar.

—Aquí està —respongué el capità Nemo, mostrant-me un mapa de l’arxipèlag—. Com podeu veure, hi he indicat tots aquests nous illots.

—Però aquest canal no quedarà obstruït algun dia?

—És probable, senyor Aronnax, car, des del 1866, han aparegut vuit petits illots de lava davant del port Sant Nicolau de Palea Kamenni. Em sembla, doncs, evident que en un temps no massa llunyà Nea i Palea Kamenni quedaran unides. Fixeu-vos que si, enmig del Pacífic, són els infusoris els qui formen els continents, aquí, són els fenòmens eruptius. Mireu, senyor, mireu el treball que s’està acomplint sota les aigües.

Vaig tornar cap al vidre. El Nautilus s’estava immòbil. La calor esdevenia intolerable. De blanc que era, el mar s’havia tornat roig, coloració deguda a la presència d’una sal de ferro. I malgrat que el saló era hermèticament tancat, una olor sulfurosa insuportable s’introduïa des de l’exterior; igualment es podien veure flames escarlates d’una vivacitat que esmorteïen la claror de la nostra electricitat.

Jo estava amarat de suor, m’ofegava, bullia. Sí, de debò que bullia!

—No ens hi podem estar més temps, en aquesta aigua bullent —vaig dir al capità.

—No, no seria prudent —respongué l’impassible Nemo.

Donà una ordre i el Nautilus virà de bord, allunyant-se d’aquell forn que no podia impunement desafiar. Un quart d’hora més tard, respiràvem a la superfície del mar.

Aleshores se m’acudí pensar que si Ned hagués escollit aquells paratges per efectuar la nostra fuga, no hauríem pas sortit vius d’aquell mar de foc.

L’endemà, 16 de febrer, vàrem deixar aquella conca, que ateny profunditats de tres mil metres, com per exemple entre Rodes i Alexandria, i el Nautilus, passant a certa distància de Cerigo, abandonà l’arxipèlag grec, després d’haver doblat el cap Matapan.





7


El Mediterrani en quaranta-vuit hores

El Mediterrani, el mar blau per excel·lència, el «gran mar» dels hebreus, el «pèlag» dels grecs, el «mare nostrum» dels romans, envoltat de tarongers, àloes, cactus, pins marítims, perfumat amb les aromes de la murtra, enclavat entre aspres muntanyes, saturat d’un aire pur i transparent, però incessantment treballat pels focs de la terra, és un veritable camp de batalla on Neptú i Plutó es disputen encara el domini del món. És en aquestes ribes i en aquestes aigües, diu Michelet, on l’home s’envigoreix gràcies a un dels més poderosos climes del globus.

Però per bella que fos, només em fou possible prendre un lleuger apunt d’aquella conca mediterrània, la superfície de la qual comprèn dos milions de quilòmetres quadrats. Igualment em mancaren els coneixements personals del capità Nemo, perquè l’enigmàtic personatge no aparegué ni una sola vegada durant aquella travessada a tota velocitat. Calculo que el Nautilus recorregué sota les aigües d’aquest mar unes sis-centes llegües aproximadament, i aquest viatge l’acomplí en dues vegades vint-i-quatre hores. Partírem el matí del 16 de febrer dels paratges de Grècia, i el 18, en aixecar-se el sol, ja havíem franquejat l’estret de Gibraltar.

Semblava evident que aquell Mediterrani, massa encaixonat entre les terres que volia defugir, no acabava de plaure al capità Nemo. Aquelles onades i aquelles brises li portaven a la memòria massa records o potser massa recances. Aquí no tenia llibertat d’acció, ni independència de moviments com en els grans oceans, i el seu Nautilus se sentia engavanyat entre les ribes properes d’Àfrica i Europa.

De manera que la nostra velocitat fou de vint-i-cinc milles per hora, és a dir dotze llegües de quatre quilòmetres. No cal dir que Ned Land, encara que a desgrat, hagué de renunciar als seus projectes de fuga. No podia servir-se del bot, arrossegat a raó de dotze o tretze metres per segon. Deixar el Nautilus en aquestes condicions hauria estat igual que saltar d’un tren a igual velocitat, una acció imprudent com poques. D’altra banda, el nostre aparell només pujava de nits a la superfície del mar per tal de renovar la provisió d’aire, i únicament es dirigia seguint les indicacions de la brúixola i de la corredora.

No vaig poder veure, doncs, del Mediterrani sinó allò que el viatger d’un tren exprés pot percebre del paisatge que fuig davant dels seus ulls, és a dir, els horitzons llunyans i no els primers plans que passen com una exhalació. Tanmateix, Consell i jo vam poder observar alguns dels peixos mediterranis que la potència de les seves aletes mantenia uns instants en aigües del Nautilus. Vam quedar-nos a l’aguait davant dels vidres del saló, i ara les nostres notes em permeten de refer la ictiologia d’aquest mar. Dels diversos peixos que l’habiten, alguns els vaig veure, d’altres només entreveure, i ja no parlo dels que, per culpa de la velocitat del Nautilus, escaparen als meus ulls. Que se’m permeti, doncs, classificar-los segons aquest ordre fantasista: exemplificarà millor les meves precipitades observacions.

Enmig de les aigües vivament il·luminades pel nostre reflector elèctric, serpentejaven algunes d’aquestes llampreses d’un metre de llargada que són comunes a gairebé tots els climes. Les rajades oxirhinchus, de cinc peus d’amplada, ventre blanc i dors gris cendra i amb taques, s’estenien com grans xals enduts pels corrents. D’altres rajades passaven tan de pressa que no vaig poder comprovar si de debò mereixien el nom d’àguiles que els fou donat pels grecs, o bé el qualificatiu de «rata», «gripau» o «rat-penat» amb què els moderns pescadors les han batejades. Caçons de dotze peus de llargada, particularment temuts pels bussos, competien en velocitat entre ells. Tintoreres de vuit peus de llargada i dotades d’una extrema agudesa d’olfacte, apareixien com grans ombres blavoses. Daurades, del gènere sparus, algunes de les quals mesuraven fins i tot tretze decímetres, es mostraven en tota la seva bellesa, lluint les seves vestimentes de plata i atzur, envoltades de franges que destacaven sobre el to fosc de les aletes; aquests peixos havien estat consagrats a Venus, i tenen l’ull encastat en una cella d’or; espècie preciosa, amiga de totes les aigües, tant de les dolces com de les salades, habita els rius, els llacs, els oceans, viu en qualsevol clima, suportant totes les temperatures; la seva raça, que es remunta a les èpoques geològiques de la Terra, ha conservat tota la bellesa dels primers dies. També els esturions, magnífics exemplars de nou a deu metres de llargada, venien a topar amb la cua els vidres del saló, mostrant el dors blavós amb petites taques fosques; s’assemblen als esquals, però no tenen la mateixa força, i es troben a tots els mars; a la primavera els agrada remuntar els grans rius i lluitar contra els corrents del Volga, del Danubi, del Po, el Rhin, el Loira, o l’Oder, i es nodreixen d’arengs, verats, salmons i mòlleres; per bé que pertanyen a la classe dels cartilaginosos, són força delicats; es mengen frescos, assecats, salats o a la marinera, i en altre temps eren duts triomfalment a la taula dels Lucul·les. Però dels diversos habitants del Mediterrani, els que millor vaig poder observar, quan el Nautilus s’acostava a la superfície, pertanyien al 63è gènere dels peixos ossis. Eren scomber o tonyines, de dors blau i negre, amb el ventre cuirassat de plata, que pels radis dorsals deixaven anar tot de reflexos d’or. Tenen fama de seguir la marxa dels vaixells, dels quals busquen l’ombra fresca sota la xafogor del cel tropical, i no ho desmentiren acompanyant el Nautilus, com en altre temps havien acompanyat els vaixells de La Pérouse. Per espai de llargues hores, competiren en velocitat amb el nostre aparell. Jo no podia deixar d’admirar aquells animals veritablement preparats per a la cursa, amb el seu cap petit, el cos llis i fusiforme que en alguns casos sobrepassava els tres metres, les aletes pectorals dotades d’un vigor remarcable i les caudals forcades. Nedaven en formació triangular, com algunes bandades d’ocells, dels quals n’igualaven la rapidesa, cosa que els antics interpretaven dient que la geometria i l’estratègia els eren familiars. I tanmateix, poc s’escapen de les persecucions dels provençals que els tenen en gran estima, com ja els hi tenien els habitants de la Propòntida i d’Itàlia: cauen com a cecs i a milers en les xarxes dels marsellesos.

Citaré, només per fer memòria, els peixos mediterranis que Consell o jo amb prou feines vàrem entreveure. Hi havia gimnots fieràsfers de color blanquinós que passaven com inaferrables vapors, morenes-congre, mena de serps de tres a quatre metres adornades de verd, blau i groc, lluços de tres peus de llargada, el fetge dels quals resulta un mos delicadíssim, anguiles tubícoles que flotaven com fines algues, trigles que els poetes anomenen peixos-lira i els marins peixos-xiuladors, amb el musell proveït de dues làmines triangulars i dentades que simulen l’instrument del vell Homer, trigles hirundo o orioles, nedant amb la rapidesa de l’ocell del qual han pres el nom, holocentres mèroes, de cap vermell, amb l’aleta dorsal guarnida de filaments, sabogues engalanades amb taques negres, grises, brunes, blaves, grogues, verdes, que són sensibles al so argentí de les campanetes, i esplèndids rèmols empetxinats, aquests faisans del mar, mena de losanges d’aletes groguenques, puntejades de color castany, amb el costat superior, el costat esquerre, generalment marbrat de castany i groc, i en fi, estols d’admirables rogers, autèntics ocells del paradís de l’oceà, que els romans arribaven a pagar a deu mil sestercis la peça, deixant-los morir sobre la taula només per poder admirar amb ull maligne els seus canvis de color, del roig cinabri de la vida al blanc pàl·lid de la mort.

I si no vaig poder veure ni mirallets, ni ballestes, ni tetrodons, ni hipocamps, ni centriscus trompeters, ni bavoses del gènere Blennius, ni molls roquers, ni tords, ni eperlans, ni oranyoles, ni anxoves, ni mabres, ni bogues, ni agulles, ni cap dels principals representants de l’ordre dels pleuronèctids, és a dir serrandells, planes, palaies, llenguados, etc., comuns a l’Atlàntic i al Mediterrani, la culpa fou de la vertiginosa rapidesa que duia el Nautilus a través d’aquelles aigües opulentes.

Quant als mamífers marins, crec haver reconegut, en passar davant l’Adriàtic, dos o tres catxalots, proveïts d’una aleta dorsal, del gènere dels fiseteris, alguns dofins del gènere dels globicèfals, característics del Mediterrani, amb la part anterior del cap zebrada de petites línies clares, i també una dotzena de foques de ventre blanc i pelatge negre, conegudes amb el nom de «monjos», que realment semblen dominicans de tres metres de llargada.

Per la seva banda, Consell cregué veure una tortuga de sis peus d’ample, adornada amb tres arestes sortints dirigides longitudinalment. Vaig lamentar no haver vist aquest rèptil, perquè, segons la descripció que me’n féu Consell, em semblà reconèixer la tortuga llaüt, que és una espècie força rara. Jo, en canvi, només vaig poder observar algunes cacuanes de closca allargada.

Pel que fa als zoòfits, vaig poder admirar, durant alguns instants, una admirable galeolària color taronja que s’enganxà al vidre de l’escotilla de babord; era un llarg filament tenu que s’arboritzava en infinites branques acabades en les més fines randes que mai hagin filat les rivals d’Aracne. Malauradament no era possible pescar aquell admirable exemplar, i, a bon segur, no m’hauria estat donat de contemplar cap altre zoòfit del Mediterrani si el Nautilus, al vespre del dia 16, no hagués alentit notablement la seva marxa. Heus aquí en quines circumstàncies.

Passàvem aleshores entre Sicília i la costa de Tunis. En aquest espai, que s’estreny entre el cap Bon i l’estret de Messina, el fons del mar fa una pujada gairebé de sobte. Allà s’hi ha format una veritable cresta sobre la qual a penes queden disset metres d’aigua, mentre que a cada costat, davant i darrere, la profunditat és de cent setanta metres. El Nautilus hagué, doncs, de maniobrar amb prudència per tal de no topar amb aquesta barrera submarina.

Vaig ensenyar a Consell, sobre el mapa del Mediterrani, el lloc on s’alçava aquest llarg escull.

—Però això, si el senyor m’ho permet —va observar Consell—, és com un veritable istme que uneix Europa amb Àfrica.

—Sí, noi —vaig respondre—. Barra completament l’estret de Líbia, i els sondeigs de Smith han provat que els continents en altre temps havien estat units pel cap Bon i el cap Furina.

—Ho crec, ho crec —digué Consell.

—I encara afegiré —vaig continuar— que una barrera semblant existeix entre Gibraltar i Ceuta, de forma que, en temps geològics, tancava absolutament el Mediterrani.

—Caram! —féu Consell—. Si alguna força volcànica alcés altre cop algun dia aquestes dues barreres sobre les aigües…

—No és massa probable, Consell.

—Bé, però el senyor em permetrà que acabi, si aquest fenomen es produís, seria ben empipador per al senyor de Lesseps, que tant ha suat per obrir el seu istme!

—Estic d’acord amb tu, però repeteixo, Consell, que aquest fenomen no es produirà. La violència de les forces subterrànies disminueix progressivament. Els volcans, tan nombrosos en els primers dies del món, s’extingeixen a poc a poc; la calor interna s’afebleix, la temperatura de les capes inferiors del globus baixa de forma apreciable cada segle i en detriment del nostre globus, perquè aquesta calor és la seva vida.

—Tanmateix, el sol…

—El sol és insuficient, Consell. Pot tornar l’escalfor a un cadàver?

—No, que jo sàpiga.

—Doncs bé, amic meu, la Terra serà algun dia aquest cadàver refredat. Esdevindrà inhabitable i serà inhabitada com la lluna, que ja fa temps va perdre la seva calor vital.

—D’aquí a quants segles? —preguntà Consell.

—D’aquí a uns centenars de milers d’anys.

—Aleshores —respongué Consell— encara tenim temps d’acabar el nostre viatge, vaja, si és que Ned Land no ho espatlla!

I Consell, tranquil·litzat, es posà a estudiar, observant a través del vidre del saló, l’alt fons que el Nautilus rasava ben just a velocitat moderada.

Allà, sobre un sòl rocós i volcànic, s’escampava tota una flora viva, esponges, holotúries, cydippes hialines adornades de cirrus rogencs que emetien una lleugera fosforescència, beroès, vulgarment coneguts amb el nom de cogombres de mar i banyats en el miralleig d’un espectre solar, comàtules ambulants, d’un metre d’amplada, la porpra de les quals enrogia les aigües, eurialis arborescents de màxima bellesa, pavonàcies de llargues tiges, un gran nombre de garotes comestibles d’espècies variades, i actínies verdes, de tronc grisenc i disc castany, que es perdien en la seva cabellera de tentacles olivacis.

Consell s’havia ocupat més detingudament d’observar els mol·luscs i els articulats, i per bé que la nomenclatura sigui una mica àrida, no vull fer un tort al saberut noi ometent les seves observacions personals.

De la branca dels mol·luscs, ell cita nombrosos pectunculus o petxinots, espòndils peus d’ase que s’acumulaven els uns sobre els altres, donàcies triangulars, hialis tridentats, de peus natatoris grocs i conquilles transparents, pleurobranquis color taronja, ous puntejats o sembrats de taquetes verdoses, aplysies també conegudes amb el nom de «llebres de mar», dolabel·les, aceris carnosos, umbrel·les específiques del Mediterrani, orelles de mar, la conquilla de les quals produeix un nacre molt buscat, pectunculus flammulatus, anòmies que, segons diuen, els llenguadocians prefereixen a les ostres, cloïsses de les que tant plauen als marsellesos, escopinyes dobles, blanques i grosses, algunes de les cloïsses anomenades «clam» a les costes d’Amèrica del Nord on abunden i de les quals se’n fa un gran consum a Nova York, pintes operculars de diversos colors, lithodomus o dàtils de mar, enfonsats en els seus forats, venericàrdiums solcats, amb la conquilla de frontissa bombada presentant tot de crestes sortints, cínties eriçonades de tubèrculs escarlata, carinàries de punta recorbada que semblen lleugeres gòndoles, firoles coronades, atlants de conquilla espiraliforme, thetys grisos, tacats de blanc i recoberts del seu mantell franjat, eòlides semblants a petits llimacs, cavolínies reptant sobre el dors, aurícules i entre elles l’aurícula myosotis, de conquilla oval, escalàries lleonades, littorines, iantines, cineràries, petricoles, lamel·làries, caboixons, pandores, etc.

Quant als articulats, Consell, a les seves notes, els ha dividit molt encertadament en sis classes, de les quals tres pertanyen al món marí. Són les classes dels crustacis, cirrípedes i anèlids.

Els crustacis se subdivideixen en nou ordres, i el primet d’aquests ordres comprèn els decàpodes, és a dir els animals que tenen el cap i el tòrax generalment soldats, l’aparell bucal compost de diversos parells de membres, i que posseeixen quatre, cinc o sis parells de potes toràciques o ambulatòries. Consell havia seguit el mètode del meu mestre Milne-Edwards, que estableix tres seccions de decàpodes: els braquiürs, els macrurs i els anomurs. Aquests noms són lleugerament bròfecs, però són justos i precisos. Entre els braquiürs, Consell cita les amathies amb el front armat de dues grans puntes divergents, l’Inachus escorpí que, no sé per què, simbolitzava la saviesa entre els grecs, els Lambrus massena, els Lambrus spinimanes, probablement extraviats per aquell alt fons, car ordinàriament viuen a grans profunditats, el Xantho, els pilumnus, els romboides, els calappa granulosos —molt fàcils de digerir, com va fer observar Consell—, els corystes desdentats, les ebàlies, el cymopolius, les dorippe llanudes, etc. Entre els macrurs, subdividits en cinc famílies, els cuirassats, els excavadors, els astacis, els crancs i els equizòpodes, ell cita les llagostes comunes, de carn tan estimada, sobretot la de les femelles, els scyllarus o cigales de mar, les gèbies costaneres, i tota mena d’espècies comestibles, però no diu res de la subdivisió dels astacis que comprèn els llamàntols, perquè les llagostes són els únics llamàntols del Mediterrani. I, en fi, entre els anomurs, va veure dròmies comunes, abrigades darrere qualsevol conquilla abandonada de la qual s’emparen, homoles de front espinós, bernats ermitans, crancs de porcellana, etcètera.

Aquí es quedava el treball de Consell. Li havia faltat temps de completar la classe dels crustacis amb l’examen dels estomàpodes, dels anfípodes, dels homòpodes, dels isòpodes, dels tribolites, dels branquiàpodes, dels ostròcodes i dels entomostracis. I per acabar l’estudi dels articulats marins, hauria hagut de citar la classe dels cirrípedes, que engloba els ciclops i els argulus, i la classe dels anèl·lids que no hauria deixat de dividir en tubícoles i dorsibranquis. Però el Nautilus, un cop passat l’alt fons de l’estret de Líbia, tornà a les aigües profundes i a la seva velocitat anterior. A partir d’aleshores s’acabaren els mol·luscs, els articulats i els zoòfits. A penes si poguérem veure alguns peixos grans que passaven com ombres.

Durant la nit del 16 al 17 de febrer, havíem entrat en aquesta segona conca mediterrània, les màximes profunditats de la qual arriben als tres mil metres. El Nautilus, gràcies a l’impuls de la seva hèlice i lliscant sobre els seus plans inclinats, s’enfonsà fins a les darreres capes del mar.

Allà, a falta de meravelles naturals, la massa aquosa oferí a la meva vista un seguit d’escenes emotives i terribles. En efecte, travessàvem aleshores tota aquesta part del Mediterrani tan fecunda en sinistres. De la costa algerina fins a les costes de Provença, quantes naus han arribat a naufragar, quants vaixells desapareguts! El Mediterrani només és un llac si se’l compara amb les vastes planures líquides del Pacífic, però és un llac capritxós, d’onades canviants, avui propici i acariciador per al fràgil falutx que sembla flotar entre el doble ultramar de les aigües i del cel, i demà iracund, turmentat, desfet pels vents, esbotzant els més forts vaixells amb les seves curtes onades que els colpegen a cops seguits i precipitats.

Així, en aquesta ràpida passejada a través de les capes profundes, em fou possible contemplar multitud de desferres ajagudes sobre el terra, algunes ja encastades de coralls, d’altres només revestides d’una capa de rovell, àncores, canons, bales, guarniments de ferro, pales d’hèlices, fragments de màquines, cilindres trencats, calderes esventrades; després, bucs flotant entre dues aigües, els uns drets, els altres tombats.

De tots aquests vaixells, els uns havien naufragat per col·lisió, els altres per haver topat amb algun escull de granit. En vaig veure que s’havien enfonsat a pic, amb l’arboradura dreta i els aparells tibats per l’aigua. Feien l’efecte d’haver llençat l’àncora en una immensa rada forana i esperar el moment de la partença. Quan el Nautilus passava entre ells i els il·luminava amb la seva claror elèctrica, semblava com si aquells vaixells l’anessin a saludar amb les seves banderes i a enviar-li el seu número d’ordre! Però no, sobre aquell camp de catàstrofes només quedava el silenci i la mort!

Vaig observar que els fons mediterranis s’atapeïen més i més de sinistres desferres a mesura que el Nautilus s’aproximava a l’estret de Gibraltar. Les costes d’Àfrica i d’Europa s’estrenyen aquí, i en aquest espai més tancat, les topades són freqüents. Allà vaig veure carenes de ferro, fantàstiques ruïnes de steamers, els uns bolcats, els altres dempeus, semblants a animals formidables. Un d’aquells vaixells, amb els flancs oberts, la xemeneia torçada, les rodes tan destrossades que només quedava la muntura, el governall separat del codast i retingut encara per una cadena de ferro, i la seva placa de popa rosegada per les sals marines, oferia un aspecte desolador i terrible! Quantes existències truncades a bord! Quantes víctimes arrossegades sota les aigües! Hauria sobreviscut algun mariner per contar aquell terrible desastre, o bé les onades servaven encara el secret del sinistre? No sé per què, vaig pensar que aquell vaixell desaparegut sota el mar podia ser l’Atles, perdut en cossos i béns feia una vintena d’anys i del qual mai més no se’n sentí a parlar! Ah, quina història tan sinistra la d’aquests fons mediterranis, aquest vast carner on tantes riqueses s’han perdut i on tantes víctimes han trobat la mort!

Tanmateix, el Nautilus, indiferent i ràpid, corria a tota la velocitat que li permetia l’hèlice enmig d’aquelles ruïnes. El 18 de febrer, cap a les tres de la matinada, embocà l’estret de Gibraltar.

Allà existeixen dos corrents: un corrent superior, ja conegut de fa molt de temps, que aporta les aigües de l’oceà cap a la conca mediterrània; i després un contracorrent inferior, del qual avui dia el raonament n’ha demostrat l’existència. En efecte, la suma de les aigües del Mediterrani, incessantment augmentades per les de l’Atlàntic i per les dels rius que hi desemboquen, hauria d’elevar cada any el nivell d’aquest mar, perquè la seva evaporació és insuficient a l’hora de restablir l’equilibri. Com que això no passa, cal admetre naturalment l’existència d’un corrent inferior que a través de l’estret de Gibraltar vessi a la conca atlàntica el sobrant del Mediterrani.

I realment és un fet exacte, perquè fou aquest contracorrent el que aprofità el Nautilus, avançant ràpidament per l’estret pas. Per un moment, vaig poder entreveure les admirables ruïnes del temple d’Hèrcules desaparegut, segons Plini i d’Aviè, amb la baixa illa que el suportava, i uns minuts més tard flotàvem ja sobre les aigües de l’Atlàntic.





8


La badia de Vigo

L’Atlàntic! Vasta extensió d’aigua que cobreix una superfície de vint-i-cinc milions de milles quadrades, i de nou mil milles de llargada per dues mil set-centes d’amplada mitjana. Important mar gairebé ignorat pels antics, llevat potser dels cartaginesos, aquests holandesos de l’antiguitat, que en les seves peregrinacions comercials seguien les costes oest d’Europa i d’Àfrica! Les ribes d’aquest oceà, de sinuositats paral·leles, abracen un perímetre immens, i les seves aigües són banyades pels rius més grans del món, el Sant Llorenç, el Mississipí, l’Amazones, el Plata, l’Orinoco, el Níger, el Senegal, l’Elba, el Loira, el Rhin, que aporten el cabal dels països més civilitzats i de les contrades més salvatges! Magnífica planura, incessantment solcada pels vaixells de totes les nacions, a l’empar de totes les banderes del món i limitada per dues puntes terribles, temudes pels navegats: el cap Hornos i el cap de les Tempestes!

El Nautilus en trencava les aigües amb el tallant del seu esperó, després d’haver acomplert gairebé deu mil llegües en tres mesos i mig, recorregut superior a un dels grans cercles de la terra. On aniríem ara i què ens reservava el futur?

El Nautilus, un cop fora de l’estret de Gibraltar, havia fet cap a alta mar. Tornà a la superfície del mar, i així poguérem reprendre les nostres habituals passejades per la plataforma.

Immediatament hi vaig pujar acompanyat per Ned Land i Consell. A una distància de dotze milles, apareixia vagament el cap Sant Vicenç que forma la punta sud-oest de la península ibèrica. Bufava un fort vent del sud. Hi havia una mar grossa i picada que imprimia al Nautilus un violent balanceig. Resultava gairebé impossible mantenir-se dret a la plataforma, escombrada a cada instant per enormes onades. Vam haver de tornar, doncs, a baix, després d’aspirar profundament algunes glopades d’aire.

Vaig dirigir-me a la meva cambra. Consell anà a la seva, però el canadenc, amb cara preocupada, em seguí. El nostre ràpid pas pel Mediterrani no li havia permès de posar els seus projectes en execució, i mal sabia dissimular el seu descontentament.

Quan la porta de la meva cambra es tancà, s’assegué i em mirà silenciosament.

—Amic Ned —li vaig dir—, us comprenc, però no us heu de retreure pas res. En les condicions en què navegava el Nautilus, intentar abandonar-lo hauria estat pura follia! —Ned Land no respongué. Els seus llavis serrats i les celles arrufades indicaven clarament que estava posseït per la violenta obsessió d’una idea fixa—. Vejam —vaig continuar—, la situació encara no és desesperada. Sembla que remuntem la costa de Portugal. França i Anglaterra no queden massa lluny, i allà podríem trobar refugi fàcilment. Ah! Si el Nautilus, en sortir de l’estret de Gibraltar, hagués fet cap al sud, o si ens hagués arrossegat cap a les regions on no hi ha continents, aleshores sí que compartiria les vostres inquietuds. Però, ara ja ho sabem, el capità Nemo no defuig els mars civilitzats, i d’aquí a uns dies crec que podreu actuar amb alguna garantia de seguretat.

Ned Land em mirà encara més fixament, i separant els llavis, digué:

—Serà aquest vespre. —Em vaig alçar d’un bot. Confesso que estava poc preparat per rebre aquella comunicació. Hauria volgut respondre al canadenc, però no em venien les paraules—. Havíem quedat que esperaríem una circumstància favorable —continuà Ned Land—. La circumstància s’ha presentat. Aquest vespre serem a poques milles de la costa espanyola. La nit és fosca. El vent bufa de mar. Em vau donar la vostra paraula, senyor Aronnax, compto amb vós. —Com que jo continuava callat, el canadenc s’aixecà i, acostant-se’m, digué—: Aquest vespre, a les nou. Consell està previngut. A aquella hora, el capità Nemo serà a la seva cambra i probablement ja descansarà. Ni els maquinistes, ni els homes de la tripulació no ens podran veure. Consell i jo ens arribarem a l’escala principal. Vós, senyor Aronnax, us quedareu a la biblioteca, a dos passos de nosaltres, esperant el meu senyal. Els rems, el pal i la vela ja són al bot. Fins i tot hi he pogut portar algunes provisions. També m’he fet amb una clau anglesa per descollar els perns que subjecten el bot al buc del Nautilus. De manera que tot és a punt. Fins al vespre.

—Fa mala mar —vaig dir.

—Teniu raó —respongué el canadenc—, però cal arriscar-s’hi. La llibertat ve val la pena. D’altra banda, l’embarcació és sòlida, i fer algunes milles amb un vent favorable que ens empenti no és cap problema. Qui sap si demà no seríem ja a cent llegües mar endins? Si les circumstàncies ens afavoreixen, entre deu i dotze ja haurem desembarcat en algun punt de la terra ferma o estarem morts. Així, doncs, que sigui a la bona de Déu i fins a aquest vespre!

I dit això, el canadenc es retirà, deixant-me gairebé esmaperdut. M’havia imaginat que, arribat el cas, hauria tingut temps de reflexionar, de discutir. Però el meu pertinaç company no m’ho permetia. És clar que, després de tot, què li hauria dit? Ned Land tenia tota la raó. Qui no fa quan pot, no fa quan vol, de manera que calia aprofitar-se’n. I jo podia fer-me enrere i assumir la responsabilitat de comprometre, per un interès personal, l’esdevenidor dels meus companys? És que el capità Nemo no podia, demà mateix, arrossegar-nos a grans distàncies de qualsevol terra?

En aquell moment, un xiulet bastant fort m’indicà que els dipòsits s’estaven omplint, i el Nautilus s’enfonsà sota les aigües de l’Atlàntic.

Vaig romandre a la meva cambra. Volia evitar com fos el capità Nemo per tal d’amagar-li la profunda emoció que em dominava. Vaig passar aquell dia tristament, en una constant indecisió entre el desig de tornar a obtenir el meu lliure albir i la recança d’abandonar aquell meravellós Nautilus, sense haver acabat els meus estudis submarins! Deixar així aquest oceà, «el meu Atlàntic», com ja l’anomenava, sense haver-ne investigat les més profundes capes, sense haver-li arrabassat aquells secrets que ja m’havien revelat els mars de les Índies i el Pacífic! La meva novel·la quedava incompleta ja des del primer volum, el meu somni s’interrompia en el moment més bell! Quantes malanades hores s’escolaren així, tan aviat veient-me en lloc segur, a terra, amb els meus companys, com desitjant, malgrat la meva raó, que alguna circumstància imprevista impedís la realització dels projectes de Ned Land.

Dos cops vaig anar al saló. Volia consultar el compàs. Volia veure si la direcció del Nautilus ens acostava efectivament, o ens allunyava de la costa. Però no. El Nautilus es mantenia encara en aigües portugueses. Anava rumb al nord, vorejant les ribes de l’oceà.

Així, doncs, calia fer un pensament i preparar-se per fugir. El meu bagatge no era precisament massa pesant: les meves notes i prou.

Quant al capità Nemo, em preguntava, què pensaria de la nostra fuga? Quines inquietuds o quins torts li podia causar?, què faria en el doble cas en què fos descoberta o fallés? Certament no li podia retreure res, ans al contrari. Mai no he conegut una hospitalitat més franca que la seva. Tot i així, si l’abandonava no em podria titllar d’ingrat, perquè cap jurament no ens lligava a ell. El capità només comptava amb la força de la situació i no pas amb la nostra paraula de quedar-nos per sempre al seu costat. Però aquella pretensió expressada en veu alta de retenir-nos perpètuament presoners a bord justificava qualsevol temptativa per part nostra.

No havia tornat a veure’l des de la nostra visita a l’illa Santorin. Em duria l’atzar a trobar-me altre cop en presència seva abans de la nostra partida? Ho desitjava i ho temia alhora. Escoltava per veure si el sentia caminar per la seva cambra, contigua a la meva. Però no m’arribava cap soroll a l’oïda. No hi devia haver ningú.

Aleshores se m’acudí pensar si aquell estrany personatge seria a bord o no. D’ençà d’aquella nit en què el bot havia deixat el Nautilus per anar a fer algun servei misteriós, les meves idees respecte a ell s’havien modificat lleugerament. Estava segur que, malgrat el que pogués dir, el capità Nemo havia d’haver conservat amb la gent de terra alguna que altra relació, fos del gènere que fos. Mai no abandonava el Nautilus? Setmanes senceres s’havien escolat sense que jo me l’hagués trobat. Què feia durant aquests llargs períodes? I, no seria que, mentre jo el creia afectat per accessos de misantropia, ell acomplia lluny d’allà algun acte secret, la naturalesa del qual fins ara m’havia passat desapercebuda?

Totes aquestes idees i moltes altres m’assaltaren alhora. El camp de probabilitats no pot ser sinó infinit en l’estranya situació en què ens trobem. Experimentava un malestar insuportable. Aquell dia d’espera se’m feia etern. Les hores passaven massa lentament, a desgrat de la meva impaciència.

El dinar em fou servit com sempre a la meva cambra. Vaig menjar amb desgana, massa preocupat per tot plegat. Em vaig alçar de taula a les set. Encara faltaven cent vint minuts —i els comptava un per un— abans no fos l’hora de reunir-me amb Ned Land. La meva agitació augmentava considerablement. El meu pols bategava amb violència. No em podia estar quiet. Anava i venia, esperant calmar, a base de moure’m, la torbació del meu esperit. La idea de sucumbir en la nostra temerària empresa era el menys penós dels meus maldecaps; però només de pensar que el nostre projecte fos descobert abans d’abandonar el Nautilus, només de pensar que ens poguessin dur altre cop davant del capità Nemo indignat o, el que seria pitjor, decebut pel meu abandó, el meu cor palpitava desesperadament.

Vaig voler veure el saló per darrera vegada. Em vaig ficar pels corredors i de seguida vaig ser en aquell museu on tantes hores agradables i útils havia passat. Vaig contemplar totes aquelles riqueses, tots aquells tresors, com si fos un home a punt d’anar a un etern exili, a punt de partir per no tornar mai més. Faltava poc perquè abandonés aquelles meravelles de la natura, aquelles obres mestres de l’art, entre les quals s’havia concentrat durant tants de dies tota la meva vida. Hauria volgut llençar una darrera mirada a les aigües de l’Atlàntic pel vidre del saló, però les escotilles estaven hermèticament tancades i una paret de planxa metàl·lica em separava d’aquell oceà que encara no coneixia.

Tot passejant nerviosament pel saló, vaig arribar prop de la porta, practicada a la paret esbiaixada, que donava a la cambra del capità. Amb gran sorpresa per part meva, vaig adonar-me que la porta estava només ajustada. Vaig recular involuntàriament. Si el capità Nemo era dins la seva cambra, em podia haver vist. Tanmateix, no se sentia cap soroll i m’hi vaig acostar. La cambra era deserta. Vaig obrir la porta del tot i vaig fer uns passos a l’interior. Conservava el mateix aspecte sever i cenobític.

En aquell instant, alguns aiguaforts penjats a la paret que no havia remarcat durant la meva primera visita atragueren la meva atenció. Eren retrats, retrats d’aquells grans homes històrics, l’existència dels quals ha estat un perpetu sacrifici a la causa d’una gran idea humanitària: Kosciusko, l’heroi caigut al crit de «Finis Polonice»; Botzaris, el Leònides de la moderna Grècia; O’Connell, el defensor d’Irlanda; Washington, el fundador de la Unió Americana; Manin, el patriota italià; Lincoln, mort per la bala d’un esclavista; i, finalment, aquell màrtir de l’alliberament de la raça negra, John Brown, penjat de la forca tal com el dibuixà terriblement el llapis de Víctor Hugo.

Quin lligam existia entre aquelles ànimes heroiques i l’ànima del capità Nemo? Podia, doncs, gràcies a aquella col·lecció de retrats, descobrir el misteri de la seva existència? Era el campió dels pobles oprimits, l’alliberador de les races esclaves? Havia participat en les darreres commocions polítiques o socials d’aquest segle? Havia estat un dels herois de la terrible guerra americana, guerra lamentable i per sempre gloriosa…?

Tot d’una el rellotge tocà les vuit. El martelleig del primer cop sobre la campaneta m’arrencà dels meus somnis. Vaig tremolar com si un ull invisible hagués pogut penetrar en el més secret dels meus pensaments, i vaig sortir corrents de la cambra.

Fora, les meves mirades anaren de dret cap a la brúixola. La nostra direcció continuava essent cap al nord. La corredora indicava una velocitat moderada; el manòmetre, una profunditat de seixanta peus aproximadament. Les circumstàncies, doncs, afavorien els projectes de Ned.

Vaig tornar a la meva cambra. Em vaig abrigar tant com vaig poder: botes de mar, casquet de llúdria, casaca de bissus reforçada amb pell de foca. Era a punt. Esperava i esperava. Només el fimbreig de l’hèlice torbava el silenci profund que regnava a bord. Jo no feia res més que escoltar i parar l’orella. Temia sentir de sobte alguna veu que m’indiqués que Ned Land acabava de ser sorprès intentant la fuga, i una inquietud mortal m’envaïa. Endebades intentava recuperar la meva sang freda.

A les nou menys pocs minuts, vaig aplicar l’orella a la porta del capità. Ni un soroll. Vaig abandonar la meva cambra i vaig tornar al saló que estava sumit en una mitja penombra, però desert.

Vaig obrir la porta que comunicava amb la biblioteca. Igual claror i igual solitud. Em vaig anar a situar prop de la porta que donava al forat de l’escala central, esperant el senyal de Ned Land.

En aquell moment, el fimbreig de l’hèlice disminuí sensiblement, després cessà del tot. Què havia provocat aquell canvi en la marxa del Nautilus? Aquella parada afavoria o impedia els desigs del canadenc? No ho podia pas dir.

El silenci només era pertorbat pels batecs del meu cor.

De sobte, un lleuger xoc es féu sentir. Vaig comprendre que el Nautilus acabava de posar-se sobre el fons de l’oceà. La meva inquietud augmentà encara més. El senyal del canadenc no arribava mai. Tenia ganes d’ajuntar-me amb ell per demanar-li que postergués la seva temptativa. M’adonava que la nostra navegació havia alterat les seves condicions ordinàries.

En aquell moment, la porta del gran saló s’obrí, i aparegué el capità Nemo. I així que em va veure, sense cap més preàmbul, em digué en un to amable:

—Ah!, senyor professor, us buscava. Coneixeu la història d’Espanya? —Ni que hagués conegut a fons la història del meu propi país, en les condicions en què em trobava, l’esperit torbat i el cap bullint, no n’hauria pogut citar ni una sola pàgina—. I bé? —preguntà el capità Nemo—, que m’heu sentit? Coneixeu la història d’Espanya?

—Molt poc —vaig respondre.

—Ah, aquests savis que mai no saben res —digué el capità—. Asseieu-vos —afegí—, i us contaré un curiós episodi d’aquesta història.

El capità s’estirà sobre un divan i, maquinalment, em vaig asseure prop d’ell, en la penombra.

—Senyor professor —em digué—, escolteu-me bé. Aquesta història us interessarà almenys en un aspecte, perquè us explicarà una qüestió que sens dubte encara no heu pogut resoldre.

—Us escolto, capità —vaig dir, sense saber on volia anar a parar el meu interlocutor, ni si tot allò es referia als nostres projectes de fuga.

—Senyor professor —continuà el capità Nemo—, si em permeteu, ens remuntarem a l’any 1702. Vós no ignoreu que en aquesta època, el vostre rei Lluís XIV, creient que bastava amb un gest de potestat per enclotar els Pirineus sota terra, havia imposat el seu nét, el duc d’Anjou, als espanyols. Aquest príncep que regnà més o menys malament amb el nom de Felip V, se les havia, a l’exterior, amb poderosos enemics.

»En efecte, l’any abans, les cases reials d’Holanda, Àustria i Anglaterra havien concertat a La Haia un tractat d’aliança, a fi d’arrencar la corona d’Espanya de les mans de Felip V, per dipositar-la sobre el cap d’un arxiduc, al qual donaren prematurament el nom de Carles III.

»L’Espanya de Felip V havia de fer front a aquesta coalició. Però es trobava pràcticament desproveïda de soldats i de marins. Tanmateix, no li mancaven diners, sempre i quan els seus galions, carregats d’or i plata de les Amèriques, entressin als seus ports. Justament cap a finals del 1702, esperava un ric comboi que França havia fet escortar per una flota de vint-i-tres vaixells, comandats per l’almirall de Château-Renault, perquè les marines de la coalició recorrien aleshores l’Atlàntic.

»Aquest comboi havia de tocar port a Cadis, però l’almirall, en saber que la flota anglesa creuava per aquells paratges, va preferir tocar un port francès.

»Els comandants espanyols del comboi protestaren contra aquella decisió. Volien ser conduïts a un port espanyol i, si no era a Cadis, que fos a la badia de Vigo, situada a la costa nord-oest d’Espanya, que no estava bloquejada.

»L’almirall de Château-Renault va tenir la feblesa d’accedir a aquella imposició, i els galions entraren a la badia de Vigo.

»Malauradament aquesta badia forma una rada oberta que no pot ser defensada de cap manera. Calia, doncs, afanyar-se a descarregar els galions abans no arribessin les flotes aliades, i certament no els hauria mancat el temps per fer-ho si una miserable qüestió de rivalitat no hagués sorgit tot d’una.

»Seguiu bé l’encadenament dels fets? —em preguntà el capità Nemo.

—Perfectament —vaig dir, sense saber encara a què treia cap aquella lliçó d’història.

—Doncs continuo. I heus aquí el que passà. Els comerciants de Cadis tenien un privilegi, segons el qual només ells podien rebre les mercaderies que venien de les Índies occidentals. De manera que desembarcar els lingots dels galions al port de Vigo era anar contra els seus drets. Es van queixar, doncs, a Madrid, i obtingueren del feble Felip V que el comboi, sense procedir a la seva descàrrega, romangués en segrest a la rada de Vigo, fins que les flotes enemigues s’haguessin allunyat.

»I així, mentre es prenien aquestes decisions, el 22 d’octubre del 1702, els vaixells anglesos arribaren a la badia de Vigo. L’almirall de Château-Renault, malgrat tenir una força inferior, va combatre coratjosament. Però, quan va veure que les riqueses del comboi estaven a punt de caure en mans dels enemics, incendià i féu barrinar els galions que foren engolits amb els seus immensos tresors.

El capità Nemo s’havia aturat. Confesso que jo encara no sabia per quina raó m’havia d’interessar aquella història.

—I bé? —vaig preguntar-li.

—Doncs, bé, senyor Aronnax —em respongué el capità Nemo—, som a la badia de Vigo, i només espera que vós vulgueu penetrar els seus misteris.

El capità s’aixecà i em pregà que el seguís. Havia tingut temps d’asserenar-me, i vaig obeir. El saló era a les fosques, però a través dels vidres transparents centellejaven les aigües del mar. Vaig mirar cap enfora.

Al voltant del Nautilus, en un radi de mitja milla, les aigües apareixien impregnades de llum elèctrica. El fons de sorra era net i clar. Alguns homes de la tripulació, vestits amb els escafandres, s’ocupaven de destriar tonells mig podrits i caixes esventrades d’enmig d’aquelles desferres encara ennegrides. De totes les caixes i barrils, sortien lingots d’or i de plata, devessalls de piastres i de joies. La sorra n’estava entapissada. Després, carregats amb aquell preciós botí, els homes tornaven al Nautilus, hi deixaven la seva farda i anaven a reprendre aquella inesgotable pesca d’or i plata.

Ho vaig comprendre tot. Aquell havia estat el teatre de la batalla del 22 d’octubre del 1702. Aquí mateix s’havien enfonsat els galions carregats per compte del govern espanyol. Aquí venia el capità Nemo a ensacar, segons les seves necessitats, tots aquells milions amb què llastava el seu Nautilus. Era únicament per a ell que Amèrica havia lliurat els seus preciosos metalls. Ell era l’hereu directe i sense discussió d’aquells tresors arrencats als inques i als vençuts per Hernan Cortés!

—Sabíeu, senyor professor —em preguntà somrient—, que el mar tingués tantes riqueses?

—Sabia —vaig respondre—, que s’estima en dos milions de tones la plata que està en suspensió dins dels mars.

—Sens dubte, però, per extreure aquesta plata, les despeses que caldria fer serien superiors al profit que se n’obtindria. Aquí, ben al contrari, no tinc res més a fer que recollir allò que els homes han perdut, i no solament a la badia de Vigo, sinó també en mil altres indrets, escenaris de naufragis que he anotat perfectament en les meves cartes submarines. Compreneu ara per què sóc infinitament ric?

—Ho comprenc, capità. Permeteu-me, però, que us digui que, explotant aquesta badia de Vigo, no heu fet res més que avançar-vos als treballs d’una societat rival.

—Quina?

—Una societat que ha rebut del govern espanyol el privilegi de buscar aquests galions englotits. Els accionistes estan enllaminits per la certesa d’un enorme benefici, car han avaluat en cinc-cents milions el valor d’aquestes riqueses naufragades.

—Cinc-cents milions! —em respongué el capità Nemo—. Hi eren, però ja no hi són.

—Efectivament —vaig dir—. De manera que un bon avís a aquests accionistes seria un acte de caritat, encara que no sé si s’ho prendrien seriosament. El que més lamenten per damunt de tot, generalment, els jugadors, no és tant la pèrdua dels seus diners, sinó la de les seves folles esperances. De totes maneres, són menys de plànyer que tots aquests milers de malaurats als quals aquestes riqueses ben repartides haurien pogut aprofitar, mentre que ara seran per sempre més estèrils!

Encara no havia acabat d’expressar aquesta recança, que ja vaig notar que devia haver ferit el capità Nemo.

—Estèrils! —respongué, animant-se—. Creieu, doncs, senyor, que aquestes riqueses es perden pel sol fet que sóc jo qui les recullo? És únicament per a mi, segons vós, que em prenc la molèstia d’agafar-les? Qui us diu que no en faig bon ús? Us penseu que no sé que existeixen éssers sofrents i races oprimides en aquest món, miserables a qui cal socórrer i víctimes a qui cal venjar? No compreneu…?

El capità Nemo callà després d’aquestes darreres paraules, lamentant potser haver parlat una mica massa. Però jo ja ho havia endevinat. Fossin quins fossin els motius que l’havien forçat a buscar la independència sota els mars, per damunt de tot no havia deixat de ser un home! El seu cor encara bategava davant les sofrences de la humanitat, i la seva immensa caritat s’adreçava tant a les races sotmeses com als individus!

I vaig comprendre aleshores a qui havien estat destinats aquells milions expedits pel capità Nemo, quan el Nautilus navegava en aigües de la Creta insurrecta!





9


Un continent desaparegut

L’endemà al matí, 19 de febrer, el canadenc va venir a veure’m a la meva cambra. Esperava la seva visita. Se’l veia contrariejat.

—I què us en sembla? —em va dir.

—Em sembla que l’atzar no anava a favor nostre, ahir.

—Sí. Aquest damnat capità s’havia d’aturar justament a l’hora que nosaltres volíem fugir del seu vaixell.

—Sí, Ned, tenia hora amb el seu banquer.

—El seu banquer?

—O més ben dit, amb el seu banc, que no pot tenir altre nom aquest oceà on les seves riqueses estan més segures que no pas a les tresoreries d’un estat.

Aleshores li vaig explicar els incidents de la nit passada, amb la secreta esperança de convèncer-lo perquè no abandonéssim el capità; però el meu relat no va tenir cap altre resultat que la recança, enèrgicament expressada per Ned, de no haver pogut fer pel seu compte una passejada pel camp de batalla de Vigo.

—En fi, no tot s’ha perdut! Ha estat un cop d’arpó que no ha tocat l’objectiu! Una altra vegada reeixirem, ni que sigui aquesta mateixa tarda si cal…

—Quina és la direcció del Nautilus? —vaig preguntar.

—Ho ignoro —respongué Ned.

—Bé, a migdia sabrem quina és la situació.

El canadenc tornà al costat de Consell. Tan bon punt vaig estar vestit, vaig anar al saló. El compàs no indicava res que ens pogués tranquil·litzar. La ruta del Nautilus era sud-oest. Donàvem l’esquena a Europa.

Vaig estar esperant amb una certa impaciència que el punt de les nostres coordenades fos senyalat al mapa. Cap a dos quarts de dotze, els dipòsits es buidaren, i l’aparell pujà a la superfície de l’oceà. Tot seguit vaig córrer a la plataforma. Ned Land ja m’hi havia precedit.

No hi havia terra a la vista. Només el mar immens. Algunes veles a l’horitzó, sens dubte d’aquelles que van a buscar al cap de Sant Roc els vents favorables per doblar el cap de Bona Esperança. El cel era cobert. S’estava congriant una gropada.

Ned, irritat, intentava travessar l’horitzó bromós i tapat. Encara esperava que, darrere tota aquella espessa boira, trobaria la terra desitjada.

A migdia, el sol es mostrà un instant. El segon aprofità aquella escletxa dels núvols per prendre l’altura. Després, com que cada vegada hi havia més mala mar, vam descendir a l’interior i l’escotilla es tancà.

Una hora més tard, quan vaig anar a consultar la carta marítima, vaig comprovar que la posició del Nautilus estava indicada a 16° 17’ de longitud i a 33° 22’ de latitud, és a dir a cent cinquanta llegües de la costa més pròxima. Ja no calia pensar a fugir, i no cal dir quina fou la irritació de Ned quan li vaig fer conèixer la nostra situació.

Pel que a mi fa, puc dir que allò no m’afectà gens ni mica. Més aviat em vaig sentir alleugerit d’un gran pes que m’oprimia, i vaig poder reprendre amb una mena de calma relativa els meus treballs habituals.

Al vespre, cap a les onze, vaig rebre la inesperada visita del capità Nemo. Em preguntà amb gran deferència si em sentia cansat pel fet d’haver passat la nit anterior en vetlla. Vaig dir que no.

—Aleshores, senyor Aronnax, us voldria proposar una curiosa excursió.

—Proposeu, capità.

—Fins ara només heu visitat els fons submarins durant el dia i a la claror del sol. Us interessaria veure’ls en una nit obscura?

—Ja ho crec. Amb molt de gust.

—El passeig serà cansat, us ho adverteixo. Haurem de caminar força estona i pujar una muntanya. Els camins no són precisament un llit de roses.

—Tot això que em dieu, capità, encara incita més la meva curiositat. Estic disposat a seguir-vos.

—Veniu amb mi, doncs, senyor professor, anem a posar-nos els nostres escafandres.

Un cop al vestuari, vaig adonar-me que ni els meus companys ni cap home de la tripulació no venia amb nosaltres en aquella excursió. Tampoc el capità Nemo no m’havia proposat de fer venir Ned o Consell.

En uns instants vam tenir posats els nostres aparells i situats sobre l’esquena els dipòsits suficientment carregats d’aire, però les llanternes elèctriques no estaven preparades, i així ho vaig fer observar al capità.

—Ens serien de poca utilitat —em respongué.

Vaig pensar que ho havia entès malament, però ja no vaig poder repetir la meva observació, perquè el cap del capità ja havia desaparegut sota el casc metàl·lic. Acabava de disfressar-me quan vaig notar que em posaven a la mà un bastó ferrat, i uns minuts més tard, després de la maniobra habitual, fèiem peu sobre el fons de l’Atlàntic, a una profunditat de tres-cents metres.

Era prop de mitjanit. Les aigües eren completament fosques, però el capità Nemo em mostrà a la llunyania un punt rogenc, una mena de gran resplendor que brillava a dues milles aproximadament del Nautilus. Què podia ser aquell foc, quines matèries l’alimentaven, per què i com es revifava constantment dins la massa líquida, eren interrogants que, ara per ara, no podia esbrinar. De totes maneres, feia una certa claror, no massa, certament, però de seguida em vaig poder acostumar a aquelles peculiars tenebres, i, en aquelles circumstàncies, vaig comprendre la inutilitat dels aparells de Ruhmkorff.

El capità i jo caminàvem l’un al costat de l’altre, directament cap al foc assenyalat. El terra pla anava pujant gairebé imperceptiblement. I nosaltres fèiem grans gambades amb l’ajut del bastó; però la nostra marxa era lenta, de fet, perquè els nostres peus sovint s’enfonsaven en una mena de fang amassat amb algues i sembrat de pedres planes.

Mentre avançàvem, vaig sentir una mena de clapoteig per damunt del meu cap. Aquell soroll de vegades augmentava i produïa un espurneig continu. De seguida vaig comprendre’n la causa. Era la pluja que queia violentament i crepitant sobre la superfície de les aigües. Instintivament vaig pensar que ens mullaríem! Mullar-nos la pluja dins del mar! No em vaig poder estar de riure davant d’aquesta idea bizantina. Però realment cal dir que, sota l’espès vestit de l’escafandre, un no s’adona que està en el líquid element, i només nota que està en una atmosfera una mica més densa que la de la terra, però res més.

Després d’una mitja hora de marxa, el terra esdevingué rocallós. Les meduses, els crustacis microscòpics, les pennàtules, l’il·luminaven lleugerament amb la seva fosforescència. Entreveia munts de pedres cobertes per milions de zoòfits i d’algues entrecreuades. El peu em relliscava sovint sobre aquell viscós tapís de varecs, i sense el meu bastó ferrat hauria caigut més d’una vegada. Si em girava, encara podia veure el fanal blanquinós del Nautilus que començava a empal·lidir a causa de la llunyania.

Aquells amuntegaments de pedres a què m’acabo de referir estaven disposats sobre el fons oceànic seguint una certa regularitat que no sabia explicar. Podia contemplar gegantescos solcs que es perdien en la foscor de la llunyania, sense que en poguéssim veure l’acabament. D’altres particularitats se’m presentaven al davant que tampoc no podia comprendre. Tenia la sensació que les meves soles de plom xafaven una màrfega d’ossaments que petaven amb un soroll sec. Què era, doncs, aquella vasta planura que recorríem? Hauria volgut interrogar el capità, però el seu llenguatge per signes, que li permetria de parlar amb els seus companys, quan el seguien en les seves excursions submarines, era encara incomprensible per a mi.

Tanmateix, la claror rogenca que ens guiava augmentava i inflamava l’horitzó. La presència d’aquell fogar sota les aigües m’intrigava en gran manera. Era la manifestació d’algun efluvi elèctric? Ens dirigíem cap a un fenomen natural encara desconegut pels savis de la terra? O potser —i aquest pensament també travessà el meu cervell— en aquella combustió calia veure la intervenció d’una mà humana? Alimentava l’home aquell incendi? Anàvem a trobar-nos, en aquelles capes profundes, amb alguns companys o amics del capità Nemo, que vivien com ell una existència estranya, als quals el capità volia fer una visita? Trobaria allà baix tota una colònia d’exiliats que, farts de les misèries de la terra, havien buscat i trobat la independència a les profunditats de l’oceà? Totes aquestes folles idees, per bé que inadmissibles, em perseguien, i en la meva disposició d’ànim, sobreexcitat constantment per la sèrie de meravelles que passaven davant dels meus ulls, no m’hauria sorprès gens trobar, al fons d’aquell mar, una d’aquelles ciutats submarines que somiava el capità Nemo!

La nostra ruta s’il·luminava cada cop més. La lluor blanquinosa irradiava al cim d’una muntanya de vuit-cents peus d’altura aproximadament. Però el que jo podia veure no era res més que la reverberació produïda pel cristall de les capes aquoses. El fogar, font d’aquesta inexplicable claredat, ocupava el vessant oposat de la muntanya.

El capità Nemo avançava sense vacil·lar per entre aquells laberints petris que solcaven el fons de l’Atlàntic. Segur que coneixia aquella ombriva ruta. Sens dubte la devia haver recorregut més d’una vegada i no s’hi podia perdre. Jo el seguia amb una confiança indestructible. Em feia l’efecte d’estar en presència d’un dels genis del mar, i quan caminava al meu davant, podia admirar la seva estatura que es retallava a contrallum sobre el fons clar de l’horitzó.

Era la una de la matinada. Havíem arribat a les primeres rampes de la muntanya. Però, per pujar-les, calia primer aventurar-se per les difícils senderes d’un ample massís.

Sí! Un massís d’arbres morts, sense fulles, sense saba, arbres mineralitzats per l’acció de les aigües, dels quals es destacaven aquí i allà alguns pins gegantescos. Era com una hullera encara en peu, aguantant-se amb les arrels sobre el terra soscavat; les seves branques, com fins retalls de paper negre, es dibuixaven netament sobre el sostre de les aigües. Imagineu-vos una selva del període Hartz, arrapada als flancs d’una muntanya, però englotida. Les senderes estaven atapeïdes de fucus i d’algues, entre les quals formiguejaven tot de crustacis. Jo caminava, enfilant-me a les roques, saltant per sobre de troncs tombats, trencant les lianes que es bressolaven d’un arbre a l’altre, espantant els peixos que volaven de branca en branca. Arrossegat per aquelles meravelles, ni notava el cansament. Simplement seguia el meu guia que no es fatigava pas.

Quin espectacle! Com descriure’l? Com pintar l’aspecte d’aquests boscos i d’aquestes roques enmig d’aquell medi líquid, amb la part inferior ombriva i agresta, i la part superior acolorida amb els tons vermellosos que li donava aquella claror que la poderosa reverberació de les aigües augmentava? Pujàvem per roques que tot seguit s’esllavissaven en forma d’enormes pans amb un sord retruny d’allau. A dreta i esquerra, s’obrien tenebroses galeries on la mirada es perdia. Aquí, apareixien vastes clarianes que la mà de l’home semblava haver desbrossat, i encara, de tant en tant, em preguntava si no descobriria tot d’una algun habitant d’aquelles regions submarines.

Però el capità Nemo continuava pujant i jo no volia quedar-me enrere. El seguia amb tota la meva ardidesa. El meu bastó m’era de gran utilitat. Un pas en fals hauria estat perillós en aquells estrets marges excavats ran d’abisme; però jo hi caminava amb peu segur i sense sentir el mal de muntanya. Tan aviat saltava un esvoranc de tal profunditat que m’hauria fet recular si hagués estat en alguna glacera de la terra, com m’aventurava pel tronc vacil·lant d’algun arbre tombat sobre l’abisme, sense mirar sota els meus peus, només amb ulls per admirar els salvatges indrets d’aquella regió. Allà, roques monumentals, inclinades sobre la seva base irregularment tallada, semblaven desafiar les lleis de l’equilibri. Entre els seus genolls de pedra, creixien arbres com un broll per efecte d’alguna pressió formidable, i sostenien d’altres arbres que al mateix temps també el sostenien a ells mateixos. Després hi havia torres naturals, amples pans de paret tallats a pic com cortines, que s’inclinaven formant un angle que les lleis de la gravetat no haurien pas permès a la superfície de les regions terrestres.

I jo mateix, no sentia també aquesta diferència deguda a la poderosa densitat de l’aigua, quan, malgrat els meus pesats vestits, el meu cap de coure i les meves soles de metall, m’enfilava pels pendents més rostos, franquejant-los, per dir-ho d’alguna manera, amb la lleugeresa d’un isard o una gasela?

M’adono perfectament que, en descriure aquesta excursió, sota les aigües, dec resultar poc versemblant! Però sóc l’historiador de coses que, malgrat semblin impossibles, són del tot reals. No ho he somiat. Ho he vist i palpat!

Dues hores després d’haver deixat el Nautilus, ja havíem sobrepassat la línia dels arbres, i a cent peus per damunt dels nostres caps es dreçava el pic de la muntanya: la seva projecció feia ombra sobre l’esclatant irradiació del vessant oposat. Alguns arbrissons petrificats corrien aquí i allà fent ziga-zagues. Els peixos s’envolaven en massa en passar nosaltres, com ocells sorpresos entre les altes herbes. La massa rocosa apareixia tota foradada per impenetrables anfractuositats, per profundes cavernes i insondables pous, al fons dels quals sentia remoure’s coses formidables. La sang em refluïa al cor, quan veia alguna antena enorme que em barrava el camí, o alguna pinça esgarrifosa obrint-se i tancant-se sorollosament a l’ombra de les cavitats! Milers de punts lluminosos brillaven enmig de les tenebres. Eren els ulls de crustacis gegantescos, arrecerats dins els seus cataus, llamàntols gegants redreçant-se com alabarders i movent les seves potes amb soroll de ferralla, crancs titànics, col·locats com canons sobre les seves curenyes, i pops espaordidors entrellaçant els seus tentacles com una mata viva de serps.

Quin era aquell món exorbitant que jo encara no coneixia? A quin ordre pertanyien aquells articulats que utilitzaven la roca com una segona closca? On havia trobat la natura el secret de la seva existència vegetativa, i quants segles feia que vivien així, en les capes més profundes de l’oceà?

Però no podia aturar-me de cap manera. El capità Nemo, familiaritzat amb aquells terribles animals, no en feia cap cas. Havíem arribat a un primer replà de la muntanya on encara m’esperaven noves sorpreses. Allà es dibuixaven pintoresques ruïnes que traïen la mà de l’home i no la del Creador. Eren grans amuntegaments de pedres on era fàcil distingir vagues formes de castells, de temples, recoberts per tot un món de zoòfits en flor, i que, en comptes d’estar tapats d’heura, posseïen un espès mantell vegetal d’algues i de fucus.

Però, quina devia ser aquella part del món englotida pels cataclismes? Qui havia col·locat totes aquelles roques i pedres com si fossin dólmens dels temps prehistòrics? On érem? On m’havia dut la fantasia del capità Nemo?

Amb quines ganes hauria volgut interrogar-lo! I com que no podia, vaig voler aturar-lo. El vaig agafar pel braç. Però ell, sacsejant el cap i assenyalant el cim de la muntanya, semblava dir-me: «Vine! Vine més amunt! Continua!».

Vaig seguir-lo fent un darrer esforç i, al cap d’uns minuts, m’havia enfilat ja al cim que dominava en uns deu metres tota aquella massa rocosa.

Vaig mirar tot el tros que havíem fet. La muntanya no s’elevava més de set o vuit-cents peus per damunt de la planura; però pel cantó oposat, dominava, en una alçada doble, el fons més baix d’aquesta porció de l’Atlàntic. La meva vista s’estenia cap a la llunyania i abraçava un vast espai il·luminat per un fulgor violent. En efecte, aquella muntanya era un volcà. A cinquanta peus per dessota el pic més alt, i enmig d’una pluja de pedres i escòries, un ample cràter vomitava torrents de lava, que es dispersaven en forma de cascada de foc pel si de la massa líquida. Així situat, el volcà, com una immensa torxa, il·luminava la plana inferior fins als últims extrems de l’horitzó.

He dit que el cràter submarí escopia laves, però no pas flames. Perquè hi hagi flames cal l’oxigen de l’aire, de manera que sota les aigües no podien produir-se; però les laves, que duen en elles mateixes el principi de la seva pròpia incandescència, poden adquirir el grau del roig blanc, lluitar victoriosament contra l’element líquid i vaporitzar-se al seu contacte. Ràpids corrents arrossegaven tots aquells gasos en difusió, i els torrents de lava lliscaven fins a baix de tot de la muntanya, com les erupcions del Vesuvi sobre una nova Torre del Greco.

En efecte, allà, sota els meus ulls esbatanats, enrunada, abismada, ensorrada, apareixia una ciutat tota destruïda, amb els sostres de les cases esfondrats, els temples caiguts, els arcs fora de lloc, les columnes tombades en terra, i en la qual encara es podien notar les sòlides proporcions d’una mena d’arquitectura toscana; més lluny quedaven restes d’un gegantesc aqüeducte; aquí, la confusa elevació d’una acròpolis amb les formes flotants d’un partenó; allà, vestigis d’un moll, com si algun antic port hagués abrigat en altre temps, a la vora d’un oceà desaparegut, els vaixells mercants i els trirrems de guerra; més lluny encara, llargues línies de muralles enderrocades, amples carrers deserts, tota una Pompeia desapareguda sota les aigües!

On era? Volia saber-ho fos com fos, volia parlar, volia arrencar-me l’esfera que empresonava el meu cap.

Però el capità Nemo vingué cap a mi i m’aturà amb un gest. Després, agafant un tros de pedra gredosa, s’acostà a una roca de basalt negre i traçà aquesta paraula:


A T L À N T I D A

Un raig de llum travessà el meu cervell! L’Atlàntida, l’antiga Meròpida de Theopompius, l’Atlàntida de Plató, aquell continent negat per Orígenes, Porfiri, Jàmblic, D’Anville, Malte-Brun i Humboldt, que afegien la seva desaparició al compte de les narracions llegendàries, i, en canvi, admès per Possidònius, Plini, Ammien-Marcellin, Tertul·lià, Engel, Sherer, Tournefort, Buffon, d’Avezac, ara el tenia jo sota els ulls, mostrant encara l’irrefutable testimoni de la seva catàstrofe! Era, doncs, aquella regió englotida que existia a part d’Europa, d’Àsia i de Líbia, més enllà de les columnes d’Hèrcules, on vivia el poderós poble dels atlants, contra el que es van fer les primeres guerres de l’antiga Grècia! L’historiador que consignà en els seus escrits les grans gestes d’aquells temps heroics, fou precisament Plató. Els seus diàlegs de Timeu i de Críties han estat, per dir-ho d’alguna manera, traçats sota la inspiració de Soló, poeta i legislador.

Un dia, Soló s’entretenia amb alguns vells savis de Sais, ciutat que ja tenia vuit-cents anys, tal i com ho testimoniaven els seus annals gravats sobre el mur sagrat dels seus temples. Un d’aquells vells contà la història d’una ciutat mil anys més vella. Aquella primera ciutat atenenca, de nou-cents segles d’antiguitat, havia estat envaïda i en part destruïda pels atlants. Aquells atlants, deia el vell, ocupaven un continent immens, més gran que Àfrica i Àsia juntes, que cobria una extensió compresa entre el dotzè i el quarantè grau de latitud nord. El seu domini s’estenia fins a Egipte, i volgueren imposar-se també a Grècia, però van haver de retirar-se davant l’aferrissada resistència dels hel·lens. Passaren molts segles. Es produí un cataclisme, inundacions, terratrèmols. Una nit i un dia van ser suficients per anorrear aquella Atlàntida, les crestes més altes de la qual són Madeira, les Açores i les illes del cap Verd, que encara emergeixen.

Tots aquests foren els records històrics que la inscripció del capità Nemo havia fet venir al meu esperit. Així, doncs, portat per la mà del més estrany destí, jo estava trepitjant una de les muntanyes d’aquell continent! Palpava aquelles ruïnes mil vegades seculars i contemporànies de les èpoques geològiques! Caminava pel mateix lloc on havien caminat els contemporanis del primer home! Aixafava amb les meves soles de plom esquelets d’animals dels temps fabulosos que, aquells arbres, ara mineralitzats, havien cobert en altre temps amb la seva ombra!

Ah! Per què ens havia de mancar el temps! Hauria volgut baixar els abruptes pendents d’aquella muntanya, recórrer enterament aquell continent immens que sens dubte unia Àfrica amb Amèrica, i visitar aquelles grans ciutats antediluvianes. Allà, potser, a la meva vista, s’estendrien Makhimos, la guerrera, Eusebos, la pietosa, els gegantins habitants de la qual vivien segles sencers, sempre capaços d’alçar, amb la seva sola força, aquells blocs de pedra que encara resistien l’acció de les aigües. Potser alguna dia, un fenomen eruptiu els tornarà a la superfície del mar! S’han assenyalat nombrosos volcans submarins en aquesta porció de l’oceà, i força vaixells han notat fortes sacsejades en passar per aquests fons turmentats. Els uns han sentit sords sorolls com el que anuncien la lluita profunda dels elements; els altres han recollit cendres volcàniques projectades fora del mar. Tot aquest sòl fins a l’Equador encara és treballat per les forces plutòniques. I qui sap si, en una època futura, no apareixeran a la superfície de l’Atlàntic algunes crestes de muntanyes ignívomes formades per les deposicions volcàniques i les successives capes de lava!

Mentre jo somiava d’aquesta manera, mentre intentava fixar en el meu record tots els detalls d’aquell grandiós paisatge, el capità Nemo, recolzat en una estela molsosa, romania immòbil i com petrificat en un mut èxtasi. Pensava, potser, en aquelles generacions desaparegudes i els demanava el secret del destí humà? Era en aquest lloc on aquest home estrany venia a amarar-se amb els records de la història i a reviure aquella vida antiga, ell que no volia saber res de la vida moderna? Què no hauria donat per conèixer els seus pensaments, per compartir-los, per comprendre’ls!

Ens estiguérem en aquell lloc tota una hora, contemplant la vasta planura sota la claror de les laves que de vegades prenien una intensitat sorprenent. L’ebullició interna transmetia una mena de calfreds a l’escorça de la muntanya; sorolls profunds, netament transportats per aquell medi líquid, retrunyien amb majestuosa amplitud.

En aquell moment, aparegué la lluna un instant per entre la massa de les aigües i llençà uns pàl·lids raigs sobre el continent englotit. Fou només una lluor pràcticament instantània, però causà un indescriptible efecte sobre aquell paisatge de zones submarines.

El capità s’aixecà, llançà una darrera mirada cap a la immensa planura i, després, amb la mà em féu senyal de seguir-lo.

Vam davallar la muntanya ràpidament. Un cop passada la selva mineral, ja vaig veure el fanal del Nautilus, que brillava com una estrella. El capità caminà de dret cap a ell, i tornàvem a ser a bord just en el moment en què les primeres clarors de l’alba esblanqueïen la superfície de l’oceà.





10


Les hulleres submarines

L’endemà, 20 de febrer, em vaig aixecar bastant tard. Les fatigues de la nit m’havien allargat el son fins a les onze. Em vaig vestir promptament. Tenia pressa per saber quina era la direcció del Nautilus. Els instruments indicaven que corria encara cap al sud a una velocitat de vint milles per hora i a una profunditat de cent metres.

Consell entrà. Li vaig explicar la nostra excursió nocturna i, com que les escotilles eren obertes, encara va poder veure una part d’aquell continent submergit.

En efecte, el Nautilus rasava a deu metres tan sols la planura de l’Atlàntida. Anava ràpid com un globus emportat pel vent sobre les prades terrestres; però seria més exacte dir que aquell saló semblava més aviat el vagó d’un exprés. Els primers plans que passaven per davant dels nostres ulls eren roques tallades fantàsticament, selves d’arbres que havien passat del regne vegetal al mineral i mostraven la seva immòbil silueta retallant-se sota les aigües. També desfilaven masses de pedres amagades sota un tapís d’axídies i d’anemones, o eriçonades de llargues hidròfites verticals, i, després, blocs de lava estranyament contornejats que testimoniaven tot el furor de les expansions plutòniques.

Mentre aquests indrets resplendien sota la nostra llum elèctrica, vaig contar a Consell la història dels atlants, que, des d’un punt de vista purament imaginatiu, tantes pàgines encantadores inspiraren a Bailly. Li vaig parlar de les guerres d’aquells pobles heroics. I li exposava la qüestió dels atlants com aquell que ja no en pot dubtar. Però Consell, distret, poc m’escoltava, i ben aviat vaig trobar l’explicació d’aquella indiferència sobre el tema històric.

Efectivament, nombrosos peixos atreien la seva mirada, i quan passaven peixos, Consell, perdut en els abismes de la classificació, perdia de vista el món real. En aquest cas, però, no em quedava més remei que seguir la seva fal·lera i reprendre amb ells els estudis ictiològics.

Val a dir que els peixos de l’Atlàntic no es diferenciaven massa dels que ja havíem observat fins aleshores. Eren rajades de talla gegantesca, de cinc metres de llargada i dotades d’una força muscular tan considerable que poden saltar fora de l’aigua, per damunt de les onades; hi havia també esquals de diverses espècies, entre altres una tintorera de quinze peus de llargada i de dents triangulars i agudes, que la seva transparència tornava gairebé invisible enmig de les aigües; sards castanys; truges en forma de prismes i cuirassades amb una pell tuberculosa; esturions semblants als seus congèneres del Mediterrani; agulletes del gènere Syngnathus, d’un peu i mig de llargada, de color groc fosc, proveïdes de petites aletes grises, sense dents ni llengua, que desfilaven com fines i flexibles serps.

Entre els peixos ossis, Consell anotà els makaires negrencs, de tres metres de llarg i amb la mandíbula superior armada d’una punxeguda espasa; aranyes de colors vius, conegudes en temps d’Aristòtil amb el noms de «dragons marins», que tan difícils resulten d’agafar degut als agullons de la seva aleta dorsal; després llampugues de dors bru, ratllat de petites franges blaves i enquadrat per una vora d’or; bellíssimes aurades; chrysostons lluna, mena de discs de reflexos blaus que, il·luminats des de dalt pels raigs solars, semblaven taques de plata; i, en fi, peixos espasa, de vuit metres de llargada, nedant en grup, amb les aletes groguenques tallades en forma de falç i llargs glavis de sis peus, intrèpids animals, més aviat herbívors que no pas piscívors, que obeeixen al més mínim senyal de les femelles com marits ben com cal.

Però, tot i observar els diversos exemplars de la fauna marina, jo no deixava d’examinar les llargues planures de l’Atlàntida. De vegades, capritxosos accidents del terreny obligaven el Nautilus a alentir la seva marxa, i aleshores lliscava amb la destresa d’un cetaci per entre les estretes gorges dels turons. Si el laberint resultava massa envitricollat, l’aparell s’elevava aleshores com un aeròstat, i un cop franquejat l’obstacle, reprenia la seva ràpida cursa a uns quants metres per sobre del fons. Admirable i encantadora navegació, que recordava les maniobres d’un passeig aerostàtic, amb la diferència que el Nautilus obeïa passivament la voluntat del timoner.

Cap a les quatre de la tarda, el terreny, generalment compost per una mena de llim espès i barrejat amb branques mineralitzades, es modificà a poc a poc; esdevingué molt més rocallós, i apareixia sembrat de conglomerats, de tosques basàltiques, amb fragments esparsos de lava i obsidiana sulfurosa. Vaig pensar, doncs, que la regió muntanyosa devia succeir a les llargues planures, i efectivament, gràcies a determinades evolucions del Nautilus, vaig poder comprovar que l’horitzó meridional estava barrat per una alta muralla que semblava tapar tota sortida. El seu cim sobrepassava evidentment el nivell de l’oceà. Devia ser algun continent o, si més no, una illa, potser una de les Canàries o una de les illes del Cap Verd. Com que el punt encara no havia estat pres, potser a posta, ignorava la nostra posició. En qualsevol cas, una muralla d’aquella mena havia de marcar el final d’aquella Atlàntida, de la qual només n’havíem recorregut, de fet, una mínima part.

La nit no va interrompre les meves observacions. M’havia quedat sol. Consell s’havia retirat a la seva cabina. El Nautilus, alentint la seva marxa, voletejava per damunt d’aquelles masses confuses del sòl, tan aviat fregant-les com si s’hi hagués volgut posar, com pujant capritxosament a la superfície del mar. Aleshores m’era possible contemplar algunes vivíssimes constel·lacions a través del cristall de les aigües, i precisament cinc o sis d’aquelles estrelles zodiacals que s’enganxen a la cua d’Orió.

Encara m’hauria passat més estona mirant pel vidre les grans belleses del mar i del cel, si no que les escotilles es tancaren justament quan el Nautilus acabava d’arribar ran de l’alta muralla. Com s’ho faria per maniobrar era cosa que ignorava. Me’n vaig anar a la meva cambra. El Nautilus no es movia. Finalment em vaig adormir amb la ferma intenció de llevar-me al cap de poques hores.

Però, l’endemà, eren les vuit quan vaig tornar al saló. Vaig mirar el manòmetre. Indicava que el Nautilus flotava a la superfície de l’oceà. D’altra banda, se sentia soroll de passos damunt la plataforma. Però tanmateix, no es notava el balanceig de l’ondulació de les onades.

Vaig anar cap a l’escotilla. Era oberta. Però en comptes de trobar-me a ple dia com esperava, em vaig veure envoltat d’una obscuritat profunda. On érem? M’havia equivocat? Era encara vespre? No! No hi havia estrelles i, a més, la nit no és mai una tenebra absoluta.

No sabia què pensar, quan una veu em digué:

—Sou vós, senyor professor?

—Ah, capità Nemo! —vaig respondre—, on som?

—Sota terra, senyor professor.

—Sota terra! —vaig exclamar—. I encara flotem?

—El Nautilus flota sempre.

—Doncs no ho entenc.

—Espereu-vos un moment. Ara s’encendrà el fanal, i, si us agraden les coses clares, quedareu satisfet.

Vaig sortir a la plataforma i vaig esperar. L’obscuritat era tan completa que ni tan sols podia veure el capità Nemo. Tanmateix, mirant cap al zenit, exactament per damunt del meu cap, em va semblar notar una lluor indefinida, una mena de mitja claror que omplia un forat circular. En aquell moment, el fanal s’encengué tot d’una, i la seva viva resplendor va esvanir aquella vaga llum.

Després d’haver tancat uns instants els meus ulls, enlluernats per aquell esclat elèctric, vaig donar una mirada al que m’envoltava. El Nautilus continuava estacionari. Flotava prop d’un talús disposat de manera que semblava l’andana d’un moll. El mar que sostenia la nau era un llac tancat per un circ de muralles que mesurava dues milles de diàmetre, unes sis milles de perímetre. El seu nivell, segons el manòmetre, no podia ser sinó el nivell exterior, perquè necessàriament hi havia d’haver una comunicació entre aquell llac i el mar. Les altes parets, inclinades sobre la seva base, s’arrodonien formant una volta, i semblaven un embut cap per avall de cinc o sis-cents metres d’alçada. Al capdamunt de tot, s’obria un orifici circular que era per on entrava aquella lleugera claredat que havia observat en un principi, deguda indubtablement a la llum del dia.

Abans d’examinar més atentament la disposició interior de l’enorme caverna, abans de preguntar si era obra de la natura o de l’home, em vaig girar cap al capità Nemo, i li vaig dir:

—On som?

—Al centre mateix d’un volcà extingit —em respongué el capità—, un volcà on ha penetrat el mar a causa d’alguna convulsió del sòl. Mentre dormíeu, senyor professor, el Nautilus s’ha introduït dins d’aquesta llacuna a través d’un canal natural obert a deu metres per sota la superfície de l’oceà. Aquest és el seu port d’ancoratge, un port segur, còmode, misteriós, abrigat de tots els vents! On trobaríeu a les costes dels vostres continents o de les vostres illes una rada millor que aquest refugi assegurat contra el furor dels huracans?

—En efecte —vaig dir—, aquí us trobeu en perfecta seguretat, capità Nemo. Qui us podria venir a trobar al centre d’un volcà? Però, allà dalt de tot, no hi ha una obertura?

—Sí, el seu cràter, un cràter en altre temps ple de laves, de vapors i de flames, i que ara, en canvi, dóna pas a aquest aire vivificant que respirem.

—I quina és aquesta muntanya volcànica? —vaig preguntar.

—Forma part d’un dels nombrosos illots que sovintegen en aquest mar. Simple escull per als vaixells, per a nosaltres és una immensa caverna. L’atzar me’l va descobrir, i en això cal fer justícia a l’atzar que m’ha servit un recer immillorable.

—Però no es pot baixar per l’orifici que forma el cràter del volcà?

—És que per començar ja no s’hi pot pujar. Fins a un centenar de peus, la base interior d’aquesta muntanya és practicable, però més amunt, les parets estan tallades a plom i les rampes no es poden franquejar de tan rostes com són.

—Ja veig, capità, que la natura us serveix sempre i pertot arreu. Us trobeu en plena seguretat i ningú més que vós pot visitar aquestes aigües. Però quin sentit té aquest refugi? El Nautilus no necessita ports.

—No, senyor professor, però necessita electricitat per moure’s, elements per produir la seva electricitat, sodi per alimentar els seus elements, carbó per fer el seu sodi, i hulleres per extreure el seu carbó. I precisament aquí, el mar cobreix selves senceres sepultades en temps geològics; ara mineralitzades i transformades en hulla, em resulten una mina inesgotable.

—Així que els vostres homes aquí fan l’ofici de miners?

—Precisament. Aquestes mines s’estenen sota les aigües com les hulleres de Newcastle. I és aquí on els meus homes, amb l’escafandre posat i el pic i el càvec a la mà, vénen a extreure l’hulla que no he volgut demanar a les mines de la terra. Quan cremo aquest combustible per poder obtenir el sodi, el fum s’escapa pel cràter d’aquesta muntanya, la qual cosa li dóna l’aparença d’un volcà en activitat.

—I podrem veure com treballen els vostres companys?

—No pas aquest cop, almenys, perquè tinc pressa per continuar la nostra volta submarina al món. De manera que m’acontentaré amb agafar les reserves de sodi que posseeixo. El temps d’embarcar-les, és a dir un dia, i reprendrem el nostre viatge. Si voleu, doncs, recórrer aquesta caverna i donar la volta a la llacuna, aprofiteu aquest dia, senyor Aronnax.

Vaig donar les gràcies al capità i vaig anar a buscar els meus dos companys que encara no havien sortit de la seva cabina. Els vaig dir que em seguissin sense informar-los, però, del lloc on es trobaven.

Pujaren a la plataforma. Consell, que mai no s’estranyava de res, va considerar perfectament natural això d’anar-se’n a dormir sota les aigües i llevar-se l’endemà sota una muntanya. Però Ned Land no tenia altra idea al cap que intentar de veure si aquella caverna tenia alguna sortida.

En acabar d’esmorzar, cap a les deu, vam baixar al talús.

—Ja tornem a ser a terra —digué Consell.

—Jo no en diria «terra», d’això —respongué el canadenc—. I a més, no som damunt la terra, sinó dessota.

Entre el peu de les parets de la muntanya i les aigües del llac, s’estenia una riba de sorra que, en la seva amplada màxima, mesurava cinc-cents peus. De manera que la volta al llac es podia fer amb tota tranquil·litat per sobre aquella grava. Però la base de les altes parets formava un sòl bastant irregular, sobre el qual reposaven, en pintoresca superposició, tot de blocs volcànics i enormes pedres tosques. Totes aquelles masses disgregades, recobertes d’un esmalt polimentat per l’acció dels focs subterranis, resplendien en contacte amb els raigs elèctrics del fanal. La pols micàcia del sorral, que aixecàvem amb els peus, creava com un núvol d’espurnes.

El terra s’elevava sensiblement en allunyar-se del lloc d’influència de les onades, i de seguida arribàrem a un seguit de rampes llargues i sinuoses, veritables espones que ens permetien d’anar pujant de mica en mica; però tot i així, calia caminar amb molta prudència per entre aquells conglomerats que cap ciment no unia, i el peu relliscava sovint sobre les traquites vítries, formades per cristalls de feldspat i de quars.

La naturalesa volcànica d’aquesta enorme excavació quedava demostrada pertot arreu i així ho vaig fer notar als meus companys.

—Us imagineu —els vaig preguntar— què devia ser aquest embut quan s’omplia de laves bullents i el nivell del líquid incandescent s’elevava fins a l’orifici de la muntanya, com la fosa per les parets d’un forn?

—M’ho imagino perfectament —respongué Consell—. Però, em podria dir el senyor per què el gran fonedor ha suspès la seva tasca i com és que la fornal ha estat reemplaçada per les tranquil·les aigües d’un llac?

—Doncs probablement, Consell, perquè alguna convulsió deu haver produït, sota la superfície de l’oceà, l’obertura que serveix de pas al Nautilus. Aleshores, les aigües de l’Atlàntic es devien precipitar a l’interior de la muntanya. De segur que es va establir una lluita entre els dos elements, lluita que acabà en favor de Neptú. Però han transcorregut molts segles des d’aquell moment, i el volcà submergit s’ha transformat en plàcida gruta.

—Molt bé —replicà Ned Land—. Accepto l’explicació. El que lamento, però, en interès nostre, és que l’obertura de què parleu, professor, no s’hagi produït per sobre el nivell del mar.

—Però, amic Ned —replicà Consell—, si aquest pas no hagués estat submarí, el Nautilus no hi hauria pogut penetrar!

—I jo encara afegiria, Ned, que les aigües no s’haurien precipitat dins la muntanya, i el volcà continuaria essent volcà. De manera que les vostres lamentacions són supèrflues.

La nostra ascensió continuà. Les rampes es feien cada cop més rostes i estretes. De vegades quedaven tallades per profundes excavacions que calia saltar. Més enllà havíem de donar la volta a grans masses desplomades. Anàvem de quatre grapes i ens arrossegàvem per terra. Però, gràcies a la destresa de Consell i a la força de Ned Land, tots els obstacles foren superats.

A una alçada de trenta peus aproximadament, la natura del terreny es modificà, sense que per això esdevingués més practicable. Als conglomerats i les traquites succeïren els negres basalts; alguns estesos per capes grumollades; d’altres disposats com columnates que suportaven les impostes d’aquella volta immensa, admirable exemple d’arquitectura natural. Després, entre els basalts, serpentejaven llargues foses de laves refredades, incrustades de ratlles bituminoses, i, en determinats llocs, encara apareixien amples pans de sofre. Una claror cada cop més potent, que entrava pel cràter superior, inundava amb una vaga resplendor totes aquelles deposicions volcàniques, per sempre més sepultades en el si de la muntanya extingida.

Tanmateix, la nostra marxa ascensional fou de seguida aturada, a una altura de dos-cents cinquanta peus aproximadament, per obstacles infranquejables. L’arcuació interior era tallada a plom, i per tant la pujada es va haver de convertir en passeig circular. En aquell nivell, el regne vegetal començava a lluitar amb el regne mineral. Alguns arbustos i fins i tot determinats arbres sortien de les anfractuositats de la paret. Vaig reconèixer eufòrbies que deixaven anar el seu suc càustic, heliotrops que mal podien justificar el seu nom, atès que els raigs solars mai no els arribaven, però que, malgrat tot, encara tenien esma d’inclinar tristament els seus ramells de flors mig pansides, sense gairebé ni color ni aroma. Aquí i allà, alguns crisantems creixien tímidament al peu d’uns àloes de llargues fulles tristes i malaltisses. Però, entre la fosa de laves, encara vaig veure petites violetes que conservaven un lleuger perfum, i confesso que les vaig ensumar amb delícia. El perfum és l’ànima de la flor, i les flors del mar, les esplèndides hidròfites, no tenen ànima!

Havíem arribat al peu d’un agrupament de dragons[20] robustos, que obrien les roques amb la força de les seves musculoses arrels, quan Ned Land cridà:

—Ei, professor, un rusc!

—Un rusc! —vaig replicar, fent un gest d’absoluta incredulitat.

—Sí, un rusc —repetí el canadenc—, i tot d’abelles brunzint al voltant.

M’hi vaig acostar i vaig haver de rendir-me a l’evidència. Allà, a l’orifici d’un forat excavat en el tronc d’un dels dragons, hi havia milers d’aquests enginyosos insectes tan comuns a totes les Canàries, on el producte dels quals és summament estimat.

Amb tota naturalitat, el canadenc va voler fer la seva provisió de mel, i mal m’hauria estat impedir-li-ho. Una certa quantitat de fulles seques barrejades amb sofre foren enceses mitjançant les espurnes del seu encenedor, i començà a fumar així les abelles. El brunziment minvà poc a poc, i el rusc esbotzat forní algunes lliures de mel perfumada. Ned Land se n’omplí el sarró.

—Quan hagi barrejat aquesta mel amb la pasta de l’artocarpus —ens va dir—, estaré en condicions d’oferir-vos el millor pastís que mai haureu tastat.

—Caram! —féu Consell—, semblarà torró.

—Tot sigui pel torró —vaig dir—, però continuem aquest interessant passeig.

Des de certes raconades del senderó que seguíem aleshores, el llac se’ns oferia en tota la seva extensió. El fanal il·luminava enterament la seva superfície plàcida, sense arrissar ni ondular. El Nautilus mantenia una immobilitat perfecta. Damunt la plataforma i damunt el talús s’afanyaven els homes de la tripulació, ombres negres clarament retallades enmig d’aquella lluminosa atmosfera.

En aquell moment contornejàvem la cresta més elevada d’aquells primers blocs que sostenien la volta. Aleshores em vaig adonar que les abelles no eren els únics representants del regne animal a l’interior del volcà. Alguns ocells de presa planaven i voletejaven per aquí, per allà, a l’ombra, o sortien fugint dels seus nius construïts a la punta de les roques. Eren esparvers de ventre blanc i xoriguers cridaners. I sobre els pendents s’escapolien, a tota la velocitat que els permetien les seves llargues cames, algunes bellíssimes i grasses avitardes. No cal dir com la cobejança del canadenc s’encengué a la vista d’aquelles saboroses peces de caça, i només feia que lamentar-se per no haver dut el seu fusell. Intentà de reemplaçar el plom per les pedres, i després d’alguns intents infructuosos, aconseguí ferir una d’aquelles magnífiques avitardes. Dir que va arriscar vint vegades la seva vida per tal d’emparar-se’n no seria dir res més que la veritat, però se’n sortí tan bé que l’animal acabà per reunir-se, dins del sarró, amb els pastissos de mel.

Vam haver, aleshores, de davallar altre cop cap a la riba, perquè la cresta resultava impracticable. Per damunt de nosaltres, el cràter obert apareixia com el brocal d’un pou. Des del lloc on érem, es podia distingir clarament el cel, i vèiem córrer els núvols escabellats pel vent de l’oest que arrossegaven fins al cim de la muntanya els seus boirosos esquinçalls. Prova segura que aquells núvols no eren massa alts, perquè el volcà no s’elevava a més de vuit-cents peus per sobre el nivell del mar.

Una mitja hora després de la darrera proesa del canadenc, havíem guanyat novament la riba interior. Aquí, la flora estava representada per amples extensions de fonoll marí, petita planta umbel·lífera bona per confitar, també coneguda amb els noms de «salsó», «salsona» i «ajocaperdius». Consell en collí uns feixos. Quant a la fauna, allà hi havia milers de crustacis de tota mena, llamàntols, guissots, gambetes, mysis, crancs segadors, també dits «aranyes», sastres del gènere Galathea i un nombre prodigiós de conquilles, porcellanes, cornets i patel·les.

En aquell indret, s’obria una magnífica gruta. Els meus companys i jo vàrem tenir el plaer d’estirar-nos sobre la seva fina sorra. El foc havia polimentat les seves parets esmaltades i brillants, totes ensalgades amb la pols de la mica. Ned Land en palpà les muralles i intentava escatir la seva espessor. No em vaig poder estar de somriure. La conversa tornà altre cop al voltant dels seus eterns projectes d’evasió, i vaig creure que podia, sense massa compromís, donar-li aquesta esperança: que el capità Nemo havia fet cap al sud per tal de renovar la seva provisió de sodi. Esperava, doncs, que ara tornaria cap a les costes d’Europa o d’Amèrica, la qual cosa permetria al canadenc reprendre amb més èxit la seva avortada temptativa.

Feia una hora que érem estirats a la sorra d’aquella encantadora gruta. La conversa, animada en un principi, s’anava esllanguint. Una certa somnolència s’emparava de nosaltres. Com que no hi havia raons per resistir-s’hi, em vaig deixar caure en una mena d’ensopiment profund. Somiava —i un no escull els seus somnis— que la meva existència es reduïa a la vida vegetativa d’un simple mol·lusc. Em feia l’efecte que aquella gruta formava la doble valva de la meva conquilla…

De sobte, em despertà la veu de Consell.

—Alerta! Alerta! —cridava el noi.

—Què hi ha? —vaig preguntar, mig incorporant-me.

—Que l’aigua puja!

Em vaig alçar. El mar es precipitava com un torrent dins del nostre recer i, decididament, ja que no érem mol·luscs, havíem de posar-nos fora de perill.

En un tres i no res, érem a segur al capdamunt mateix de la gruta.

—I doncs què passa? —preguntà Consell—. Algun nou fenomen?

—No, amics meus, no —vaig respondre—, és la marea, ha estat la marea que per poc no ens enxampa com a l’heroi de Walter Scott! L’oceà puja a fora i per la llei natural de l’equilibri, el nivell del llac puja igualment. Per sort tot ha quedat en la remullada. Anem a canviar-nos.

Tres quarts d’hora més tard, havíem acabat el nostre passeig circular i tornàvem a bord. Els homes de la tripulació acabaven en aquell moment d’embarcar les provisions de sodi, i el Nautilus podia marxar tot seguit.

Tanmateix, el capità Nemo no donà cap ordre. Volia esperar la nit i sortir secretament pel seu pas submarí? Probablement.

Fos com fos, l’endemà, el Nautilus, un cop abandonat el seu port d’ancoratge, navegava mar endins i a pocs metres per sota les onades de l’Atlàntic.





11


El mar dels sargassos

La direcció del Nautilus no s’havia modificat. Per tant, calia bandejar tota esperança de retornar als mars europeus, almenys momentàniament. El capità Nemo mantenia el rumb cap al sud. On pretenia dur-nos? No gosava imaginar-m’ho.

Aquell dia, el Nautilus travessà una singular porció de l’oceà Atlàntic. Ningú no ignora l’existència d’aquest gran corrent d’aigua càlida conegut amb el nom de Gulf Stream que, després de sortir dels canals de Florida, es dirigeix cap al Spitzberg. Però, abans de penetrar en el Golf de Mèxic, a l’altura del 44è grau de latitud nord, el corrent es divideix en dos braços; el principal se’n va cap a les costes d’Irlanda i de Noruega, mentre que el segon es torça cap al sud a tocar les Açores; després, vorejant les terres africanes i descrivint un oval allargat, torna cap a les Antilles.

I és precisament aquest segon braç —encara que és més un collar que no pas un braç— el que envolta amb la seva anella d’aigua calda la porció de l’oceà freda, tranquil·la, immòbil, que s’anomena el mar dels sargassos. És com un veritable llac en ple Atlàntic, i les aigües del gran corrent no s’estan menys de tres anys en fer-ne la volta completa.

El mar dels sargassos, pròpiament parlant, cobreix tota la part immergida de l’Atlàntida. Alguns autors han arribat a admetre que aquestes nombroses herbes que apareixen a la seva superfície han estat arrencades de les prades d’aquell antic continent. Però és més que probable, tanmateix, que tot aquest herbam, algues i fucus, hagi estat portat des de les ribes d’Europa i d’Amèrica fins en aquesta zona pel mateix Gulf Stream. Aquesta fou una de les raons que van fer suposar a Colom l’existència d’un nou món. Quan les naus d’aquest agosarat descobridor arribaren al mar dels sargassos, hagueren de navegar, no sense dificultats, enmig d’aquelles herbes que frenaven la seva marxa amb gran espant de les tripulacions, i així van perdre tres llargues setmanes per poder-lo travessar.

Aquesta era la regió que el Nautilus visitava en aquells moments, una veritable prada, un tapís atapeït d’algues, de fucus natans, de raïms del tròpic, tan espès, tan compacte, que la proa d’un vaixell no l’hauria pas pogut tallar sinó amb gran feinada. De manera que el capità Nemo, no volent ficar la seva hèlice dins d’aquella massa herbosa, es mantingué a uns quants metres de profunditat per sota el nivell del mar.

El nom «sargàs» ve de la paraula espanyola «sargazo» que significa «varec», és a dir «alga». Aquesta alga, l’alga flotant o porta-baies, forma principalment aquest banc immens. I heus aquí el perquè, segons el savi Maury, autor de la Geografia física del globus, aquestes hidròfites es reuneixen en aquesta plàcida conca de l’Atlàntic:

«L’explicació que s’hi pot donar», diu, «em sembla resultat d’una experiència de tots coneguda. Si posem en un vas fragments de taps de suro o de qualsevol altre cos flotant i imprimim a l’aigua del vas un moviment circular, veurem que els fragments escampats es van reunint en grup al centre de la superfície líquida, és a dir al lloc menys agitat. En el fenomen que ens ocupa, el vas és l’Atlàntic i el Gulf Stream és el corrent circular, per tant el mar dels sargassos és el punt central on vénen a reunir-se els cossos flotants».

Jo comparteixo l’opinió de Maury, i a més he pogut estudiar el fenomen en aquest medi especial on els vaixells rarament penetren. Per damunt nostre flotaven cossos de diversa procedència, entaforats enmig d’aquelles herbes de color terrós: troncs d’arbres arrencats dels Andes o de les muntanyes Rocoses i transportats per l’Amazones o el Mississipí, nombroses desferres, restes de quilles o de carenes, bordes esbotzades i talment llastades per les conquilles i les anatifes que ja no podien tornar a pujar a la superfície de l’oceà. I el temps encara justificarà algun dia una altra opinió de Maury: que aquestes matèries, així acumulades durant segles i segles, es mineralitzaran per l’acció de les aigües i formaran aleshores inesgotables hulleres. Preciosa reserva que prepara la previsora naturalesa per quan arribi el moment en què els homes hauran esgotat les mines dels continents.

Enmig d’aquell indestriable teixit d’herbes i de fucus, vaig poder observar encantadors alcionaris estrellats de colors rosats, actínies que deixaven arrossegar la seva llarga cabellera de tentacles, meduses verdes, vermelles i blaves, i particularment els grans borms blaus o rhizostomes de Cuvier, amb la seva ombrel·la blavosa vorejada d’un fistó violeta.

Tot aquell dia, 22 de febrer, el passàrem en el mar dels sargassos, on els peixos, amants de les plantes marines i dels crustacis, troben una abundant nutrició. L’endemà, l’oceà presentava el seu aspecte acostumat.

Des d’aquell moment i durant dinou dies, del 23 de febrer al 12 de març, el Nautilus, navegant pel mig de l’Atlàntic, ens dugué a una velocitat constant de cent llegües cada vint-i-quatre hores. El capità Nemo volia evidentment acomplir el seu programa submarí, i jo no dubtava que, després de doblar el cap Hornos, pensava tornar als mars australs del Pacífic.

Ned Land no s’havia equivocat en els seus temors. En aquests mars tan amplis, sense illes, era impossible pensar en abandonar la nau. I no ens podíem oposar de cap manera a la voluntat del capità Nemo. L’únic partit a prendre era sotmetre’s; però el que ja no podíem esperar que aconseguiríem per la força o l’astúcia, jo volia pensar que ho podria obtenir per la persuasió. Un cop acabat el viatge, no consentiria el capità Nemo en retornar-nos la llibertat sota paraula de no revelar mai la seva existència? Paraula d’honor que hauríem mantingut. Però calia discutir aquesta qüestió directament amb el capità. I seria benvinguda aquesta petició de llibertat? No havia declarat ell mateix, des del començament i de manera absolutament formal, que el secret de la seva vida exigia el nostre empresonament perpetu a bord del Nautilus? El meu silenci de quatre mesos, no li havia de semblar una acceptació tàcita de la nostra situació? Tornar al tema no comportaria aixecar sospites que després podrien ser-nos perjudicials, si es presentava alguna circumstància favorable de reprendre els nostres projectes de fuga? Totes aquestes raons, jo les pesava, donaven voltes dins el meu cap, i les plantejava a Consell que es trobava tan perdut com jo en aquell mar de consideracions. En resum, per bé que no em desencoratjava amb facilitat, vaig comprendre que les possibilitats de tornar a veure els meus semblants anaven disminuint de dia en dia, sobretot ara que el capità Nemo corria temeràriament cap al sud de l’Atlàntic!

Durant els dinou dies que he mencionat, cap incident particular no pertorbà el nostre viatge. Vaig veure poc el capità. Treballava pel que semblava. A la biblioteca sovint em trobava els llibres que ell deixava entreoberts, sobretot llibres d’història natural. La meva obra sobre els fons submarins, també fullejada per ell, estava coberta de notes al marge que contradeien de vegades les meves teories i els meus sistemes. Però el capità s’acontentava amb esmenar així el meu treball; de fet, era rara la vegada que discutia amb mi. Algun cop, m’arribaven els sons malenconiosos del seu orgue que amb tanta expressió sabia tocar, però només de nit i enmig de la més secreta obscuritat, quan el Nautilus s’adormia en els deserts de l’oceà.

Durant aquesta part del viatge, vam navegar dies sencers a la superfície de l’aigua. El mar semblava abandonat. A penes alguns vaixells de vela, amb càrrega per a les Índies, que anaven en direcció al cap de Bona Esperança. Un dia vam ser perseguits per les embarcacions d’un balener que sens dubte ens prenia per una enorme balena de considerable valor. Però el capità Nemo no va voler fer perdre a aquella intrèpida gent ni el seu temps ni els seus esforços, i acabà la caça submergint-se sota les aigües. Ned Land semblà vivament interessat per aquell incident. No crec equivocar-me gaire si dic que el canadenc lamentava el fet que el nostre cetaci de planxa no hagués estat ferit de mort per l’arpó d’aquells pescadors.

Els peixos que Consell i jo vam observar durant aquest període diferien poc dels que ja havíem estudiat en altres latituds. Els principals van ser alguns exemplars d’aquell terrible gènere dels cartilaginosos, dividit en tres subgèneres que no compten amb menys de trenta-dues espècies: esquals galonejats de cinc metres de llargada, de cap deprimit i més ample que el cos, d’aleta caudal arrodonida i amb set grans franges negres paral·leles i longitudinals sobre el dors; després, equals perla, de color gris cendra, amb set obertures branquials i proveïts d’una sola aleta dorsal situada gairebé al mig del cos.

També passaven grans mussoles caralló, peixos d’una voracitat com poques. Tot i reservant-nos el dret de no creure en les contalles dels pescadors, vet aquí el que conten. Diuen que s’ha trobat en el cos d’un d’aquests animals un cap de búfal i una vedella sencera; en un altre, dues tonyines i un mariner d’uniforme; en un altre, un soldat amb el seu sabre; i en fi, en un altre, un cavall amb el seu cavaller. Tot això, evidentment, no és article de fe. El cert és que cap d’aquells animals no es deixà agafar per les xarxes del Nautilus, de manera que no en vaig poder comprovar la voracitat.

Grups de dofins elegants i juganers ens acompanyaven durant dies sencers. Anaven en estols de cinc o sis, caçant en canilla com els llops pels camps; d’altra banda no deuen ser menys voraços que les mussoles caralló, si he de creure el testimoni d’un professor de Copenhaguen que retirà de l’estómac d’un dofí tretze marsuïns i quinze foques. Era, tot s’ha de dir, una roassa, pertanyent a la més gran de les espècies conegudes, i d’una llargada que sobrepassa de vegades els vint-i-quatre peus. La família dels delfínids compta amb deu gèneres i els que vèiem eren del gènere dels delfinorrincs, notables pel seu musell excessivament estret i de quatre vegades la llargada del crani. El seu cos, de tres metres, negre per sobre, era per sota d’un blanc rosat sembrat de petites taques molt rares.

Citaré també, d’aquests mars, curiosos exemplars de certs peixos de l’ordre dels acantopterigis i de la família dels esciènids. Alguns autors, més poetes que naturalistes, pretenen que aquests peixos canten melodiosament i que el conjunt de les seves veus forma un concert que un cor de veus humanes no sabria igualar. No dic que no, però aquells reigs no ens van donar cap serenata en passar, i ho lamento.

I, en fi, per acabar, Consell classificà una gran quantitat de peixos voladors. No hi ha cosa més curiosa que veure com els cacen els dofins amb una precisió meravellosa. Sigui quin sigui l’abast del seu vol o la trajectòria que pugui descriure, fins i tot passant per sobre el Nautilus, l’infortunat peix sempre es trobava la boca del dofí oberta per enxampar-lo. Aquells eren piràpedes o trigles milans de boca lluminosa que, durant la nit, després d’haver traçat tot de ratlles de foc per l’atmosfera, es cabussen en les aigües ombrives talment com estels fugaços.

Fins el 13 de març, la nostra navegació continuà en aquestes condicions. Aquell dia, el Nautilus fou utilitzat per fer alguns experiments de sondeig que m’interessaren vivament.

Portàvem fetes aleshores prop de tretze mil llegües des de la nostra partida de les mars altes del Pacífic. El punt ens situava ara a 45° 37’ de latitud sud i a 37° 53’ de longitud oest. Érem als paratges on el capità Denham de l’Herald deixà anar catorze mil metres de sonda sense trobar fons. També allà el tinent Parker de la fragata americana Congress havia fet un sondeig de quinze mil cent quaranta metres sense tocar el sòl submarí.

El capità Nemo decidí enviar el seu Nautilus a la màxima profunditat a fi de controlar aquests diversos sondeigs, i jo em disposava a anotar tots els resultats de l’experiència. Les escotilles del saló foren obertes i les maniobres començaren tot seguit per tal d’aconseguir arribar a capes tan prodigiosament profundes.

Ja es pot comprendre que no va ser qüestió de submergir-se omplint els dipòsits. Segurament no haurien pogut acréixer suficientment el pes específic del Nautilus. I d’altra banda, per remuntar, després hauria calgut expulsar aquella sobrecàrrega d’aigua, i les bombes no haurien estat capacitades per vèncer la pressió externa.

El capità Nemo resolgué d’anar a buscar el fons oceànic seguint una diagonal suficientment prolongada mitjançant els seus plans laterals, que foren situats en un angle de quaranta-cinc graus respecte a la línia de flotació del Nautilus. Després, la seva hèlice fou utilitzada al màxim de velocitat, i la seva quàdruple pala començà a batre les aigües amb una indescriptible violència.

Degut a aquesta poderosa empenta, el buc del Nautilus vibrava com una corda sonora i s’enfonsà regularment dins l’oceà. El capità i jo, aposentats en el saló, seguíem l’agulla del manòmetre que es desviava amb rapidesa. Ben aviat vam sobrepassar la zona habitable on es desenvolupa la vida de la majoria de peixos. Si bé alguns d’aquests animals no poden viure si no és a la superfície dels mars o dels rius, n’hi ha d’altres, menys nombrosos, que viuen a profunditats força considerables. Entre aquests darrers, vaig poder veure l’hexanchus, espècie de gos marí o xovato proveït de sis fenedures respiratòries, el telescopi d’enormes ulls, el malarmat cuirassat d’aletes pectorals negres i toràciques grises, que anava protegit per un guardapits de plaques òssies de color roig pàl·lid, i finalment el granader que, vivint com viu a mil dos-cents metres de profunditat, ha de suportar una pressió de cent vint atmosferes.

Vaig preguntar al capità Nemo si ell havia pogut observar peixos a profunditats tan considerables.

—Peixos? —em respongué—. Rarament. Però en l’estat actual de la ciència, què se suposa, què se sap?

—Bé, capità, se sap que, en descendir cap a les capes més baixes de l’oceà, la vida vegetal desapareix més aviat que la vida animal. Se sap que, allà on encara es troben éssers animats, no hi vegeta ni una sola hidròfita. Se sap que les pelegrines, les ostres, viuen a dos mil metres, i que Mac Clintock, l’heroi dels mars polars, ha extret una estrella viva d’una profunditat de dos mil cinc-cents metres. Se sap que la tripulació del Bull-Dog, de la Marina reial, ha pescat una astèria a dues mil sis-centes vint braces, o sigui més d’una llegua de profunditat. Però, capità Nemo, és que em voleu dir que no se sap res?

—No, senyor professor —respongué el capità—, no cometré aquesta indelicadesa. De totes maneres, us voldria preguntar: com us expliqueu que aquests éssers puguin viure a tals profunditats?

—Es pot explicar per dues raons —vaig respondre—. Primera, perquè els corrents verticals, determinats per les diferències de salinitat i de densitat de les aigües, produeixen un moviment suficient per mantenir la rudimentària vida dels lliris de mar i de les astèries.

—Justament —féu el capità.

—Després, perquè si l’oxigen és la base de la vida, se sap que la quantitat d’oxigen dissolt en l’aigua del mar augmenta segons la profunditat en comptes de disminuir, i que la pressió de les capes baixes ajuda a comprimir-lo.

—Ah! També se sap això? —respongué el capità Nemo, en un to lleugerament sorprès—. Doncs bé, senyor professor, teniu raó en saber-ho, perquè és veritat. Afegiré que, en efecte, la bufeta natatòria dels peixos conté més azot que no oxigen, quan aquests animals són pescats a la superfície de les aigües, i més oxigen que no azot, al contrari, quan són extrets de les grans profunditats. La qual cosa prova la vostra teoria. Però continuem les nostres observacions.

Vaig tornar a mirar el manòmetre. L’instrument indicava una profunditat de sis mil metres. Feia una hora que durava la nostra immersió. El Nautilus, lliscant sobre els seus plans inclinats, continuava enfonsant-se. Les aigües desertes eren d’una admirable transparència i una diafanitat impossibles de pintar. Una hora més tard, ens trobàvem a tretze mil metres, o sigui tres llegües i quart i el fons de l’oceà no donava indicis de proximitat.

Tanmateix, a catorze mil metres, vaig començar a veure alguns pics negrosos que sorgien enmig de les aigües. Però aquells cims podien pertànyer a muntanyes tan altes com l’Himàlaia o el Mont Blanc, o encara més altes, i la profunditat continuava essent incalculable.

El Nautilus va descendir encara més avall, malgrat les fortes pressions que experimentava. Sentia com les seves planxes trepidaven per les juntures dels perns; els seus reixats de bigues s’arquejaven; les closes dels compartiments cruixien; els vidres del saló semblaven doblegar-se a causa de la pressió de l’aigua. I certament aquell sòlid aparell hauria cedit si, tal i com havia dit el seu capità, no hagués estat capaç de resistir com un bloc compacte.

En rasar els pendents d’aquelles roques perdudes sota les aigües, encara vaig poder observar algunes conquilles, sèrpules, spirorbis vivents, i certs exemplars d’estrelles.

Però aviat aquests darrers representants de la vida animal desaparegueren, i, per sota de les tres llegües, el Nautilus sobrepassà els límits de l’existència submarina, igual que un globus s’eleva en l’aire per sobre de les zones respirables. Havíem atès una profunditat de setze mil metres, o quatre llegües, és a dir que els flancs del Nautilus suportaven una pressió de mil sis-centes atmosferes, o sigui mil sis-cents quilos per cada centímetre quadrat de superfície!

—Extraordinària situació! —vaig exclamar—. Navegar per aquestes regions profundes on l’home mai no ha arribat! Mireu, capità, mireu aquestes magnífiques roques, aquestes grutes inhabitades, aquests darrers receptacles del globus, on la vida ja no és possible! Ah, estar en aquests indrets desconeguts i no poder-ne conservar més que el record!

—Us agradaria —em preguntà el capità Nemo— conservar-ne alguna cosa millor que el record?

—Què voleu dir amb aquestes paraules?

—Vull dir que no hi ha res més fàcil que prendre una vista fotogràfica d’aquesta regió submarina!

Encara no havia tingut temps de manifestar la sorpresa que em causà aquesta nova proposta del capità, que ja, a una ordre seva, ens dugueren un objectiu al saló. A través dels vidres vam poder comprovar com aquell medi líquid, il·luminat elèctricament, es distribuïa amb una claredat perfecta. Cap ombra, cap degradació de la nostra llum artificial. El sol no ens podia ser més favorable en una operació d’aquesta índole. El Nautilus, gràcies a la potència de la seva hèlice i dominat per la inclinació dels seus plans, romania immòbil. L’instrument fou enfocat davant d’aquells indrets del fons oceànic, i en pocs segons obtinguérem un negatiu d’extrema puresa.

És la prova positiva que en dono aquí. S’hi veuen aquestes roques primordials que mai no han conegut la llum dels cels, els granits inferiors que formen el poderós basament del globus, les profundes grutes excavades en la massa pètria, els perfils d’incomparable netedat que destaquen en negre els seus trets perifèrics, com si haguessin estat traçats pel pinzell de certs artistes flamencs. Més enllà, es pot veure un horitzó de muntanyes, una línia ondulada admirable que serveix de teló de fons al paisatge. Resulta impossible descriure aquest conjunt de roques llises, negres, polimentades, sense molsa, sense taques, de formes estranyament retallades i sòlidament assentades sobre el tapís de sorra que centellejava sota els raigs elèctrics.

Tanmateix, el capità Nemo, un cop acabada l’operació, m’havia dit:

—Tornem amunt, senyor professor. No cal abusar d’aquesta situació ni exposar massa temps el Nautilus a pressions com aquestes.

—Pugem, doncs —vaig respondre.

—Agafeu-vos bé.

Encara no havia tingut temps de comprendre per quina raó el capità em feia aquella recomanació, que ja em vaig veure precipitat en terra sobre el tapís.

Embragada l’hèlice a un senyal del capità, i amb els seus plans dirigits verticalment, el Nautilus, endut com un globus pels aires, s’elevava amb una rapidesa fulminant. Tallava la massa aquosa amb un fimbreig sonor. No es podia veure cap detall. En quatre minuts havia franquejat les quatre llegües que el separaven de la superfície de l’oceà i, després d’emergir com un peix volador, caigué sobre les aigües fent-les saltar a prodigiosa altura.





12


Catxalots i balenes

Durant la nit del 13 al 14 de març, el Nautilus reprengué la seva direcció cap al sud. Vaig pensar que, a l’altura del cap Hornos posaria proa a l’oest, a fi de tornar als mars del Pacífic i acabar així la seva volta al món. Però no ho va fer i continuà davallant cap a les regions australs. On volia anar? Al pol? Era insensat. Començava a creure que les temeritats del capità justificaven suficientment les aprensions de Ned Land.

El canadenc, d’algun temps ençà, havia deixat de parlar dels seus projectes de fuga. S’havia tornat menys comunicatiu, gairebé silenciós. Prou m’adonava que aquell empresonament prolongat li pesava considerablement. Notava com la còlera s’anava congriant dins del seu pit. Quan es trobava amb el capità, els seus ulls s’il·luminaven amb un fulgor tètric, i era de témer que la seva natural violència no el portés a qualsevol extrem.

Aquell dia, 14 de març, Consell i ell em van venir a trobar a la meva cambra. Els vaig preguntar la raó de la seva visita.

—Es tracta d’una simple qüestió, senyor —em respongué el canadenc.

—Parleu, Ned.

—Quants homes creieu que hi ha al Nautilus?

—No sabria dir-ho, amic meu.

—A mi em fa l’efecte —continuà Ned Land— que el seu maneig no requereix una tripulació massa nombrosa.

—En efecte —vaig respondre—, en les condicions en què navega, una desena d’homes deuen ser suficients.

—I bé! —digué el canadenc—. I per què n’hi hauria d’haver més?

—Per què? —vaig replicar, mirant-me’l fixament i endevinant les seves intencions—. Doncs perquè, si he de fer cas als meus pressentiments, si he comprès realment l’existència del capità, el Nautilus no és solament una nau. També deu ser un lloc de refugi per a tots aquells que, com el seu comandant, han trencat tota relació amb la terra.

—Pot ser que sí —digué Consell—, però a fi de comptes el Nautilus només pot contenir un nombre determinat d’homes. I el senyor no seria capaç d’establir-ne aquest màxim?

—I com, Consell?

—Calculant. Donada la capacitat de la nau que el senyor ja coneix i, per consegüent, la quantitat d’aire que hi cap; sabent, per altra banda el que consumeix un home en l’acte de respirar; i comparant els resultats amb la necessitat que té el Nautilus de pujar cada vint-i-quatre hores…

La frase de Consell no acabava, però ja veia on volia anar a parar.

—Ja t’he entès —vaig dir—; però aquest càlcul, fàcil d’establir, no ho nego, no ens donaria sinó xifres bastant incertes.

—No importa —manifestà Ned Land, insistint.

Doncs el càlcul seria el següent. Cada home consumeix en una hora l’oxigen contingut en cent litres d’aire, o sigui que, en vint-i-quatre hores, gasta el contingut de dos mil quatre-cents litres. Cal, doncs, calcular només quantes vegades dos mil quatre-cents litres conté el Nautilus.

—Precisament —digué Consell.

—Bé —vaig continuar—, com que la capacitat del Nautilus és de mil cinc-centes tones, i la d’una tona és de mil litres, resulta que el Nautilus conté un milió cinc-cents mil litres d’aire que, dividits per dos mil quatre-cents… —Vaig fer un càlcul ràpid amb el llapis—, donen un quocient de sis-cents vint-i-cinc. La qual cosa vol dir que l’aire contingut dins del Nautilus podria, en rigor, bastar a sis-cents vint-i-cinc homes durant vint-i-quatre hores.

—Sis-cents vint-i-cinc! —repetí Ned Land.

—Però tingueu per segur —vaig afegir— que, comptant passatgers, marins i oficials, no devem ser ni la dècima part d’aquesta xifra.

—Tot i així, encara és massa per a tres homes! —murmurà Consell.

—Doncs, estimat Ned, no us puc aconsellar res més que paciència.

—I més que paciència, resignació —respongué Consell.

Consell havia dit la paraula exacta.

—Després de tot —continuà—, el capità Nemo no pot anar sempre cap al sud! Un moment o altre s’haurà d’aturar, ni que sigui davant la banquisa, i aleshores haurà de tornar cap a mars més civilitzats! I serà llavors que podrem reprendre els projectes de Ned Land.

El canadenc sacsejà el cap, es passà la mà pel front, sense contestar res, i se n’anà.

—Si el senyor em permet fer una observació —em digué Consell després—, crec que el pobre Ned només pensa en allò que no té i en la seva vida passada. Enyora tot el que ara ens és prohibit. Els seus records li oprimeixen el cor. Cal comprendre’l. Què pot fer aquí? Res. Ell no és un savi com el senyor i no sabria trobar el mateix gust que nosaltres en les admirables coses del mar. S’arriscaria a tot només per poder entrar en una taverna del seu país!

Certament, la vida monòtona de bord havia de resultar insuportable al canadenc, acostumat a la vida lliure i activa. Els esdeveniments que podien apassionar-lo eren més aviat poc freqüents. Tanmateix, aquell dia es produí un incident que li havia de fer recordar els seus bons temps d’arponer.

Cap a les onze del matí, el Nautilus, a la superfície de l’oceà, es trobà enmig d’un grup de balenes. Aquell encontre no em va sorprendre, sabia perfectament que aquells animals, aferrissadament perseguits, van a refugiar-se en aigües de les altes latituds, més segures.

El paper que juga la balena en el món marí i la seva influència sobre les descobertes geogràfiques han estat considerables. Era ella qui, arrossegant al seu encalç primer els bascos, i després els asturians, els anglesos i els holandesos, els enardia contra els perills de l’oceà i els conduïa d’un extrem a l’altre de la Terra. A les balenes els agrada freqüentar els mars australs i boreals. Les antigues llegendes pretenen fins i tot que aquests cetacis arriben a dur els pescadors a set llegües només del pol Nord. I si el fet és fals ara, serà veritat algun dia, i probablement així, caçant balenes per les regions àrtiques o antàrtiques, serà com els homes tocaran aquest punt inconegut del globus.

Érem asseguts a la plataforma davant d’una mar calma. Però el mes d’octubre d’aquestes latituds ens obsequiava amb magnífics dies de tardor. Va ser el canadenc, que en qüestions d’aquelles no podia equivocar-se, qui assenyalà una balena a l’horitzó i per l’est. Mirant atentament podíem veure el seu dors negrós que pujava i baixava alternativament, a cinc milles del Nautilus.

—Ah! —exclamà Ned Land—, si estigués a bord d’un balener, vet aquí un encontre que m’hauria complagut enormement! És un animal de gran talla! Mireu amb quina potència els seus narius llencen columnes d’aire i de vapor! Mil dimonis! Per què he d’estar encadenat a aquesta closca de ferro!

—Què, Ned —vaig respondre—, encara amb les vostres idees de pescador?

—Preteneu, senyor, que un pescador de balenes oblidi el seu antic ofici? Penseu que un es pot cansar mai de les emocions d’una caça com aquesta?

—No heu pescat mai en aquests mars, Ned?

—Mai, senyor. Només als mars boreals, i tant a l’estret de Bering com al de Davis.

—Així, doncs, la balena austral us és desconeguda. Fins ara només heu caçat la balena franca, i aquesta no s’atreviria a passar les aigües càlides de l’equador.

—Però, senyor professor, què m’esteu dient? —replicà el canadenc en un to força incrèdul.

—Exactament el que sentiu.

—Aquesta sí que és bona! Doncs sapigueu que aquest que us parla, l’any seixanta-cinc, fa dos anys i mig, va fer-se amb una balena que encara duia al seu flanc l’arpó marcat d’un balener de Bering. Aleshores, jo us pregunto, com s’ho ha fet l’animal per venir a morir a l’est, després d’haver estat ferit a l’oest d’Amèrica, si, un cop doblat el cap Hornos o bé el Bona Esperança, no ha travessat l’equador?

—Jo penso el mateix que Ned —digué Consell—, i espero que el senyor ens podrà respondre.

—Doncs, aquest senyor us respon, amics meus, que les balenes es localitzen, segons les espècies, en determinats mars que mai no abandonen, i si un d’aquests animals ha vingut de l’estret de Bering al de Davis és simplement perquè deu existir un pas entre un mar i l’altre, sigui per les costes d’Amèrica o per les d’Àsia.

—No sé si creure-us —digué el canadenc, fent l’ullet.

—Cal creure el senyor —respongué Consell.

—Doncs si és així —continuà el canadenc—, com que mai no he pescat en aquests paratges, resulta que no conec les balenes que els freqüenten, oi?

—Ja us ho he dit, Ned.

—Raó de més per voler-les conèixer —replicà Consell.

—Mireu, mireu! —exclamà el canadenc amb una veu emocionada—. S’acosta! Ve cap a nosaltres! Es burla de mi! Sap que no puc fer res contra ella!

Ned picava de peus. La seva mà tremolava tot brandant un arpó imaginari.

—Aquests cetacis —preguntà—, són tan grossos com els dels mars boreals?

—Si fa no fa, Ned.

—És que jo he vist balenes molt grosses, senyor, balenes que mesuraven fins i tot cent peus de llargada! I he sentit dir que la Kulammak i l’Umgullick de les illes Aleutianes sobrepassen de vegades els cent cinquanta peus.

—Això em sembla exagerat —vaig respondre—. Aquests animals no són sinó balenòpters, proveïts d’aletes dorsals, i, igual que els catxalots, són generalment més petits que la balena franca.

—Ah! —exclamà el canadenc, que no treia els ulls de l’oceà—. S’acosta, entra en aigües del Nautilus! —Després, reprenent la seva conversa, digué—: Vós parleu del catxalot com si fos una bèstia petita! Però tanmateix s’ha donat el cas de catxalots gegantescos. Són cetacis intel·ligents. Alguns, diuen, es cobreixen d’algues i de fucus. I hi ha qui els pren per illots, hi acampa al damunt, s’hi instal·la, hi fa foc…

—I hi construeixen cases —digué Consell.

—Sí, plaga, sí —li respongué Ned Land—. I després, un bon dia, l’animal se submergeix i arrossega tots els habitants al fons de l’abisme.

—Com en els viatges de Simbad el marí —vaig replicar jo, tot rient—. Ah, mestre Land! Sembla que us agraden les històries extraordinàries! Vós i els vostres catxalots! Espero que no us ho creureu!

—Senyor naturalista, cal creure qualsevol cosa de les balenes —respongué el canadenc seriosament… I com corre aquesta! Com s’amaga!… Hi ha qui diu que aquests animals poden fer la volta al món en quinze dies.

—No dic que no.

—Però el que no sabeu, sens dubte, senyor Aronnax, és que al començament del món, les balenes encara corrien més ràpidament.

—Ah, sí, Ned? I com és això?

—Doncs perquè aleshores tenien la cua de través com els peixos, és a dir que aquella cua, comprimida verticalment, colpia l’aigua d’esquerra a dreta i de dreta a esquerra. Però el Creador, adonant-se que corrien massa de pressa, els torçà la cua, i des d’aquell temps han de batre les onades de dalt a baix en detriment de la seva rapidesa.

—Bé, Ned —vaig dir, utilitzant una expressió del canadenc—, no sé si creure-us.

—Ni més ni menys —respongué el canadenc— que si us dic que existeixen balenes de tres-cents peus de llargada que pesen cent mil lliures.

—És molt, en efecte —vaig dir—. Tanmateix, cal confessar que certs cetacis adquireixen un desenvolupament força considerable, si és que, segons diuen, són susceptibles de fornir fins i tot cent vint tones d’oli.

—Això sí que ho he vist —digué el canadenc.

—Ho crec, ho crec, Ned, com també crec que algunes balenes igualen en grossària cent elefants. Imagineu-vos els efectes que pot causar una massa així llençada a tota velocitat!

—I poden enfonsar vaixells? —preguntà Consell.

—Vaixells, no ho crec —vaig respondre—. Però, tanmateix, conten que, el 1820, precisament en aquests mars del sud, una balena es precipità sobre l’Essex i el va fer recular a una velocitat de quatre metres per segon. Les onades penetraren pel darrere de la nau, i l’Essex se n’anà a fons gairebé tot seguit.

Ned em mirà amb cara de sorna.

—Jo puc afirmar —digué— que he rebut un cop de cua d’una balena, bé, no jo sinó el bot en què anava, és clar, i tots nosaltres, els meus companys i jo, vam ser llençats a una altura de sis metres. Però al costat de la balena del senyor professor, la meva devia ser un balenó.

—Viuen molt de temps aquests animals? —preguntà Consell.

—Mil anys —respongué el canadenc sense vacil·lar.

—I com ho sabeu, Ned?

—Perquè així ho diuen.

—I per què ho diuen?

—Perquè se sap.

—No, Ned, no se sap, només se suposa, i vet aquí el raonament en què es fonamenta aquesta suposició. Fa quatre-cents anys, quan els pescadors caçaren balenes per primera vegada, aquests animals eren d’una talla molt superior a l’actual. Se suposa, doncs, força lògicament, que la inferioritat de les balenes d’avui dia és deguda al fet que no han tingut temps d’atènyer el seu desenvolupament complet. Aquesta és la raó per la qual Buffon ha dit que aquests cetacis poden i fins deuen viure mil anys. Ho enteneu?

Ned Land no ho entenia, ni tan sols escoltava. La balena continuava acostant-se i ell la devorava amb els ulls.

—Ah! —exclamà—, no és una sola balena, són deu, vint, és tot un ramat! I jo sense poder fer res! Lligat de peus i mans!

—Però, amic Ned —digué Consell—, per què no demaneu al capità Nemo permís per caçar?

Encara no havia acabat Consell la seva frase, que ja Ned Land s’havia llençat per l’escotilla escales avall i corria buscant el capità Nemo. Uns instants després, tots dos aparegueren sobre la plataforma.

El capità Nemo observà el ramat de balenes que es passejava per les aigües a una milla del Nautilus.

—Són balenes australs. N’hi ha com per fer la fortuna d’una flota de baleners.

—I bé, senyor? —preguntà el canadenc—. No podria anar a donar-los caça, ni que només sigui per no oblidar el meu ofici d’arponer?

—I per què això? —respongué el capità Nemo—. Caçar pel simple fet de destruir! No hem de menester oli de balena a bord.

—Tanmateix, senyor —continuà Ned Land—, bé ens vau deixar perseguir un dugong al Mar Roig!

—Aleshores es tractava de procurar carn fresca per a la meva tripulació. Aquí només seria matar per matar. Ja sé que és un privilegi reservat a l’home, però jo no admeto aquests passatemps assassins. En destruir la balena austral com la balena franca, que són éssers inofensius i bons, els vostres companys d’ofici, mestre Land, cometen una acció blasmable. D’aquesta manera no han fet res més que despoblar ja la badia de Baffin, i a la llarga eliminaran una classe d’animals útils. Deixeu, doncs, tranquils aquests malaurats animals. Ja tenen suficients enemics naturals entre catxalots, peixos espasa i peixos serra, com perquè vosaltres us hi fiqueu.

Ja es pot imaginar la cara que feia el canadenc durant aquest curs de moral. Donar raons d’aquell tipus a un caçador era malgastar les paraules. Ned Land mirava el capità Nemo i no comprenia evidentment el que volia dir. I no obstant això, el capità tenia raó. L’acarnissament bàrbar i desconsiderat dels pescadors farà desaparèixer un dia o altre la darrera balena de l’oceà.

Ned Land es posà a xiular entre dents el seu «Yankee doodle», es ficà les mans a les butxaques i ens donà l’esquena.

El capità, però, observava el ramat de cetacis, i dirigint-se a mi, digué:

—Tenia raó en afirmar que, sense comptar l’home, les balenes tenen molts altres enemics naturals. Aquestes aviat se’n trobaran un bon grapat. Fixeu-vos, senyor Aronnax, a vuit milles a sotavent, i veieu aquells punts negres que es mouen?

—Sí, capità —vaig contestar.

—Són catxalots, animals terribles que ja, en altres ocasions, he trobat en formacions de dos o tres-cents! Aquests sí que s’haurien d’exterminar, perquè són bèsties cruels i perjudicials.

El canadenc es tombà vivament en sentir aquestes paraules.

—Doncs bé, capità —vaig dir—, encara som a temps, ni que sigui en interès de les balenes…

—Fóra inútil exposar-se, senyor professor. El Nautilus bastarà per dispersar els catxalots. No oblideu que té un esperó d’acer que val tant com l’arpó de mestre Land, imagino.

El canadenc no es va estar d’arronsar les espatlles. Atacar cetacis a cops d’esperó! A qui se li podia acudir?

—Ja veureu, senyor Aronnax —digué el capità Nemo—. Us mostrarem un tipus de caça que encara no coneixeu. No hi haurà pietat per a aquests ferotges cetacis. No són altra cosa que boca i dents!

Boca i dents! No s’hauria pogut descriure millor el catxalot macrocèfal, la talla del qual de vegades sobrepassa els vint-i-cinc metres. L’enorme cap d’aquest cetaci ocupa aproximadament el terç del seu cos. Millor armat que la balena, que té la mandíbula superior només coberta de barbes, el catxalot va proveït de vint-i-cinc grans dents de vint centímetres d’alçada, cilíndriques i còniques a la punta, que pesen dues lliures cadascuna. És a la part superior d’aquest enorme cap, i en unes grans cavitats separades per cartílags, que es troben tres o quatre-cents quilos d’aquest oli preciós conegut amb el nom de «esperma de balena». El catxalot és un animal poc agraciat, més aviat cap-gros que no peix, segons una observació de Frédol. Està mal construït o, per dir-ho d’alguna manera, és «guerxo» de la part esquerra de la seva estructura, i amb prou feines hi veu per l’ull dret.

Tanmateix, el monstruós ramat continuava acostant-se. Havien descobert les balenes i es preparaven per atacar-les.

Era d’esperar, a l’avançada, la victòria dels catxalots, no solament perquè estan millor disposats per a l’atac que els seus inofensius adversaris, sinó també perquè poden estar més temps sota les aigües sense haver de sortir a respirar a la superfície.

Ja era temps d’anar en ajut de les balenes. El Nautilus es col·locà entre dues aigües. Consell, Ned i jo ens vam situar davant dels vidres del saló, i el capità Nemo se n’anà al costat del timoner per tal de maniobrar el seu aparell com una màquina de destrucció. De seguida vam sentir que l’hèlice redoblava la seva empenta i que la nostra velocitat s’acreixia.

El combat entre els catxalots i les balenes ja havia començat quan el Nautilus arribà. Va maniobrar fent per maneres de tallar la tropa de macrocèfals. Aquests, en principi, es mostraren poc impressionats per la presència d’aquell nou monstre que s’afegia a la batalla, però ben aviat hagueren d’esquivar els seus cops.

Quina lluita! Fins i tot Ned Land, de seguida entusiasmat, acabà picant de mans. El Nautilus no era sinó un formidable arpó, brandat pel seu capità. Es llançava contra aquelles masses carnoses i les travessava d’una part a l’altra, deixant al seu pas dues meitats palpitants d’animal. Els formidables cops de cua que rebien els seus flancs ni es notaven. Els xocs que donava, tampoc. Exterminat un catxalot, corria cap a un altre, virava sobre el mateix lloc per no fallar la seva presa, anant endavant i endarrere, dòcil al seu governall, submergint-se quan el cetaci s’enfonsava en les capes profundes, remuntant amb ell quan tornava a la superfície, colpejant-lo de ple o de biaix, tallant-lo o esgarrinxant-lo, i travessant-lo per tots cantons i de totes les maneres amb el seu terrible esperó.

Quin carnatge! Quin brogit a la superfície del mar! Quins xiulets tan aguts i quins esbufecs els d’aquests animals espantats! Enmig d’aquelles aigües ordinàriament tan plàcides, les seves cues feien ones immenses.

Una hora es prolongà aquella homèrica matança que els macrocèfals no havien pogut evitar. De vegades, deu o dotze de junts intentaven esclafar el Nautilus sota les seves masses. Pel vidre vèiem les seves goles enormes, sembrades de dents, els seus ulls formidables. Ned Land, que ja no es podia dominar, els amenaçava i els injuriava. Es notava com s’enganxaven al nostre aparell, igual que gossos sobre un senglar petit. Però el Nautilus, forçant la seva hèlice, se’ls emportava, els arrossegava o els feia tornar cap al nivell superior de l’aigua, sense preocupar-se pel seu enorme pes ni per les seves poderoses estretes.

Finalment la massa de catxalots s’aclarí. Les aigües esdevingueren altre cop tranquil·les. Vaig notar que tornàvem a la superfície de l’oceà. L’escotilla s’obrí i de seguida ens vam precipitar a la plataforma.

El mar estava cobert de cadàvers mutilats. Una explosió formidable no hauria dividit, esquinçat ni especejat amb més violència aquelles masses carnoses. Flotàvem enmig de cossos gegantescos, de dors blavenc i ventre blanquinós, i plens d’enormes protuberàncies. Alguns catxalots espantats fugien cap a l’horitzó. Les onades eren tintades de vermell en un espai de força milles, i el Nautilus flotava al bell mig d’un mar de sang.

El capità Nemo tornà amb nosaltres.

—I bé, mestre Land? —va dir.

—Sí, senyor —respongué el canadenc, ja calmat el seu entusiasme—, és un espectacle terrible, en efecte. Però jo no sóc un carnisser, sóc un caçador, i això no deixa de ser una carnisseria.

—És un extermini d’animals perjudicials —respongué el capità Nemo—, i el Nautilus no és un tallant de carnisser.

—Prefereixo el meu arpó —replicà el canadenc.

—A cadascú la seva arma —respongué el capità, mirant fixament Ned Land.

Vaig témer que aquest no es deixés endur per qualsevol rampell violent que, a bon segur, hauria tingut deplorables conseqüències. Però la seva còlera fou desviada per la vista d’una balena a la qual el Nautilus s’acostava en aquell moment.

L’animal no havia pogut escapar a les dents dels catxalots. Vaig veure que es tractava d’una balena austral, de cap comprimit i enterament negra. Anatòmicament es distingeix de la balena blanca i del Nord-Caper per la soldadura de les set vèrtebres cervicals, i encara posseeix dues costelles més que les seves congèneres. El malaurat cetaci, tombat de cantó i amb el ventre foradat per les mossegades, era mort. A l’extrem de la seva aleta mutilada encara penjava un petit balenó que no s’havia pogut salvar de la matança. I per la seva boca entrava i sortia l’aigua murmurant com la ressaca a través de les barbes.

El capità Nemo conduí el Nautilus prop del cadàver de l’animal. Dos dels seus homes pujaren sobre el flanc de la balena, i vaig veure, no sense estranyesa, com retiraven de les seves mamelles tota la llet que contenien, és a dir una quantitat de dues o tres tones.

El capità m’oferí una tassa d’aquella llet encara calenta. No em vaig poder estar de manifestar-li la repugnància que em produïa aquell beuratge. Ell, però, em va assegurar que aquella llet era excel·lent i que no es distingia de cap manera de la llet de vaca.

Finalment la vaig tastar i vaig comprovar que tenia raó. De manera que, per a nosaltres, allò va resultar una reserva ben útil, perquè la llet aquella, en forma de mantega salada o de formatge, aportaria una agradable variació en el nostre menú ordinari.

D’ençà d’aquell dia, vaig notar amb inquietud que les disposicions de Ned Land envers el capità Nemo esdevenien cada cop més agressives, i vaig decidir que en endavant vigilaria de prop qualsevol acte o gest del canadenc.





13


La banquisa

El Nautilus havia reprès la seva impertorbable ruta cap al sud. Anava seguint el 50è meridià amb una rapidesa considerable. Volia de debò atènyer el pol? Jo creia que no, car fins avui dia totes les temptatives d’arribar fins en aquest punt del globus han estat infructuoses. L’estació, d’altra banda, era força avançada, atès que el 13 de març de les terres antàrtiques correspon al 13 de setembre de les regions boreals, que és quan comença el període equinoccial.

El 14 de març vaig començar a veure gels flotants a 55° de latitud, simples romanalles descolorides de vint a vint-i-cinc peus, formant esculls sobre els quals anava a trencar el mar. El Nautilus es mantenia a la superfície de l’oceà. Ned Land, que ja havia pescat pels mars àrtics, estava familiaritzat amb l’espectacle dels icebergs. Consell i jo era el primer cop que els podíem admirar.

En l’atmosfera, cap a l’horitzó del sud, s’estenia una franja blanca d’aspecte enlluernador. Els baleners anglesos li han donat el nom de «ice-blink». Per espessos que siguin els núvols, no poden obscurir-la. I anuncia la presència d’un pack o banc de gel.

Efectivament, de seguida aparegueren blocs més considerables, la brillantor dels quals canviava segons els capricis de la boira. Algunes d’aquestes masses mostraven vetes verdes, com si el sulfat de coure n’hagués traçat les línies ondulades. D’altres semblaven enormes ametistes que es deixaven penetrar per la llum. Aquests reverberaven els raigs del sol sobre les mil facetes dels seus cristalls. Aquells, matisats amb els vius reflexos de la calcita, haurien bastat per a la construcció de tota una ciutat de marbre.

Com més al sud anàvem, més guanyaven en nombre i en importància aquelles illes flotants. Els ocells polars hi niaven per milers. Hi havia petrells i altres procel·làrids com els pufins que ens eixordaven amb els seus crits. Alguns, prenent el Nautilus pel cadàver d’una balena, venien a reposar-s’hi i espicassaven la planxa sonora.

Durant aquesta navegació enmig dels gels, el capità Nemo es va estar sovint a la plataforma. Observava amb atenció aquells paratges abandonats. De vegades la seva mirada tranquil·la s’animava. Estaria pensant que, allà, en aquells mars polars prohibits a l’home, ell era en els seus dominis, amo d’aquells infranquejables espais? Possiblement. Però no deia res. S’estava immòbil, i no tornava a la realitat fins que els seus instints de navegant no prenien altre cop la iniciativa. Aleshores, dirigint el seu Nautilus amb una destresa consumada, evitava hàbilment el xoc d’aquelles masses, algunes de les quals tenien una llargada de milles i una altura que oscil·lava entre els setanta i els vuitanta metres. Sovint l’horitzó semblava enterament barrat. A l’alçada del seixantè grau de latitud, tot pas havia desaparegut. Però el capità Nemo, buscant atentament, trobava de seguida alguna estreta obertura per on feia lliscar audaçment la seva nau, sabent molt bé, tanmateix, que es tancaria darrere seu.

Així fou com el Nautilus, guiat per aquella hàbil mà, passà enllà de tots aquells gels, classificats, segons la seva forma o la seva grandària, amb una precisió que encantava Consell: icebergs o muntanyes, ice-fields o camps units i sense límits, drift-ice o gels flotants, packs o camps fracturats que s’anomenen «palchs» quan són circulars, i «streams» quan són fets de fragments allargats.

La temperatura era bastant baixa. El termòmetre exposat a l’aire exterior marcava de dos a tres graus sota zero. Però anàvem ben abrigats de pells, que havíem aconseguit a costa de foques i d’óssos polars. L’interior del Nautilus, regularment escalfat pels seus aparells elèctrics, desafiava els freds més intensos. D’altra banda, per trobar una temperatura suportable, només calia enfonsar-nos a uns quants metres per dessota la superfície del mar.

Dos mesos abans, hauríem gaudit en aquesta latitud d’un dia perpetu; però ja la nit començava a durar tres o quatre hores, i més tard hauria d’estendre sis mesos d’ombra sobre aquelles regions circumpolars.

El 15 de març, vam sobrepassar la latitud de les illes New-Shetland i de les Orkney del Sud. El capità m’explicà que, abans, nombroses tribus de foques habitaven aquestes terres; però els baleners anglesos i americans, en la seva ràbia destructora, exterminant els adults i les femelles prenyades, allà on existia l’animació de la vida, havien deixat darrere d’ells el silenci de la mort.

El 16 de març, cap a les vuit del matí, el Nautilus, seguit el 55è meridià, tallà el cercle polar antàrtic. Els gels ens envoltaven per tots cantons i barraven l’horitzó. Tanmateix, el capità Nemo anava de pas en pas i continuava sempre endavant.

—Però on vol anar? —vaig preguntar.

—Sempre endavant —responia Consell—. A la fi, quan no podrà anar més enllà, bé prou que s’haurà d’aturar.

—No ho juraria pas! —vaig contestar-li.

I per ser francs, he de confessar que aquella aventurera excursió no em desagradava gens, ans al contrari, i les belleses d’aquelles regions novelles em meravellaven de tal manera que em resultava molt difícil expressar-ho. Els gels prenien actituds superbes. Aquí el seu conjunt formava una ciutat oriental, amb els seus minarets i les seves mesquites innombrables. Allà, una població enrunada i com tombada en terra per una convulsió del sòl. Tot eren aspectes incessantment modificats pels raigs oblics de l’astre diürn, o perduts entre boires grises enmig d’huracans de neu. Després, per totes bandes se sentien detonacions, esfondraments i capgiraments d’icebergs, que canviaven el decorat com el paisatge d’un diorama.

Si el Nautilus estava submergit en el moment en què es trencaven aquests equilibris, podíem sentir com el soroll es propagava sota les aigües amb una esfereïdora intensitat, i la caiguda d’aquelles masses creava temibles remolins fins en les capes més profundes de l’oceà. El Nautilus es balancejava amunt i avall i de cantó com un vaixell abandonat a la fúria dels elements.

Sovint, no veient cap sortida, em pensava que havíem quedat definitivament empresonats; però, guiat pel seu instint i seguint qualsevol indici per petit que fos, el capità descobria nous passos. No s’equivocava mai en observar els primíssims filets d’aigua blavenca que solcaven els ice-fields. De manera que em resultava impossible dubtar que ja no hagués aventurat el Nautilus abans d’ara per aquells mars antàrtics.

Tanmateix, durant aquell dia 16, els camps de glaç ens barraren absolutament la ruta. Allò encara no era la banquisa, sinó només vastos ice-fields fusionats pel fred. Però aquell obstacle no podia detenir el capità Nemo que, de seguida, es llançà contra l’ice-field amb espantosa violència, com un tascó sobre aquella massa polvoritzable, que es dividia amb uns cruixits terribles. Era com l’antic ariet impulsat per una potència infinita. Els fragments de gel, projectats molt enlaire, tornaven a caure al voltant nostre com calamarsa. Únicament amb la força d’impulsió, el nostre aparell es feia un canal. De vegades, endut per l’empenta, pujava damunt del camp de gel i l’aixafava amb el seu pes, o, en d’altres moments, encofurnat sota l’ice-field, el dividia gràcies a un simple moviment de caboteig que produïa amples esquinçalls.

Durant aquests dies, ens assaltaren violentes ratxades. Queien espesses boires que impedien de veure’ns d’un extrem a l’altre de la plataforma. El vent saltava bruscament a tots els punts del compàs. La neu s’acumulava en capes tan dures que calia trencar-les a cops de pic. Només a la temperatura de cinc graus sota zero, totes les parts externes del Nautilus es recobrien de gel. Hauria estat impossible aparellar res, perquè tots els cordatges haurien quedat travats a la canal de les politges. Només una embarcació sense veles i moguda per un motor elèctric que no necessità carbó podia afrontar aquelles altes latituds.

En aquestes condicions, el baròmetre es mantenia generalment molt baix. Fins i tot arribà a baixar a 735 mm. Les indicacions de la brúixola tampoc no oferien cap garantia. Les seves agulles enfollides marcaven direccions contradictòries en acostar-se al pol magnètic meridional, que no s’ha de confondre amb el sud del món. En efecte, aquest pol, segons Hansten, està situat gairebé als 70° de latitud i als 130° de longitud, i segons les observacions de Duperrey, a 135° de longitud i a 70° 30’ de latitud. Calia, doncs, fer nombroses observacions amb els compassos, transportant-los a distintes parts de la nau i prenent-ne la mitjana. Però sovint havíem de recórrer al càlcul aproximatiu per precisar la ruta feta, mètode poc satisfactori enmig d’aquells passos sinuosos que solament oferien punts de referència constantment canviants.

Finalment, el 18 de març, després de vint assalts inútils, el Nautilus es va veure definitivament detingut. Ja no es tractava ni dels streams ni dels palchs, ni dels ice-fields, sinó d’una immòbil i inacabable barrera formada per muntanyes que s’havien soldat entre elles.

—La banquisa! —em va dir el canadenc.

Immediatament vaig comprendre que, per a ell, com per a tots els navegants que ens havien precedit, era l’obstacle infranquejable. Aprofitant que el sol aparegué un instant cap a migdia, el capità Nemo obtingué una observació bastant exacta que indicava la nostra situació 51° 30’ de longitud i 67° 39’ de latitud meridional. Era un punt bastant endins de les regions antàrtiques.

No hi havia traces de mar ni de superfície líquida davant nostre. Sota l’esperó del Nautilus s’estenia una vasta plana turmentada, feta un batibull de blocs confusos, amb tot aquell garbuix capritxós que caracteritza la superfície d’un riu poc temps abans del desglaç, però en proporcions gegantesques. Aquí i allà, pics aguts, agulles solitàries s’elevaven a una altura de dos-cents peus; més lluny, un reguitzell de penya-segats tallats a pic i coberts de coloracions grisenques, amplis miralls que reflectien els pocs raigs de sol que arribaven mig ofegats per la bromallada. I sobre aquella natura desolada, un silenci feréstec, a penes trencat, pel batre d’ales dels petrells o dels pufins. Tot era gelat aleshores, fins i tot el soroll.

El Nautilus hagué, doncs, d’aturar la seva arriscada cursa enmig d’aquells camps de glaç.

—Senyor —em digué aquell dia Ned Land—, si el vostre capità és capaç d’anar més lluny…

—Què?

—Serà un home prodigiós.

—Per què, Ned?

—Perquè ningú no pot franquejar la banquisa. Certament té un gran poder el vostre capità; però, mil dimonis!, no és més poderós que la natura, i allà on ella ha posat límits, l’home s’ha d’aturar de grat o per força.

—En efecte, Ned Land, i tanmateix m’hauria agradat saber què hi ha darrere aquesta banquisa! No hi ha cosa que més m’irriti que un mur!

—El senyor té raó —digué Consell—. Els murs només s’han inventat per enutjar els savis. No hi hauria d’haver murs enlloc.

—Bo! —féu el canadenc—. Com si no sabéssim què hi ha darrere de la banquisa!

—Què hi ha, doncs? —vaig preguntar-li.

—Doncs gel i més gel!

—Vós esteu mol segur d’això, Ned —vaig replicar—, però jo no n’estic tant. Vet aquí per què m’agradaria veure-ho.

—Em sembla molt, senyor professor —respongué el canadenc—, que haureu de renunciar a la vostra idea. Heu arribat a la banquisa, la qual cosa ja és prou, i no podreu anar més lluny, ni el vostre capità Nemo, ni el seu Nautilus. I tant si vol com si no vol, haurem de retornar cap al nord, és a dir al país de la gent com cal.

He de reconèixer que Ned Land tenia raó, i mentre els vaixells no siguin fets per navegar també sobre els mars de gel, s’hauran d’aturar davant la banquisa.

En efecte, malgrat els seus esforços, malgrat els poderosos mitjans utilitzats per fondre els gels, el Nautilus fou reduït a la immobilitat. Ordinàriament, qui no pot anar més endavant, sempre té la possibilitat de tornar enrere. Però en el nostre cas, tornar era tan impossible com avançar, perquè els passos s’havien tancat darrere nostre, i per poc que el nostre aparell quedés estacionari, no trigaria a veure’s bloquejat del tot. I això fou el que passà cap a les dues de la tarda: unes primeres capes de gel es formaren sobre els seus flancs amb una sorprenent rapidesa. Vaig haver de confessar que la conducta del capità Nemo era més que imprudent.

Jo era en aquell moment a la plataforma. El capità, que observava la situació des de feia uns instants, ens va dir:

—I bé, senyor professor, què en penseu?

—Penso que estem atrapats, capità.

—Atrapats! Què enteneu vós per atrapats?

—Doncs que no podem anar ni endavant ni endarrere, ni cap als costats. Jo crec que això és el que se’n diu «atrapats», almenys en els continents habitats.

—Així, doncs, senyor Aronnax, penseu que el Nautilus no se’n podrà sortir?

—Difícilment, capità, l’estació ja és molt avançada per confiar en un desglaç.

—Ah, senyor professor! —respongué el capità Nemo en un to irònic—, sempre sereu el mateix! Només veieu impediments i obstacles! Doncs jo us asseguro no solament que el Nautilus se’n sortirà, sinó que encara anirà més lluny!

—Encara més al sud? —vaig preguntar tot mirant-me’l.

—Sí, senyor, anirà al pol.

—Al pol! —vaig exclamar, sense poder evitar un gest d’incredulitat.

—Sí! —respongué fredament el capità—, al pol antàrtic, a aquest punt inconegut on s’encreuen tots els meridians del globus. Prou sabeu que faig amb el Nautilus el que vull.

Sí! Prou que ho sabia. Sabia que aquell home era audaç fins a la temeritat! Però vèncer els obstacles que es drecen al pol Sud, més inaccessible que el pol Nord encara no atès pels més ardits navegants, no era una empresa absolutament insensata que només l’esperit d’un foll podria concebre?

Aleshores se m’acudí de preguntar al capità Nemo si ell ja havia descobert aquell pol que encara cap criatura humana no havia trepitjat mai.

—No, senyor —em respongué—, el descobrirem junts. Allà on d’altres han fracassat, nosaltres no fracassarem. Mai no he conduït el meu Nautilus tan endins dels mars australs; però us ho repeteixo, anirà encara més lluny.

—Us vull creure, capità —vaig continuar amb una lleugera ironia—. Us crec! Anem endavant! No hi ha obstacles per a nosaltres! Trenquem la banquisa! Fem-la saltar, i si es resisteix, donarem ales al Nautilus perquè pugui passar per sobre!

—Per sobre, senyor professor? —respongué tranquil·lament el capità Nemo—. No pas per sobre, sinó per sota.

—Per sota! —vaig exclamar.

Una sobtada revelació dels projectes del capità vingué a il·luminar el meu pensament. Ara ho comprenia. Les meravelloses qualitats del Nautilus encara ens havien de servir en aquella sobrehumana empresa!

—Veig que comencem a entendre’ns, senyor professor —em digué el capità mig somrient—. Ja entreveieu la possibilitat, jo diria l’èxit, d’aquesta temptativa. El que resulta impracticable amb una nau ordinària, esdevé fàcil al Nautilus. Si el que emergeix al pol és un continent, s’aturarà davant del continent. Però si, ben al contrari, és un mar lliure el que el banya, anirem fins al pol mateix!

—En efecte —vaig dir, emportat pel raonament del capità—, encara que la superfície de la mar s’hagi solidificat amb el glaç, les capes inferiors queden lliures per la raó providencial que fa que el grau de congelació sigui inferior al de la densitat màxima de l’aigua de mar. I si no m’equivoco, la part submergida d’aquesta banquisa és a la part emergida com quatre és a un.

—Aproximadament, senyor professor. Per un peu que tinguin els icebergs fora de l’aigua, en tenen tres a sota. De manera que si aquestes muntanyes de gel no sobrepassen una altura de cent metres, tampoc s’enfonsen més de tres-cents metres. I què són tres-cents metres per al Nautilus?

—No res, senyor.

—Fins i tot podrem anar a buscar a profunditats més elevades la temperatura uniforme de les aigües marines, i allà desafiarem impunement els trenta o quaranta graus de fred de la superfície.

—Justament, senyor, excel·lent —vaig contestar animant-me.

—L’única dificultat —continuà el capità Nemo— està en el fet d’haver-nos de passar alguns dies submergits sense renovar la nostra provisió d’aire.

—Només això? —vaig replicar—. El Nautilus té grans dipòsits, els omplim i ja tindrem l’oxigen que ens cal.

—Ben pensat, senyor Aronnax —respongué somrient el capità—. Però com que no vull que m’acuseu de temerari, prefereixo sotmetre-us abans les meves objeccions.

—I en teniu cap més?

—Una sola. És possible, si existeix mar al pol sud, que aquest mar s’hagi glaçat completament i que, per tant, no puguem tornar a la superfície!

—I què, senyor, oblideu que el Nautilus va armat d’un formidable esperó! No podríem llançar-lo diagonalment contra els camps de gel que s’obriran amb el xoc?

—Vaja, senyor professor, sembla que avui teniu idees!

—D’altra banda, capità —vaig afegir entusiasmant-me cada cop més—, per què no hem de trobar mar lliure al pol Sud com al pol Nord? Els pols del fred i els de la terra no es confonen ni a l’hemisferi austral ni a l’hemisferi boreal, i fins que no es provi el contrari, hem de suposar que hi ha d’haver o bé un continent o bé un oceà sense gels en aquests dos punts de la capa terrestre.

—També jo ho crec així, senyor Aronnax —respongué el capità Nemo—. Només voldria fer-vos notar que, després d’haver posat tantes objeccions al meu projecte, ara no feu res més que acumular arguments a favor.

El capità Nemo tenia raó. Havia arribat a vèncer-lo en audàcia! Era jo qui l’arrossegava al pol! Li havia passat al davant i de bon tros… Però no, pobre foll! El capità Nemo sabia millor que tu el pro i el contra de la qüestió, i únicament es divertia veient com et deixaves endur per les fantasies de l’impossible!

Tanmateix, no havia perdut un sol moment. A un senyal seu aparegué el segon. Aquells dos homes conversaren ràpidament en el seu incomprensible llenguatge, i, bé sigui perquè el segon ja sabia a l’avançada de què es tractava, o bé perquè trobava el projecte factible, el cas és que no demostrà cap sorpresa.

Però per impassible que fos, no mostrà més impassibilitat que la que mostrà Consell, quan vaig anunciar-li la nostra intenció d’arribar fins al pol Sud. Un «com vulgui el senyor» acollí la meva comunicació, i vaig haver d’acontentar-me’n. Quant a Ned Land, mai ningú no s’arronsà d’espatlles tant com ell.

—Mireu, senyor —em digué—, vós i el vostre capità Nemo em féu llàstima!

—Però anirem al pol, mestre Land.

—És possible, però no en tornareu mai!

I Ned Land es ficà a la seva cabina «per no cometre una desgràcia», segons va dir en deixar-me.

Tanmateix, els preparatius per aquella audaç temptativa acabaven de començar. Les potents bombes del Nautilus feien passar l’aire als dipòsits i l’emmagatzemaven a alta pressió. Al voltant de les quatre, el capità Nemo em comunicà que les escotilles de la plataforma s’havien de tancar. Vaig donar una última ullada a l’espessa banquisa que estàvem a punt de franquejar. El temps era clar, l’atmosfera força pura, el fred molt viu, dotze graus sota zero; però com que el vent s’havia calmat, aquella temperatura no resultava massa insuportable.

Una desena d’homes pujaren als flancs del Nautilus i, armats de pics, trencaren el glaç al voltant de la carena que aviat quedà desembarassada. Operació ràpidament practicada perquè el glaç recent encara era prim. Després tots plegats entràrem a l’interior. Els dipòsits habituals s’ompliren de l’aigua que havia quedat lliure fins a la línia de flotació, i el Nautilus no trigà a enfonsar-se.

Jo m’havia anat a situar al saló amb Consell. Pel vidre obert, vam mirar les capes inferiors de l’oceà austral. El termòmetre pujava. L’agulla del manòmetre es desplaçava sobre el quadrant.

A tres-cents metres aproximadament, tal i com havia previst el capità Nemo, vam començar a flotar sota la superfície ondulada de la banquisa. Però el Nautilus encara se submergí més avall. Va atènyer una profunditat de vuit-cents metres. La temperatura de l’aigua, que marcava dotze graus a la superfície, no arribava ara a onze. Havíem guanyat dos graus. No cal dir que la temperatura del Nautilus, elevada pels seus aparells de calefacció, es mantenia a graus superiors. Totes les maniobres s’acomplien amb una extraordinària precisió.

—Si m’ho permet el senyor, crec que passarem —em digué Consell.

—No en dubto gens! —vaig respondre amb profunda convicció.

Sota aquest mar lliure, el Nautilus havia pres directament la direcció del pol, sense allunyar-se del 52è meridià. Dels 67° 30’ als 90° ens quedaven encara per recórrer vint-i-dos graus i mig en latitud, és a dir una mica més de cinc-centes llegües. El Nautilus prengué una velocitat mitjana de vint-i-sis milles per hora, la velocitat d’un tren exprés. Si la conservava, li bastarien quaranta hores per atènyer el pol.

Durant una part de la nit, la novetat de la situació ens va retenir davant el vidre del saló. Consell i jo miràvem com el mar s’il·luminava per efecte de la irradiació elèctrica del fanal. Els peixos no habitaven en aquelles aigües empresonades. Allà no trobaven sinó un pas per anar de l’oceà Antàrtic al mar lliure del pol. La nostra marxa era ràpida. Ho notàvem en la trepidació del llarg buc d’acer.

Cap a les dues de la matinada, vaig anar a reposar ni que fos unes hores. Consell m’imità. En no trobar el capità, vaig suposar que devia ser a la talaia del timoner.

L’endemà, 19 de març, a les cinc de la matinada, vaig tornar a ocupar el meu lloc al saló. La corredora elèctrica m’indicà que la velocitat del Nautilus havia estat reduïda. Remuntava en aquell moment cap a la superfície, però prudentment, buidant a poc a poc els seus dipòsits.

El cor em bategava amb força. Arribaríem a emergir trobant l’atmosfera lliure del pol?

No. Un xoc m’advertí que el Nautilus havia topat amb la superfície inferior de la banquisa, encara molt espessa, a jutjar per l’opacitat del soroll. En efecte, havíem «tocat», per usar l’expressió marina, però en sentit invers i a mil peus de profunditat. La qual cosa suposava dos mil peus de gel damunt nostre, dels quals mil emergien.[21] La banquisa presentava, doncs, una altura superior a l’observada en les seves vores. No era precisament una circumstància tranquil·litzadora.

Durant aquell dia, el Nautilus recomençà diverses vegades la mateixa operació, i cada cop topava amb la muralla que ens feia de sostre. Per uns instants, la va trobar a nou-cents metres, és a dir que teníem damunt mil dos-cents metres d’espessor, dos-cents dels quals s’elevaven per sobre la superfície de l’oceà.[22] Era el doble de l’altura que tenia quan el Nautilus s’enfonsà sota el mar.

Jo anotava amb molt de compte totes aquelles profunditats, obtenint d’aquesta manera el perfil submarí d’aquella carena de glaç que s’estenia sota les aigües.

A la tarda no s’havia esdevingut cap canvi en la nostra situació. Sempre trobàvem gel entre els quatre-cents i els cinc-cents metres de profunditat. Disminució evident, però encara quanta espessor entre nosaltres i la superfície de l’oceà!

Eren les vuit aleshores. Feia quatre hores que l’aire hauria d’haver estat renovat a l’interior del Nautilus, segons el costum quotidià de bord. Tanmateix, jo no en patia massa les conseqüències, per bé que el capità Nemo encara no havia demanat als seus dipòsits un suplement d’oxigen.

El meu son va ser penós durant aquella nit. Esperança i temor m’assetjaven successivament. Em vaig llevar diverses vegades. Els tempteigs del Nautilus continuaven. Cap a les tres de la matinada, vaig observar que la superfície inferior de la banquisa es trobava solament a cinquanta metres de profunditat. Cent cinquanta peus ens separaven aleshores de la superfície de les aigües. La banquisa es tornava poc a poc ice-field. La muntanya deixava pas a la plana.

Els meus ulls no perdien de vista el manòmetre. Anàvem remuntant constantment, tot seguint en diagonal la superfície resplendent que centellejava sota els raigs elèctrics. La banquisa decreixia per sobre i per sota fent rampes allargades, i aprimant-se de milla en milla.

Finalment, a les sis del matí d’aquell memorable 19 de març, la porta del saló es va obrir i aparegué el capità Nemo.

—El mar lliure! —em digué.





14


El pol sud

Em vaig precipitar cap a la plataforma. Sí! El mar lliure. A penes si hi havia alguns glaçons esparsos, i uns quants icebergs mòbils. A la llunyania, l’extensió del mar. Un món d’ocells pels aires, i miríades de peixos sota les aigües que, segons els fons, canviaven la coloració del blau intens al verd oliva. El termòmetre marcava tres graus centígrads sobre zero. Era com una relativa primavera tancada darrere la banquisa, les masses llunyanes de la qual encara es perfilaven sobre l’horitzó septentrional.

—Som al pol? —vaig preguntar al capità, amb el cor bategant.

—Ho ignoro —em respongué—. A migdia prendrem el punt.

—Però ja es mostrarà el sol a través d’aquestes boires? —vaig dir tot mirant el cel grisenc.

—Per poc que aparegui, en tindré prou —respongué el capità.

A deu milles del Nautilus, cap al sud, un illot solitari s’elevava a una altura de dos-cents metres. Anàvem cap a ell, però prudentment, perquè aquell mar podia estar sembrat d’esculls.

Una hora després, havíem atès l’illot. Dues hores més tard acabàvem de donar-hi la volta. Mesurava de quatre a cinc milles de circumferència. Un estret canal el separava d’una terra considerable, potser un continent, del qual no en podíem percebre els límits. L’existència d’aquella terra semblava donar la raó a les hipòtesis de Maury. El savi americà ha remarcat, en efecte, que entre el pol Sud i el 60è paral·lel, el mar està cobert de gels flotants, de dimensions enormes, que no es troben pas al nord de l’Atlàntic. D’aquí que arribés a la conclusió que el cercle antàrtic està format per terres considerables, ja que els icebergs no poden formar-se en ple mar, sinó únicament a les costes. Segons els seus càlculs, la massa de gels que envolten el pol austral forma un vast casquet d’amplada no inferior als quatre quilòmetres.

Tanmateix, el Nautilus, per por d’encallar, s’havia aturat a tres cables de distància d’un areny dominat per un superb amuntegament de roques. El bot fou posat en mar. El capità, dos dels seus homes que duien els instruments. Consell i jo, ens hi embarcàrem. Eren les deu del matí. No havíem vist el canadenc. Ned Land, sens dubte, no volia haver-se de desdir davant del pol Sud.

Uns quants cops de rems dugueren el bot fins a la sorra, on encallà. En el moment en què Consell anava a saltar a terra, el vaig retenir.

—Senyor —vaig dir al capità Nemo—, a vós us correspon l’honor de posar primer que ningú els peus sobre aquesta terra.

—Sí, senyor —respongué el capità—, i si no tinc cap inconvenient en trepitjar aquesta terra del pol, és perquè, fins avui, cap ésser humà no hi ha deixat traces del seu pas.

Un cop dites aquestes paraules, saltà àgilment sobre la sorra. Una viva emoció li feia bategar el cor. S’enfilà en una roca tallada a plom que coronava un petit promontori, i allà, amb els braços encreuats, la mirada ardent, immòbil i mut, feia l’efecte que prenia possessió d’aquelles regions australs. Després de passar cinc minuts en aquesta mena d’èxtasi, es girà cap a nosaltres.

—Quan vulgueu, senyor —em cridà.

Vaig desembarcar, seguit per Consell, mentre els dos homes es quedaven en el bot.

El sòl, en una notable extensió, presentava una coloració vermellosa, com si hagués estat fet de maons triturats, recobert d’escòries, fosa de lava i pedra tosca. Era innegable el seu origen volcànic. En determinats indrets, algunes lleugeres fumaroles que desprenien una olor sulfurosa testimoniaven que els focs interiors conservaven encara la seva potència expansiva. Tanmateix, un cop dalt d’una notable talaia rocosa, no vaig veure cap volcà en un radi de moltes milles. Se sap que en aquestes contrades antàrtiques, James Ross ha trobat els cràters de l’Erebus i del Terror en plena activitat a l’alçada del 167è meridià i a 77° 32’ de latitud.

La vegetació d’aquest continent desolat em semblà extremament restringida. Alguns líquens de l’espècie Usnea melanoxantha s’escampaven per sobre les roques. Certes plàntules microscòpiques, diatomees rudimentàries, mena de cèl·lules disposades entre dues conquilles de quars, llargs fucus de color porpra i carmesí, proveïts de petites vesícules natatòries, que la ressaca llençava a la costa, formaven tota la magra flora de la regió.

La riba apareixia sembrada de mol·luscs, de petits musclos, patel·les, escopinyes llises, en forma de cors, i particularment de clios de cos oblong i membranós, amb el cap format per dos lòbuls arrodonits. També vaig veure miríades d’aquestes clios boreals, de tres centímetres de llarg que la balena s’empassa a tones a cada bocada. Aquests encantadors pteròpodes, veritables papallones del mar, animaven les aigües lliures prop del marge de la riba.

Entre d’altres zoòfits, apareixien en els alts fons algunes arborescències coral·lígenes de les que, segons James Ross, viuen en els mars antàrtics fins a mil metres de profunditat; després, petits alcionaris pertanyents a l’espècie Procellaria pelagica, i també un gran nombre d’estrelles de mar i d’astèries, característiques d’aquests climes, constel·laven el sòl.

Però on la vida era més abundant era en els aires. Allà volaven i voletejaven milers d’ocells de diverses espècies que ens eixordaven amb els seus crits. D’altres curullaven les roques, mirant-nos passar sense temor i apinyant-se familiarment al nostre pas. Eren pingüins, tan àgils i flexibles dins l’aigua, on se’ls ha arribat a confondre amb ràpids bonítols, com maldestres i pesants en terra; feien crits estrafolaris i formaven assemblees nombroses, sobris de gestos, però pròdigs en cridòria.

Entre els ocells, vaig poder observar quionis, de la família dels camallargs, grossos com coloms, de color blanc, bec curt i cònic i l’ull envoltat per un cercle vermell. Consell en va fer bona provisió, car aquests volàtils, convenientment preparats, resulten un plat força agradable. Pels aires passaven albatros fuliginosos de quatre metres d’envergadura, anomenats amb justícia els «voltors de l’oceà», petrells gegantescos, entre altres els quebrantahuesos, d’ales arquejades, grans menjadors de foques, daptions, que són una mena d’ànecs amb la part de sobre el cos blanca i negra, i en fi, tota una sèrie de petrells, els uns blanquinosos i d’ales vorejades de color castany, els altres blaus i específics dels mars antàrtics, els de més enllà «tan oliosos», vaig dir a Consell, «que els habitants de les illes Fèroe en tenen prou amb adaptar-hi una metxa abans d’encendre’ls».

—Una mica més —respongué Consell—, i serien perfectes llànties! Però tampoc no podem exigir que la natura els hagi dotat prèviament d’una metxa!

Després d’haver recorregut una mitja milla, el sòl es mostrà tot crivellat de nius de pingüins, mena de llodrigueres disposades per a la posta, de les quals s’escapaven nombrosos ocells. El capità Nemo en va fer caçar més tard alguns centenars, perquè la seva carn negra és força comestible. Bramaven com ases. Aquests animals, de la talla d’una oca, de color pissarra per sobre, blancs per sota i encorbatats per una franja groga, es deixaven matar a cops de pedra sense ni tan sols intentar fugir.

Tanmateix, la boira no s’alçava, i a les onze el sol encara no havia aparegut. La seva absència no deixava d’inquietar-me. Sense sol no podíem fer les observacions necessàries. Com determinar aleshores si havíem atès el pol o no?

Quan em vaig tornar a reunir amb el capità Nemo, el vaig trobar silenciosament recolzat en un tros de roca i mirant el cel. Semblava impacient i contrariat. Però, què s’hi podia fer? Aquell home audaç i poderós no comandava el sol com comandava el mar.

Arribà el migdia sense que l’astre del dia s’hagués mostrat un sol moment. Ni tal sols podíem precisar quin lloc ocupava darrere la cortina de broma. I al cap de poc, la broma es transformà en neu.

—Fins demà —em digué simplement el capità, i vam tornar al Nautilus entre els terbolins de l’atmosfera.

Durant la nostra absència havien llençat les xarxes, i vaig poder observar amb gran interès els peixos que acabaven d’hissar a bord. Els mars antàrtics serveixen de refugi a un gran nombre de migradors, que fugen de les tempestes de les zones menys elevades per anar a caure certament a la boca dels marsuïns i de les foques. Vaig veure alguns cottus australs, d’un decímetre de llarg, espècie de cartilaginosos tirant a blancs, travessats de franges lívides, i armats d’agullons, després quimeres antàrtiques de tres peus de longitud, el cos molt allargat, la pell blanca, argentada i llisa, el cap arrodonit, el dors proveït de tres aletes, i el musell acabat en trompa que es torçava cap a la boca. Vaig tastar la seva carn, però la vaig trobar insípida, malgrat l’opinió de Consell que hi sucava pa.

La tempesta de neu durà fins l’endemà. Era impossible estar-se a la plataforma. Des del saló on passava l’estona anotant els incidents d’aquella excursió al continent polar, se sentien els crits dels petrells i dels albatros que volaven engrescats enmig de la tempesta.

El Nautilus no es quedà immòbil, i flanquejant la costa, encara avançà una desena de milles cap al sud, enmig d’aquella mitja claror que donava el sol en rasar el límit de l’horitzó.

L’endemà, 20 de març, havia parat de nevar. El fred era una mica més viu. El termòmetre marcava dos graus sota zero. Les boires s’alçaren, i era d’esperar que aquell dia la nostra observació seria factible.

Com que el capità Nemo no aparegué, Consell i jo prenguérem el bot i ens arribàrem a terra. La naturalesa del sòl era la mateixa, volcànica. Pertot arreu hi havia traces de laves, d’escòries, de basalts, però no es veia enlloc el cràter que les havia vomitades. Aquí, com a l’altre lloc, miríades d’ocells animaven aquella part del continent polar. Però aquest imperi el compartien ara amb grans ramats de mamífers marins que ens miraven amb els seus ulls dolços. Eren foques de diverses espècies, les unes esteses sobre el terra, les altres ajagudes damunt de glaçons a la deriva, moltes sortint del mar o ficant-s’hi. No fugien quan ens acostàvem, ja que mai no havien tingut contacte amb els homes, i n’hi havia com per aprovisionar alguns centenars de vaixells.

—Certament —digué Consell—, millor que Ned Land no ens hagi acompanyat!

—I això, per què?

—Doncs perquè el nostre enfurismat caçador no n’hauria deixat cap de viva.

—Tant com cap, potser no, però realment no hauríem pogut impedir que el nostre amic n’hagués arponades unes quantes. I això no hauria satisfet massa que diguem el capità Nemo, que no vol que es vessi inútilment la sang d’aquestes inofensives bèsties.

—I ben fet que fa.

—Certament, Consell. Però, digues, encara no has classificat aquests magnífics exemplars de la fauna marina?

—El senyor sap perfectament —respongué Consell— que sóc força negat per a la pràctica. Quan el senyor em digui el nom d’aquests animals…

—Són foques i morses.

—Dos gèneres que pertanyen a la família dels pinnípedes —s’afanyà a dir Consell—, ordre dels carnívors, grup dels unguiculats, subclasse dels monodelfs, classe dels mamífers, branca dels vertebrats.

—Molt bé, Consell —vaig respondre—, però aquests dos gèneres, les foques i les morses, es divideixen en espècies, i si no m’equivoco, aquí tindrem ocasió de poder-les veure. Anem.

Eren les vuit del matí. Podíem esmerçar quatre hores fins al moment en què el sol podia ser útilment observat. Ens vam dirigir cap a una gran badia que s’obria en el penya-segat granític de la riba.

Allà, puc dir que fins on arribava la vista al voltant nostre, les terres i els glaçons apareixien reblerts de mamífers marins, i gairebé involuntàriament buscava amb la mirada el vell Proteu, el mitològic pastor que guardava els immensos ramats de Neptú. Bàsicament hi havia foques. Formaven grups distints, mascles i femelles, el pare vetllant per la seva família, la mare alletant els seus petits, alguns de joves, ja forts, emancipant-se a unes quantes passes de distància. Quan aquests mamífers volien desplaçar-se, caminaven fent petits salts mitjançant la contracció del seu cos i ajudant-se matusserament amb la seva imperfecta aleta, que en el cas del manatí, congènere seu, arriba a formar un veritable avantbraç. He de dir, però, que dins l’aigua, el seu element per excel·lència, aquests animals d’espina dorsal mòbil, de malucs estrets, de pèl ras i atapeït, i de peus palmats, neden admirablement. Un cop a terra i en repòs, adopten actituds extremament divertides. Per això, els antics, observant la seva fesomia dolça, la seva mirada expressiva, que el més bell esguard de dona no sabria superar, els seus ulls vellutats i límpids, les seves positures encantadores, i poetitzant-los a la seva manera, arribaren a transformar-los en tritons, els mascles, i en sirenes, les femelles.

Vaig fer remarcar a Consell el considerable desenvolupament dels lòbuls frontals d’aquells intel·ligents cetacis. Cap mamífer, llevat de l’home, no té una matèria cerebral més rica. De manera que les foques són susceptibles de rebre una certa educació; es poden domesticar fàcilment, i jo penso, igual que alguns naturalistes, que, convenientment entrenades, podrien fer grans serveis com a gossos de pesca.

La majoria d’aquelles foques dormien sobre les roques o damunt la sorra. Entre les foques pròpiament dites, que no tenen orelles externes —a diferència de les otàries o lleons marins d’orella sortint—, vaig veure diverses varietats d’estenorincs, de tres metres de llargada, de pèl blanc, amb cap de bull-dogs, i amb deu dents a cada mandíbula, quatre incisives a dalt i a baix, i dues grans canines tallades en forma de flor de lis. Entre elles lliscaven els elefants marins, mena de foques de trompa curta i mòbil, els gegants de l’espècie, de vint peus de circumferència per una llargada de deu metres. I tampoc no es movien quan ens hi acostàvem.

—No són animals perillosos? —em preguntà Consell.

—No —vaig contestar—, si no se’ls ataca. Quan una foca defensa el seu petit, el seu furor és terrible, i no és estrany que faci a trossets l’embarcació dels pescadors.

—I en té tot el dret —replicà Consell.

—No dic que no.

Dues milles més lluny, vam quedar tallats pel promontori que protegia la badia contra els vents del sud. Queia a plom dins el mar i allà es cobria amb l’escuma de la ressaca. A l’altra banda esclataven formidables mugits com només un ramat de ruminants podia produir.

—Caram —féu Consell—, ves si serà un concert de toros?

—No —vaig dir—, un concert de morses.

—Es barallen?

—O es barallen o juguen.

—Si el senyor no s’hi oposa, valdria la pena veure-ho.

—Valdrà la pena, Consell.

I dit i fet, comencem a enfilar-nos per les roques negroses, entre esllavissaments imprevistos i per damunt de pedres que el glaç tornava força relliscoses. Més d’un cop vaig rodolar en perjudici dels meus ronyons. Consell, més prudent o més sòlid, a penes ensopegava, i m’aixecava tot dient:

—Si el senyor tingués la bondat d’eixancar les cames, el senyor conservaria millor el seu equilibri.

Un cop arribats a l’aresta superior del promontori, vam veure una vasta plana blanca, coberta de morses. Els animals jugaven entre ells. Eren esgarips de joia i no de còlera.

Les morses s’assemblen a les foques per la forma del seu cos i per la disposició dels seus membres. Però les canines i les incisives manquen en la seva mandíbula inferior, i pel que fa a les canines superiors, són dues llargues defenses de vuitanta centímetres que en fan trenta-tres a la circumferència del seu alvèol. Aquestes dents, fetes d’un vori compacte i sense estries, més dur que el dels elefants i menys propens a tornar-se groc, són molt buscades. De manera que les morses són objecte d’una caça desconsiderada que aconseguirà d’exterminar-les de seguida de la primera a l’última, perquè els caçadors, matant indistintament tant les femelles prenyades com els joves, en destrueixen cada any més de quatre mil.

Tot passant pel costat d’aquests curiosos animals, vaig poder-los examinar a plaer, perquè no s’amoïnaven gens amb la nostra presència. La seva pell era espessa i rugosa, d’un to lleonat tirant a vermell, el seu pelatge era curt i esclarissat. Alguns tenien una llargada de quatre metres. Més tranquils i menys temorosos que els seus congèneres del nord, no confiaven a cap sentinella escollit la tasca de vigilar les proximitats del seu campament.

Després d’haver examinat aquella ciutat de morses, vaig pensar que ja era hora de tornar enrere. Eren les onze, i si el capità Nemo es trobava en condicions favorables per fer l’observació, volia ser-hi present. Tanmateix no esperava que el sol es pogués mostrar tampoc aquell dia. Tot de núvols comprimits contra l’horitzó ens l’amagaven. Semblava com si l’astre gelós no volgués revelar als éssers humans aquell inabordable punt del globus.

Tanmateix, preferiria tornar al Nautilus. Vam seguir un estret pendent que corria pel capdamunt del penya-segat, i a dos quarts de dotze havíem arribat al punt de desembarcament. El bot, amorrat a la sorra, havia deixat el capità a terra. De seguida el vaig veure dempeus sobre un bloc de basalts. Els seus instruments eren al seu costat. La seva mirada estava fixa a l’horitzó del nord, prop del qual descrivia el sol aleshores la seva corba allargada.

Vaig situar-me prop d’ell i vaig esperar sense dir res. Arribà el migdia i, com el dia anterior, el sol no es mostrà.

Allò era fatalitat. L’observació continuava encara per fer. Si l’endemà no ho aconseguíem, caldria renunciar definitivament a obtenir la nostra posició.

En efecte, érem precisament a 20 de març. L’endemà, 21, dia de l’equinocci, sense comptar la refacció, el sol desapareixeria sota l’horitzó durant sis mesos, i amb la seva desaparició començaria la llarga nit polar. Des de l’equinocci de setembre, havia emergit de l’horitzó septentrional, elevant-se en espirals allargades fins al 21 de desembre. D’ençà d’aquell dia, solstici d’estiu en aquestes contrades boreals, havia començat a davallar, i justament l’endemà havia de llançar els seus darrers raigs.

Vaig comunicar les meves observacions i els meus temors al capità Nemo.

—Teniu raó, senyor Aronnax —em va dir—, si demà no obtinc l’altura del sol, fins d’aquí a sis mesos no podré reprendre l’operació. Però, d’altra banda, i precisament perquè l’atzar de la meva navegació m’ha dut en aquests mars el 21 de març, el punt serà més fàcil de prendre, si, a migdia, el sol es mostra davant nostre.

—I per què?

—Perquè, quan l’astre del dia descriu espirals tan allargades, és difícil mesurar exactament la seva altura per sobre l’horitzó, i els instruments estan exposats a cometre greus errors.

—I com us ho fareu, doncs?

—Només utilitzaré el meu cronòmetre —em respongué el capità Nemo—. Si demà, 21 de març, a migdia, el disc del sol, tenint en compte la refracció, talla exactament l’horitzó del nord, és que som al pol Sud.

—Sí, en efecte —vaig dir—. Tanmateix, aquesta afirmació no és matemàticament rigorosa, perquè l’equinocci no es produeix necessàriament a migdia.

—Sens dubte, senyor, però l’error no passarà de cent metres, i no ens vindrà d’això. Fins demà, doncs.

El capità Nemo retornà a bord. Consell i jo ens vam quedar fins a les cinc triscant per la platja, observant i estudiant. No vaig collir cap objecte curiós, llevat d’un ou de pingüí, notable per la seva grossària, i que un col·leccionista hauria pagat a més de mil francs. El seu color roig fosc, les ratlles i els caràcters que l’ornaven com si fossin jeroglífics, en feien una rara galindaina. El vaig dipositar a les mans de Consell, i el prudent noi, amb peu segur, aguantant-lo com una preciosa porcellana de Xina, el portà intacte al Nautilus.

Un cop allà, vaig col·locar aquell ou rar en una de les vitrines del museu. Després vaig sopar amb força gana un excel·lent tros de fetge de foca de gust semblant a la carn de porc. I finalment me’n vaig anar a dormir, no sense haver invocat, com ho hauria fet un hindú, els favors de l’astre radiant.

L’endemà, 21 de març, a les cinc del matí, vaig pujar a la plataforma. El capità Nemo ja hi era.

—El temps s’aclareix una mica —em va dir—. Tinc esperances. Després d’esmorzar, anirem a terra per escollir un lloc d’observació.

Convingut això, vaig anar a trobar Ned Land. Hauria volgut que vingués amb mi. Però l’obstinat canadenc refusà i es notava perfectament que tant la seva taciturnitat com el seu mal humor creixien de dia en dia. De fet, tampoc no lamentava la seva obstinació en aquelles circumstàncies. Certament hi havia massa foques a terra i era millor no sotmetre aquell pescador irreflexiu a la temptació.

Un cop acabat l’esmorzar, me’n vaig anar a terra. El Nautilus encara havia avançat unes milles més durant la nit. S’estava a una llegua passada d’una costa que dominava un pic agut de quatre o cinc-cents metres. En el bot també venien el capità Nemo, dos homes de la tripulació i els instruments, és a dir un cronòmetre, un llarga-vistes i un baròmetre.

Durant la nostra travessia, vaig veure nombroses balenes que pertanyien a les tres espècies característiques dels mars australs, la balena franca[23] o right-whale dels anglesos, que no té aleta dorsal, l’hump-back, balenòpter de ventre prisat i amples aletes blanquinoses, que, malgrat el seu nom, no formen precisament unes ales, i el fin-back, de color entre castany i groc, el més viu dels cetacis. Aquest poderós animal es fa sentir des de lluny, quan projecta a gran alçada les seves columnes d’aire i de vapor, que semblen remolins de fum. Tots aquells diferents mamífers s’esplaiaven per grups en les tranquil·les aigües, i es veia ben bé que aquella conca del pol antàrtic servia de refugi als pobres cetacis, massa vivament encalçats pels caçadors.

També vaig poder observar llargs cordons blanquinosos de salpes, mena de mol·luscs agregats, i meduses de gran talla que es balancejaven entre les agitades onades.

A les nou tocàvem terra. El cel s’aclaria. Els núvols fugien cap al sud. Les boires abandonaven la superfície freda de les aigües. El capità Nemo es dirigí cap al pic que volia convertir en el seu observatori. Fou una ascensió penosa per sobre de laves punxegudes i de pedres tosques, enmig d’una atmosfera sovint saturada per les emanacions sulfuroses de les fumaroles. El capità, per ser que era un home poc acostumat a trepitjar terra, s’enfilava pels pendents més rostos amb una flexibilitat i una agilitat que jo no podia igualar i que fins un caçador d’isards hauria envejat.

Vam esmerçar dues hores en arribar al capdamunt d’aquell pic meitat pòrfir, meitat basalt. Des d’aquell punt, la nostra mirada abraçava un ample mar que, cap al nord, traçava netament la seva línia terminal sobre el fons del cel. Als nostres peus s’estenien camps enlluernadors de blancor. Per damunt del nostre cap, un pàl·lid atzur, net de boires. Al nord, el disc del sol com una bombolla de foc ja escapçada pel tallant de l’horitzó. Del si de les aigües s’elevaven a centenars magnífics feixos de brolladors líquids. A la llunyania, el Nautilus semblava un cetaci adormit. Darrere nostre, cap al sud i l’est, una terra immensa, un amuntegament caòtic de roques i de gels sense límits.

El capità Nemo, en arribar al cim del pic, calculà amb molt de compte la seva altura mitjançant el baròmetre, perquè després l’havia de menester a l’hora de fer la seva observació.

Quan faltava un quart per les dotze, el sol, vist aleshores només per refracció, es mostrà com un disc d’or i dispersà els seus darrers raigs sobre aquell continent abandonat i aquells mars que l’home encara no havia solcat mai.

El capità Nemo, proveït d’un llarga-vistes reticular que, mitjançant un mirall, corregia la refracció, observà l’astre que s’enfonsava poc a poc sota l’horitzó seguint una diagonal molt allargada. Jo tenia el cronòmetre a la mà. El meu cor bategava amb força. Si la desaparició del semidisc del sol coincidia amb les dotze del cronòmetre, volia dir que érem al pol mateix.

—Les dotze! —vaig exclamar.

—El Pol Sud! —respongué el capità Nemo, amb una veu greu i donant-me el llarga-vistes que mostrava l’astre del dia tallat en dues meitats iguals per l’horitzó.

Vaig contemplar com els darrers raigs coronaven el pic, mentre l’ombra pujava poc a poc per les rampes.

En aquell moment, el capità Nemo, recolzant la seva mà sobre la meva espatlla, em va dir:

—Senyor, el 1600, l’holandès Gheritk, arrossegat pels corrents i les tempestes, atenyia els 64° de latitud sud i descobria les New-Shetland. El 1773, el 17 de gener, l’il·lustre Cook, seguint el 38è meridià, arribà als 67° 30', de latitud, i el 1774, el 30 de gener, pel 109è meridià, tocava els 71° 15', de latitud. El 1819, el rus Bellinghausen es trobà en el 69è paral·lel i, el 1821 en el 66è i a 111° de longitud oest. El 1820, l’anglès Brunsfield s’aturà en el 65è grau. Aquell mateix any, l’americà Morrel, encara que la seva relació és dubtosa, remuntava el 42è meridià i descobria mar lliure a 70° 14’ de latitud. El 1825, l’anglès Powell no va poder passar enllà del 62è grau. El mateix any, un simple pescador de foques, l’anglès Weddel, s’elevava fins als 72° 14’ de latitud pel 35è meridià, i fins als 74° 15’ pel 36è. El 1829, l’anglès Forster, comandant del Chanticleer, prenia possessió del continent antàrtic a 66° 26’ de longitud i 63° 26’ de latitud. El 1831, l’anglès Biscoë, l’u de febrer, descobria la terra d’Enderby a 68° 50’ de latitud, el cinc de febrer, la terra Adelaida a 67° de latitud, i el 21 de febrer, la terra de Graham a 64° 45’ de latitud. El 1838, el francès Dumont d’Urville, aturat davant la banquisa a 62° 57’ de latitud, assenyalava la terra Lluís-Felip; dos anys més tard, en una nova sortida cap al sud, donava nom a la terra Adèlia a 66° 30’ el dia 21 de gener, i vuit dies després, a 64° 40’ a la costa Clara. El 1838, l’anglès Wilkes s’avançà fins al 69è paral·lel pel meridià 100. El 1839, l’anglès Balleny descobria la terra Sabrina, en el límit del cercle polar. Finalment, el 1842, l’anglès James Ross, tripulant l’Erebus i el Terror, el 12 de gener, a 76° 56’ de latitud i a 171° 7’ de longitud est, trobava la terra Victòria; el 23 del mateix mes arribà al paral·lel 74, el punt més alt atès fins aleshores; el 27 ja era a 76° 8', el 28 a 77° 32', el 2 de febrer, a 78° 4', i el 1842 tornà al grau 71 però sense poder passar més enllà. Doncs bé, jo, el capità Nemo, aquest 21 de març de 1868, he atès el pol Sud als 90°, i prenc possessió d’aquesta part del globus com al sisè dels continents coneguts.

—En nom de qui, capità?

—En nom meu, senyor!

I, en dir això, el capità desplegà una bandera negra que duia una N d’or brodada sobre l’estamenya. Després, tombant-se cap a l’astre del dia que besava l’horitzó del mar amb els seus darrers raigs, exclamà:

—Adéu, sol! Desapareix, astre radiant! Amaga’t sota aquest mar lliure i deixa que una nit de sis mesos estengui les seves ombres sobre el meu nou domini!





15


Accident o incident?

L’endemà, 22 de març, a les sis del matí, començaren els preparatius de marxa. Les darreres lluors del crepuscle es fonien en la nit. El fred era viu. Les constel·lacions resplendien amb una increïble intensitat. En el zenit brillava l’admirable Creu del Sud, l’estrella polar de les regions antàrtiques.

El termòmetre indicava dotze graus sota zero, i quan el vent refrescava, mossegava amb ràbia. Els glaçons es multiplicaven sobre l’aigua lliure. El mar tendia a congelar-se pertot arreu. Nombroses plaques negroses, esteses a la superfície, anunciaven la imminent formació de gel tendre. Evidentment, la conca austral, gelada durant els sis mesos d’hivern, era absolutament inaccessible. I què devien fer les balenes durant aquest període? Sens dubte se n’anaven per sota la banquisa a cercar mars més practicables. Les foques i les morses, acostumades a viure en els climes més durs, es quedaven en aquells paratges glaçats. Aquests animals tenen l’instint de practicar forats en els ice-fields i de mantenir-los sempre oberts. I és per aquests forats que surten a respirar; quan els ocells, espantats pel fred, han emigrat cap al nord, aquests mamífers marins esdevenen els únics amos del pol.

Els dipòsits d’aigua, però, ja eren plens, i el Nautilus descendia lentament. A una profunditat de mil peus, s’aturà. Aleshores l’hèlice començà a batre les aigües, i la nau avançà de dret en direcció al nord a una velocitat de quinze milles per hora. Cap al vespre, ja flotava sota la immensa closca glaçada de la banquisa.

Les escotilles del saló havien estat tancades per prudència, car el buc del Nautilus podia topar amb algun bloc submergit. De manera que em vaig passar el dia posant en net les meves notes. Els records del pol inundaven el meu esperit. Havíem atès aquell punt inaccessible sense fatigues, sense perill, com si el nostre vagó flotant hagués lliscat sobre les vies d’un ferrocarril. I ara començava veritablement el retorn. Em reservava encara noves sorpreses? Pensava que sí, puix que les meravelles del mar són inesgotables. Tanmateix, d’ençà que havíem entrat a bord, ara feia cinc mesos i mig, havíem franquejat catorze mil llegües, i durant aquest recorregut més extens que l’equador terrestre, quants incidents, tan aviat curiosos com terribles, no havien animat el nostre viatge: la caça a les selves de l’illa Crespo, l’encallada a l’estret de Torres, el cementiri de corall, les pesqueres de Ceilan, el túnel aràbic, l’erupció a Santorin, els milions de la badia de Vigo, l’Atlàntida, el Pol Sud! En tota la nit, aquests records, passant d’un somni a l’altre, no deixaren reposar ni un sol instant el meu cervell.

A les tres del matí, em va despertar un xoc violent. Tot just m’havia redreçat sobre el llit i escoltava enmig de la foscor, quan vaig ser precipitat bruscament al centre de l’habitació. Evidentment, el Nautilus, després d’haver topat, havia efectuat una inclinació força considerable. Arrambant-me a les parets i arrossegant-me pels corredors, vaig arribar al saló il·luminat per la claror del sostre. Els mobles s’havien tombat. Sortosament, les vitrines, sòlidament subjectades pels peus, havien resistit. Els quadres d’estribord, havent perdut la verticalitat, estaven com enganxats a les tapisseries, mentre que els de babord se’n separaven gairebé un peu pel caire inferior. El Nautilus, doncs, s’havia decantat cap a estribord, i a més estava completament immòbil.

Vaig sentir un soroll de passos a l’interior i veus confuses. Però el capità Nemo no aparegué. Quan estava a punt d’abandonar el saló, Ned Land i Consell entraren.

—Què passa? —els vaig preguntar de seguida.

—Això mateix venia a preguntar al senyor —respongué Consell.

—Mil dimonis! —exclamà el canadenc—, jo sí que sé el que passa! El Nautilus ha encallat, i per la inclinació que dóna, no crec pas que se’n surti tan bé com el primer cop a l’estret de Torres.

—Però, com a mínim —vaig preguntar—, sabeu si ha tornat a la superfície del mar?

—Ho ignorem —respongué Consell.

—Ens en podem assegurar fàcilment —vaig dir.

Vaig consultar el manòmetre, i, amb gran sorpresa, vaig comprovar que indicava una profunditat de tres-cents seixanta metres.

—Però què significa tot això? —vaig exclamar.

—Caldrà que interroguem el capità Nemo —digué Consell.

—I on el trobarem? —preguntà el canadenc.

—Seguiu-me —vaig dir als meus dos companys.

Vam deixar el saló. A la biblioteca no hi havia ningú. A l’escala central i a la cambra de la tripulació tampoc. Vaig suposar que el capità Nemo devia haver-se ficat a la talaia del timoner. El millor que podíem fer era esperar. De manera que vam tornar tots tres al saló.

Val més passar per alt les recriminacions que començà a fer el canadenc. Tenia motius de sobra com per estar enfurismat. Vaig deixar que esbravés el seu mal humor de gust, sense dir-li res.

Havíem passat així vint minuts, intentant de sorprendre els més mínims sorolls que es produïen a l’interior del Nautilus, quan entrà el capità Nemo. Semblà no adonar-se de la nostra presència. La seva fesomia, habitualment tan impassible, revelava una certa inquietud. Observà en silenci la brúixola, el manòmetre, i anà a posar el seu dit sobre un punt del planisferi, en aquella part que representava els mars australs.

No vaig voler interrompre’l. Només quan, uns instants més tard, es tombà cap a mi, vaig dir-li, retornant-li una expressió que ell havia utilitzat a l’estret de Torres:

—Un incident, capità?

—No, senyor —respongué—, un accident aquest cop.

—Greu?

—Potser sí.

—És immediat el perill?

—No.

—Ha encallat el Nautilus?

—Sí.

—I aquest accident és degut…?

—A un caprici de la natura i no a la imperícia dels homes. No s’ha comès un sol error en les maniobres. De totes maneres, no sempre es pot impedir que l’equilibri produeixi els seus efectes. Es poden desafiar les lleis humanes, però no podem resistir a les lleis naturals.

Escollia bon moment el capità Nemo per lliurar-se a reflexions filosòfiques! En resum, la seva resposta no em treia de dubtes.

—Puc saber, senyor —li vaig preguntar—, quina és la causa d’aquest accident?

—Un enorme bloc de gel, una muntanya sencera s’ha capgirat —em respongué—. Quan els icebergs perden per la seva base, degut a la temperatura més alta de les aigües o bé a una sèrie de xocs reiterats, el seu centre de gravetat puja. Aleshores es capgiren, donen mitja volta de campana. I això és el que ha passat. Un d’aquests blocs, en tombar-se, ha topat amb el Nautilus que flotava sota les aigües. Després, lliscant per sota el buc i aixecant-nos amb una irresistible força, ens ha dut a capes menys denses, on ara ens trobem inclinats de cantó.

—Però no es pot deslliurar el Nautilus buidant els seus dipòsits, de manera que recobri el seu equilibri?

—Això és el que estem fent en aquest moment, senyor. Podeu sentir com funcionen les bombes. Mireu l’agulla del manòmetre. Indica que el Nautilus va pujant, però és que el bloc de gel també puja amb ell, i fins que algun obstacle no aturi el seu moviment ascensional, la nostra posició no canviarà.

En efecte, el Nautilus continuava inclinat cap a estribord. Sens dubte es redreçaria quan el bloc s’aturés per ell mateix. Però, quan això succeís, qui sap si no hauríem topat ja amb la part inferior de la banquisa, quedant espantosament xafats entre les dues superfícies glaçades?

Mentre jo reflexionava en totes les conseqüències d’aquella situació, el capità Nemo no parava d’observar el manòmetre. El Nautilus, des de la caiguda de l’iceberg, havia pujat cent cinquanta peus aproximadament, però encara feia el mateix angle respecte a la perpendicular.

Tot d’una, notàrem un lleuger moviment en el buc. Evidentment, el Nautilus s’estava redreçant una mica. Els objectes penjats al saló reprenien sensiblement la seva posició normal. Les parets s’acostaven a la seva vertical. Ningú de nosaltres no parlava. Amb el cor encongit, observàvem, sentíem com es redreçava la nau. El terra tornava a ser horitzontal sota els nostres peus. Passaren deu minuts.

—Per fi tornem a estar drets! —vaig exclamar.

—Sí —digué el capità Nemo, dirigint-se cap a la porta del saló.

—Però flotarem? —vaig preguntar-li.

—Certament —respongué—. Els dipòsits encara no s’han buidat del tot, i, un cop buits, el Nautilus pujarà a la superfície del mar.

El capità va sortir i de seguida vaig adonar-me que, seguint les seves ordres, la marxa ascensional del Nautilus havia estat aturada. En efecte, aviat hauríem tocat la part inferior de la banquisa, i més valia mantenir-se entre dues aigües.

—Ens n’hem escapat d’una i bona! —digué aleshores Consell.

—Sí. Hauríem pogut acabar esclafats entre els dos blocs de gel, o, si més no, empresonats. I aleshores, sense poder renovar l’aire… Sí! Ens n’hem escapat d’una i bona!

—Si és que ha acabat! —murmurà Ned Land.

No vaig voler encetar una discussió inútil amb el canadenc, i no vaig dir res. D’altra banda, les escotilles s’obriren en aquell moment, i la llum exterior va irrompre a través dels vidres.

Érem, com ja he dit, en aigües lliures; però, a una distància de deu metres, i a cada cantó del Nautilus, s’elevava una enlluernadora muralla del gel. A sobre i a sota, idèntica muralla. A sobre, perquè la superfície inferior de la banquisa s’estenia com un sostre immens. A sota, perquè el bloc capgirat, tot lliscant a poc a poc, havia trobat en les muralles laterals dos punts on recolzar-se que el mantenien en aquesta posició. El Nautilus estava encaixonat en un veritable túnel de gel, d’una amplada de vint metres aproximadament, ple d’aigua tranquil·la. Li seria fàcil, doncs, sortir-se’n, navegant ja sigui endavant o endarrere, i anar a buscar de seguida, a uns centenars de metres més avall, un pas lliure sota la banquisa.

El sostre lluminós s’havia apagat, i tanmateix el saló resplendia amb una llum intensa. Era que la forta reverberació de les parets de gel retornava violentament la claror del fanal. No sabria descriure l’efecte dels raigs voltaics sobre aquells grans blocs retallats capritxosament. Cada angle, cada aresta, cada faceta, llençava una resplendor distinta, segons la natura de les vetes que corrien per entre el gel. Mina enlluernadora de gemmes, i particularment de safirs que entrecreuaven els seus reflexos blaus amb el reflex verd de les maragdes. Aquí i allà, matisos opalins d’una dolçor infinita s’escampaven entre tot de punts ardents com si de diamants s’hagués tractat, diamants de foc d’un esclat tan viu que ni els ulls el podien suportar. La potència del nostre reflector quedava centuplicada, com la d’una llanterna a través de les làmines lenticulars d’un far de primer ordre.

—Que és bonic tot això! Que preciós! —exclamà Consell.

—Sí! —vaig dir—, és un espectacle admirable. No és cert, Ned?

—Sí, mil dimonis!, sí —respongué Ned Land—. És magnífic! Em fa ràbia haver-ho de reconèixer. Mai no he vist res que s’hi assembli. Però aquest espectacle pot costar-nos molt car. I, si voleu que us ho digui, penso que aquí estem veient coses que Déu no ha volgut que vegin els ulls humans!

Ned tenia raó. Era massa bell. Tot de sobte, un crit de Consell em va fer tombar.

—Què passa? —vaig preguntar.

—El senyor farà bé de tancar els ulls! El senyor farà bé de no mirar!

I dient això, Consell es posà vivament les mans sobre les parpelles.

—Però què tens?

—Estic enlluernat, encegat!

Involuntàriament vaig dirigir la mirada cap al vidre, però no vaig poder suportar l’increïble centelleig que venia de fora.

Vaig comprendre què havia passat. El Nautilus acabava de posar-se en marxa a gran velocitat. Tots els esclats tranquils de la muralla de gel s’havien transformat en ratlles fulgurants. La brillantor d’aquelles miríades de diamants es confonia. El Nautilus, endut per la seva hèlice, viatjava com folrat de llampecs.

Les escotilles es tancaren aleshores. Amb les mans ens cobríem els ulls tots impregnats d’aquelles lluors concèntriques que floten davant la retina, quan els raigs solars l’han colpit massa violentament. Ens calgué una bona estona per calmar la torbació dels nostres ulls.

Finalment, vam abaixar les mans.

—Val a dir que mai no ho hauria cregut —digué Consell.

—I jo encara no m’ho crec! —contestà el canadenc.

—Quan tornem a terra —afegí Consell—, extenuats per tanta bellesa, què pensarem d’aquells miserables continents i de les petites obres sortides de les mans dels homes! No! El món habitat ja no és digne de nosaltres!

Paraules com aquestes, en boca d’un impassible flamenc, mostren fins a quin grau d’ebullició havia pujat el nostre entusiasme. Però el canadenc no deixà de tirar-hi la seva gota d’aigua freda.

—El món habitat! —digué sacsejant el cap—. Estigueu tranquil, amic Consell, que no hi tornarem pas!

Eren aleshores les cinc del matí. En aquell moment es produí un xoc a la proa del Nautilus. Vaig comprendre que el seu esperó acabava de topar amb un bloc de gel. Devia haver estat una falsa maniobra, perquè aquell túnel submarí, envaït pels blocs, no oferia precisament una fàcil navegació. Vaig pensar que el capità Nemo, modificant la seva ruta, evitaria aquells obstacles o seguiria les sinuositats del túnel. En tot cas, la marxa endavant no podia estar del tot barrada. I malgrat això, contra les meves suposicions, el Nautilus prengué un moviment retrògrad força pronunciat.

—Tornem enrere? —va dir Consell.

—Sí —vaig contestar—. Deu ser que, per aquest costat, el túnel no té sortida.

—I aleshores…?

—Aleshores la maniobra és ben simple. Cal fer marxa enrere i sortir per l’orifici sud. Això és tot.

I, en fer aquesta previsió, volia semblar més segur que no estava en realitat. Tanmateix, el moviment retrògrad del Nautilus s’accelerava i, marxant a contra hèlice, ens arrossegava a una gran velocitat.

—Això suposarà un retard —digué Ned.

—I què importen unes hores de més o de menys, mentre puguem sortir?

—Sí —repetí Ned Land—, mentre puguem sortir, vós ho heu dit!

Vaig passejar-me uns moments des del saló a la biblioteca. Els meus companys, asseguts, callaven. Després em vaig estirar sobre un divan, i vaig agafar un llibre que els meus ulls recorrien maquinalment.

Un quart d’hora més tard, Consell, acostant-se’m, em digué:

—És interessant això que llegeix el senyor?

—Molt interessant —vaig respondre.

—Ho crec. El senyor està llegint el llibre que ha escrit el senyor!

—El meu llibre?

Efectivament, tenia a la mà l’obra dels Grans fons submarins. Ni me n’havia adonat. Vaig tancar el llibre i vaig continuar passejant. Ned i Consell s’alçaren per retirar-se.

—Quedeu-vos, amics meus —vaig dir retenint-los—. Quedem-nos junts fins que hàgim sortit d’aquest impasse.

—Com vulgui el senyor —respongué Consell.

Van passar algunes hores. Jo no feia altra cosa que observar els instruments penjats a la paret del saló. El manòmetre indicava que el Nautilus es mantenia a una profunditat constant de tres-cents metres; la brúixola, que continuava en direcció al sud; la corredora, que corria a una velocitat de vint milles per hora, velocitat excessiva en un espai tan estret. Però el capità Nemo sabia que calia afanyar-se i que aleshores els minuts valien segles.

A les vuit i vint-i-cinc, es produí un segon xoc. Aquest cop fou a la part del darrere. Vaig empal·lidir. Els meus companys se m’havien acostat. Jo havia agafat la mà de Consell. Ens interrogàvem amb les mirades, i de forma més directa que no pas si les paraules haguessin interpretat el nostre pensament.

En aquell moment, el capità entrà al saló. Vaig anar cap a ell.

—La ruta també està barrada al sud? —li vaig preguntar.

—Sí, senyor. L’iceberg, en capgirar-se, ha tancat tota sortida.

—Així, estem bloquejats?

—Sí.





16


Manca d’aire

Així, doncs, al voltant del Nautilus, a sobre i a sota, tot era un impenetrable mur de gel. Érem presoners de la banquisa! El canadenc havia donat un cop de puny terrible damunt d’una taula. Consell callava. Jo mirava el capità. El seu rostre havia adoptat altre cop la seva impassibilitat habitual. Havia encreuat els braços. Reflexionava. El Nautilus estava immòbil.

El capità prengué aleshores la paraula:

—Senyors —digué amb una veu calmada—, hi ha dues maneres de morir en les condicions en què ens trobem. —Aquell inexplicable personatge semblava un professor de matemàtiques a punt de fer una demostració als seus alumnes—. La primera —continuà— és morir esclafats. La segona és morir asfixiats. No hi ha possibilitats de morir de fam, perquè les provisions del Nautilus certament poden durar més que nosaltres. Preocupem-nos, doncs, dels casos d’esclafament i d’asfíxia.

—Pel que fa a l’asfíxia, capità —vaig respondre—, no cal témer, perquè els nostres dipòsits són plens.

—És cert —continuà el capità Nemo—, però només tenim aire per dos dies. Fa trenta-sis hores que ens hem submergit sota les aigües i l’atmosfera ja pesada del Nautilus demana que la renovem. De manera que d’aquí a quaranta-vuit hores, la nostra reserva s’haurà esgotat.

—Bé, capità! Només cal que ens en sortim abans de quaranta-vuit hores!

—Almenys intentarem foradar la muralla que ens volta.

—Per quin cantó? —vaig preguntar.

—Això ens ho dirà la sonda. Ara faré reposar el Nautilus sobre el banc inferior, i els meus homes, revestits amb els escafandres, atacaran l’iceberg per la paret menys espessa.

—Que es poden obrir les escotilles del saló?

—No hi ha cap inconvenient. No ens hem de moure.

El capità Nemo va marxar. Immediatament els xiulets m’indicaren que l’aigua s’introduïa en els dipòsits. El Nautilus va descendir lentament i descansà sobre el fons de gel a una profunditat de tres-cents cinquanta metres, profunditat a què estava submergit el banc de glaç inferior.

—Amics meus —vaig dir—, la situació és greu, però compto amb el vostre coratge i amb la vostra energia.

—Senyor —em respongué el canadenc—, no és pas aquest el moment d’enutjar-vos amb les meves recriminacions. Estic disposat a fer qualsevol cosa pel bé comú.

—Bé, Ned —li vaig dir, tot allargant-li la mà.

—I encara afegiré —continuà— que, essent com sóc tan hàbil manejant el pic com l’arpó, si puc ser útil al capità, pot disposar de mi.

—Segur que no refusarà la vostra ajuda. Veniu, Ned.

Vaig conduir el canadenc a la cambra on els homes del Nautilus s’estaven posant els escafandres. Vaig fer saber al capità la proposta de Ned i fou acceptada. El canadenc es ficà la seva roba de mar i de seguida va estar a punt per seguir els seus companys de treball. Cadascun d’ells duia a l’esquena el seu aparell Rouquayrol, amb un ample contingent d’aire pur fornit pels dipòsits del Nautilus, que veia minvar així, de manera considerable, però necessària, la seva reserva. Quant a les llanternes Ruhmkorff, resultaven inútils enmig d’aquelles aigües lluminoses i saturades de raigs elèctrics.

Quan Ned estigué vestit, vaig tornar al saló que ja tenia les escotilles obertes, i situat prop de Consell, examinava amb ell, a través dels vidres, les capes ambients que envoltaven el Nautilus.

Uns instants més tard, vèiem com una dotzena d’homes de la tripulació feien peu sobre el banc de gel, i amb ells anava Ned Land, distingint-se per la seva alta talla. El capità Nemo també hi era.

Abans de procedir a foradar les muralles, va fer practicar alguns sondeigs per tal d’assegurar la bona direcció dels treballs. Llargues sondes foren enfonsades en les parets laterals; però després de quinze metres encara topaven amb l’espessa muralla. Era inútil intentar fer res pel sostre, perquè es tractava de la banquisa i tenia un gruix de més de quatre-cents metres. El capità Nemo va fer sondar aleshores la superfície inferior. Allà, deu metres de paret ens separaven de l’aigua. Aquesta era l’espessor de l’ice-field. A partir d’aquell moment, es tractava de buidar-ne un tros igual en superfície a la línia de flotació del Nautilus. Eren aproximadament sis mil cinc-cents metres cúbics que calia extreure, a fi d’excavar un forat pel qual poguéssim anar a parar sota el camp de gel.

El treball fou començat tot seguit i amb una infatigable tenacitat. En lloc d’excavar al voltant del Nautilus, cosa que hauria comportat més dificultats, el capità Nemo va fer dibuixar la immensa fossa a vuit metres de la banda de babord. Després, els seus homes començaren a foradar-la simultàniament per distints punts de la seva circumferència. De seguida, els pics atacaren vigorosament aquella matèria compacta i grans blocs foren arrencats de la massa. Per un curiós efecte de pes específic, aquells blocs, menys pesats que l’aigua, s’enlairaven, per dir-ho així, cap a la volta del túnel, que s’espessia per dalt tant com disminuïa per baix. Però poc importava, mentre la paret inferior s’anés aprimant.

Després de dues hores de treball dur, Ned Land tornà esgotat. Els seus companys i ell foren reemplaçats per nous treballadors, als quals Consell i jo ens vam afegir. El segon del Nautilus ens dirigia.

L’aigua em semblà singularment freda, però de seguida em vaig escalfar fent anar el pic. Els meus moviments eren desimbolts, per bé que es produïen sota una pressió de trenta atmosferes.

Quan vaig tornar, després de dues hores de treball, per prendre alguna cosa de menjar i uns moments de repòs, vaig notar una notable diferència entre el fluid pur que em proporcionava l’aparell Rouquayrol i l’atmosfera del Nautilus, ja carregada d’àcid carbònic. L’aire no havia estat renovat des de feia quaranta-vuit hores, i les seves qualitats vivificadores eren considerablement migrades. Tanmateix, en un lapse de dotze hores, només havíem tret una franja de gel d’un metre d’espessor sobre la superfície dibuixada, és a dir, al voltant de sis-cents metres cúbics. Suposant que cada dotze hores acomplíssim el mateix treball, encara calien cinc nits i quatre dies per dur a bon terme aquella empresa.

—Cinc nits i quatre dies! —vaig dir als meus companys—. I només tenim aire per a dos dies en els dipòsits.

—Sense comptar —replicà Ned—, que un cop sortim d’aquesta condemnada presó, encara estarem empresonats per la banquisa i sense comunicació possible amb l’atmosfera!

La reflexió no podia ser més justa. Qui podia, doncs, preveure el mínim de temps necessari per al nostre deslliurament? No moriríem d’asfíxia abans que el Nautilus pogués retornar a la superfície del mar? Estava destinada la nau a sucumbir en aquella tomba de gel amb tots els qui hi érem? La situació semblava terrible. Però cadascú l’havia enfrontat de cara, i tots estaven decidits a complir amb el seu deure fins al final.

Segons les meves previsions, durant la nit, una nova franja d’un metre fou arrencada a l’immens alvèol. Però, al matí, quan, revestit amb el meu escafandre, recorria la massa líquida a una temperatura de sis a set graus sota zero, vaig adonar-me que les muralles laterals s’anaven acostant poc a poc. Les capes d’aigua allunyades de la fossa, que el treball dels homes no escalfava, ni tampoc l’acció dels pics, tenien una notable tendència a solidificar-se. En presència d’aquest nou i imminent perill, quines eren les nostres possibilitats de salvació? I com impedir la solidificació d’aquell medi líquid, que era capaç de fer esclatar les parets del Nautilus com si fossin de vidre?

No vaig donar a conèixer aquell nou perill als meus dos companys. No valia la pena arriscar-se a desanimar-los i fer-los perdre l’energia que utilitzaven en el penós treball de salvament. Però, quan vaig tornar a bord, li vaig fer saber al capità Nemo aquesta greu complicació.

—Ja ho sé —em digué en aquell to calmat que no podien modificar les conjuntures més terribles—. És un perill més, però no veig cap mitjà per evitar-lo. L’única possibilitat de salvació és anar més ràpids que la solidificació. Es tracta d’arribar els primers. Això és tot.

Arribar els primers! En fi, ja hauria d’estar acostumat a aquesta manera de parlar!

Aquell dia, durant força hores, vaig estar manejant el pic amb tenacitat. El treball em sostenia. D’altra banda, treballar suposava deixar el Nautilus, suposava respirar directament aquell aire pur manllevat als dipòsits i fornit pels aparells, en fi, era abandonar una atmosfera empobrida i viciada.

Cap al vespre, la fossa s’havia buidat un metre més. Quan vaig entrar a bord, vaig estar a punt d’asfixiar-me a causa de l’àcid carbònic que saturava l’aire. Ah! Quina llàstima que no tinguéssim els mitjans químics que ens haurien permès d’eliminar aquell gas deleteri! L’oxigen no ens mancava. Tota aquella aigua en contenia en quantitat considerable, i, en descompondre-la mitjançant les nostres potents piles, ens hauria restituït el fluid vivificant. Jo prou hi havia pensat, però no servia de res, atès que l’àcid carbònic, producte de la nostra respiració, havia envaït totes les parts de la nau. Per absorbir-lo, hauria calgut omplir recipients de potassa càustica i agitar-los constantment. Però aquella matèria no es trobava a bord, i res no podia reemplaçar-la.

Aquell vespre, el capità Nemo va haver d’obrir les aixetes dels dipòsits, i llançar algunes columnes d’aire pur a l’interior del Nautilus. Sense aquesta precaució, de segur que no ens hauríem tornat a llevar.

L’endemà, 26 de març, vaig reprendre el meu treball de miner traient el cinquè metre. Les parets laterals i la superfície inferior de la banquisa s’espessien visiblement. Era evident que s’unirien abans que el Nautilus hagués pogut escapar-se’n. El desesper s’emparà de mi per uns instants. El meu pic va estar a punt de caure’m de les mans. Per què excavar, si havia de morir ofegat, aixafat per aquella aigua que es tornava pedra, com un suplici que ni la ferocitat dels salvatges hauria pogut inventar. Em feia l’efecte d’estar entre les formidables mandíbules d’un monstre que s’acostaven irresistiblement.

En aquell moment, el capità Nemo, dirigint el treball i treballant ell mateix, em passà pel costat. El vaig tocar amb la mà i li vaig mostrar les parets de la nostra presó. La muralla d’estribord s’havia aproximat a menys de quatre metres del buc del Nautilus.

El capità em comprengué i em féu senyal de seguir-lo. Vam tornar a bord. Un cop tret l’escafandre, el vaig acompanyar al saló.

—Senyor Aronnax —em digué—, cal intentar algun mitjà heroic, o quedarem encastats en aquesta aigua solidificada com en un bloc de ciment.

—Sí! —vaig dir—, però què es pot fer?

—Ah! —exclamà—, si el meu Nautilus fos prou fort com per suportar aquesta pressió sense quedar esclafat!

—I bé? —vaig preguntar, sense agafar la idea del capità.

—No compreneu —continuà— que aleshores aquesta congelació de l’aigua ens seria una ajuda! No veieu que amb la seva solidificació esbotzaria els camps de glaç que ens empresonen, igual que fa esclatar les pedres més dures en gelar-se! No us adoneu que seria un agent de salvació en comptes d’un agent de destrucció!

—Sí, capità, potser sí. Però per més resistent que sigui el Nautilus a l’esclafament, no podria suportar aquesta espantosa pressió i quedaria pla com una làmina d’acer.

—Ja ho sé, senyor. No cal comptar amb l’ajuda de la natura, només podem comptar amb nosaltres mateixos. Cal que ens oposem a aquesta solidificació. Cal aturar-la. No solament les parets laterals s’estrenyen, sinó que també per davant i per darrere del Nautilus no queden més de deu peus. La congelació ens està guanyant per totes bandes.

—Quant de temps —vaig preguntar— ens permetrà l’aire dels dipòsits respirar a bord?

El capità em mirà a la cara.

—Demà passat —digué— els dipòsits quedaran buits!

Una suor freda m’envaí. I tanmateix, podia estranyar-me aquella resposta? El 22 de març, el Nautilus s’havia submergit sota les aigües lliures del pol. Érem a 26. Feia cinc dies que vivíem de les reserves de bord! I el que quedava d’aire respirable, calia conservar-lo per als treballadors. Encara ara, quan escric totes aquestes coses, la meva impressió és tan viva, que un terror involuntari s’empara de tot el meu ésser, i fins i tot em sembla que l’aire no m’arriba als pulmons!

Tanmateix, el capità Nemo reflexionava, silenciós i immòbil. Visiblement, una idea li travessà el pensament. Però semblà rebutjar-la. Ell mateix es deia que no. Finalment, dels seus llavis s’escaparen aquestes paraules:

—L’aigua bullent! —murmurà.

—L’aigua bullent? —vaig exclamar.

—Sí, senyor. Estem tancats dins d’un espai relativament estret. Si llencéssim brolls d’aigua bullent, constantment injectada per les bombes del Nautilus, no aconseguiríem elevar la temperatura del medi ambient i així es retardaria la seva congelació?

—Ho hem d’intentar —vaig dir, resoludament.

—Intentem-ho, senyor professor.

El termòmetre marcava aleshores menys set graus a l’exterior. El capità Nemo em va conduir a les cuines on funcionaven grans aparells destil·ladors que fornien l’aigua potable per evaporació. Les carregàrem d’aigua i tota la calor elèctrica de les piles fou llençada a través dels serpentins banyats pel líquid. En pocs minuts, aquella aigua havia atès els cent graus. Després fou dirigida cap a les bombes, mentre entrava nova aigua a escalfar-se. La calor desenvolupada per les piles era tal que l’aigua freda, agafada del mar, només en travessar els aparells, arribava bullent al cos de la bomba.

La injecció començà, i tres hores més tard el termòmetre marcava a l’exterior sis graus sota zero. Havíem guanyat un grau. Dues hores després, el termòmetre ja només marcava quatre graus.

—Ho aconseguirem —vaig dir al capità, després d’haver seguit i controlat, fent diverses observacions, els progressos de l’operació.

—Em penso que sí —em respongué—. De moment no serem esclafats. Només hem de témer l’asfíxia.

Durant la nit, la temperatura pujà a un grau sota zero. Les injeccions d’aigua bullent no van poder elevar-la més. Però com que la congelació de l’aigua de mar no és produeix sinó a menys dos graus, com a mínim vaig poder estar tranquil pel que feia als perills de solidificació.

L’endemà, 27 de març, sis metres de gel havien estat arrencats de l’alvèol. Només quedaven quatre metres per treure. Suposaven encara quaranta-vuit hores de treball. L’aire ja no podia tornar a ser renovat a l’interior del Nautilus. De manera que aquell dia anà empitjorant cada cop més.

Una pesantor intolerable m’oprimia. Cap a les tres de la tarda, aquest sentiment d’angoixa es va fer sentir amb gran violència. Els badalls em dislocaven les mandíbules. Els meus pulmons panteixaven buscant el fluid indispensable a la respiració, que cada cop es rarificava més i més. Una torpor moral s’emparà de mi. M’estava estirat sense força, gairebé sense coneixement. El meu fidel Consell, amb idèntics símptomes, patint els mateixos sofriments, no s’apartava de mi. M’agafava la mà, m’encoratjava, i encara el sentia murmurar:

—Ah! Si pogués deixar de respirar perquè el senyor tingués més aire!

Em venien les llàgrimes als ulls només de sentir-lo parlar així.

Si la nostra situació, la de tots, era intolerable a l’interior, fàcil és imaginar amb quina pressa, amb quina felicitat, ens posàvem els nostres escafandres per anar a fer el nostre torn de treball! Els pics ressonaven sobre la capa glaçada. Els braços es fatigaven, les mans se’ns encetaven, però què eren les fatigues, què importaven les ferides! L’aire vital ens arribava als pulmons! Respiràvem! Respiràvem!

I tanmateix, ningú no prolongava més temps del compte la seva estona de treball sota les aigües. Un cop acomplida la seva tasca, cadascú retornava als seus companys panteixants el dipòsit que els havia de mantenir la vida. El capità Nemo en donava exemple i se sotmetia el primer a aquesta severa disciplina. En arribar l’hora, cedia el seu aparell i entrava altre cop a l’atmosfera viciada de bord, sempre calmat, sense defallir, sense murmurar.

Aquell dia, el treball habitual fou acomplert amb més vigor encara. Només quedaven per treure dos metres en tota la superfície. Només dos metres ens separaven del mar lliure. Però els dipòsits ja eren gairebé buits d’aire. El poc que quedava calia conservar-lo per als treballadors. Ni un sol àtom per al Nautilus!

Quan vaig entrar a bord, vaig quedar mig sufocat. Quina nit! No sabria descriure-la. Sofrences com aquella no es poden descriure. L’endemà, la meva respiració era oprimida. Al mal de cap s’hi afegien vertígens atordidors que feien de mi un home ebri. Els meus companys experimentaven els mateixos símptomes. Alguns homes de la tripulació tenien ranera.

Aquell dia, el sisè del nostre empresonament, el capità Nemo, trobant massa lents els càvecs i els pics, decidí d’esbotzar la capa de gel que encara ens separava de l’aigua lliure. Aquell home havia conservat tota la seva sang freda i la seva energia. Dominava amb la seva força moral els dolors físics. No deixava de pensar, de planejar, d’actuar.

Seguint les seves ordres, la nau va ser alleugerida, és a dir aixecada de la capa glaçada per un canvi de pes específic. Quan va flotar, la portaren fins a sobre mateix de la immensa fossa dibuixada d’acord amb la línia de flotació. Després, omplint els dipòsits d’aigua, descendí i s’encaixonà dins l’alvèol.

En aquell moment tota la tripulació entrà a bord, i la doble porta de comunicació fou tancada. El Nautilus reposava aleshores sobre la capa de glaç que encara no tenia ben bé un metre d’espessor i que les sondes havien foradat en mil indrets.

Les aixetes dels dipòsits foren obertes al màxim i cent metres cúbics d’aigua s’hi precipitaren, augmentant el pes del Nautilus en cent mil quilos.

Tots esperàvem, escoltàvem, oblidant les nostres sofrences, continuàvem esperant. Ens hi jugàvem la salvació.

Malgrat la bonior que m’omplia el cap, aviat vaig sentir unes trepidacions sota el buc del Nautilus. Es produí un desnivell. El gel petà amb un estrèpit singular, semblant al del paper quan s’estripa, i el Nautilus anà cap avall.

—Passem! —murmurà Consell a la meva oïda.

Jo ja no podia contestar-li. Li vaig agafar la mà i la hi vaig prémer en una convulsió involuntària.

Tot d’una, endut per la seva espantosa sobrecàrrega, el Nautilus s’enfonsà com una bala de canó sota les aigües, és a dir que va caure com ho hauria fet en el buit!

Aleshores tota la força elèctrica fou aportada a les bombes que, de seguida, començaren a buidar l’aigua dels dipòsits. Després d’uns minuts, la nostra caiguda fou frenada, i aviat el manòmetre indicà un moviment ascensional. L’hèlice, marxant a tota velocitat, feia tremolar el buc de planxa fins als perns, i ens arrossegà cap al nord.

Però, què podia durar aquesta navegació sota la banquisa abans d’arribar a mar lliure? Un dia encara? Aleshores ja estaria mort!

Mig estirat sobre un divan de la biblioteca, m’ofegava. El meu rostre s’havia tornat morat, els meus llavis blaus, les meves facultats en suspens. Ja no veia res, ja no sentia res. Havia perdut la noció del temps. Els meus músculs no es podien contraure.

No sé quantes hores s’escolaren d’aquesta manera, però tenia consciència que la meva agonia havia començat. Vaig comprendre que estava a punt de morir…

De sobte, em vaig revifar. Algunes glopades d’aire penetraven en els meus pulmons. Havíem pujat a la superfície de les aigües? Havíem franquejat la banquisa?

No! Eren Ned i Consell, els meus dos bons companys, que se sacrificaven per salvar-me. Alguns àtoms d’aire quedaven encara al fons d’un aparell. En comptes de respirar-lo, ells l’havien conservat per a mi, i mentre ells s’asfixiaven, m’anaven retornant la vida gota a gota! Vaig voler apartar l’aparell, però ells m’agafaren les mans, i durant uns instants vaig respirar amb voluptuositat.

La meva mirada es dirigí cap al rellotge. Eren les onze del matí. Devíem ser a 28 de març. El Nautilus corria a l’espantosa velocitat de quaranta milles per hora. S’afuava en l’aigua.

On era el capità Nemo? Havia sucumbit. I els seus companys havien mort amb ell?

En aquell moment, el manòmetre indicà que no érem a més de vint metres de la superfície. Un simple camp de glaç ens separava de l’atmosfera. No podíem trencar-lo?

Potser sí! En tot cas, el Nautilus ho anava a intentar. Vaig notar, en efecte, que prenia una posició obliqua, abaixant la popa i aixecant el seu esperó. Una introducció d’aigua havia bastat per trencar el seu equilibri. Després, impulsat per la seva potent hèlice, atacà l’ice-field per sota com un formidable ariet. L’anava perforant poc a poc, es retirava, escometia a tota velocitat el camp que s’esquinçava, i a la fi, endut per una suprema embranzida, es llançà sobre la superfície glaçada que esclafà amb el seu pes.

L’escotilla va ser oberta, o més aviat podríem dir arrencada, i l’aire pur s’introduí a dojo per totes les parts del Nautilus.





17


Del cap d’Hornos a l’Amazones

De quina manera vaig arribar a la plataforma és cosa que ignoro. Potser el canadenc m’hi havia portat. Però el cas és que respirava, ensumava l’aire vivificant del mar! Els meus dos companys s’embriagaven al meu costat amb aquelles fresques molècules. Els malaurats que han estat massa temps privats de menjar no poden llençar-se desconsideradament damunt dels primers aliments que se’ls posa al davant. Nosaltres, ben al contrari, no ens havíem de moderar, podíem aspirar a ple pulmó els àtoms d’aquella atmosfera, i era la brisa, la brisa mateix qui ens proporcionava aquella voluptuosa ebrietat!

—Ah! —feia Consell—, que n’és de bo l’oxigen! No tingui por de respirar el senyor. N’hi ha per a tothom.

Pel que fa a Ned Land, no deia res, només obria les mandíbules de tal manera que hauria espantat els taurons. Quines inspiracions tan potents! El canadenc «tirava» com una estufa en plena combustió.

Les forces ens retornaren promptament, i, quan vaig mirar al meu voltant, vaig adonar-me que érem nosaltres sols a la plataforma. No hi havia ningú de la tripulació. Ni tampoc el capità Nemo. Els estranys marins del Nautilus s’acontentaven amb l’aire que circulava per l’interior. Ningú no havia vingut a delectar-se a l’aire lliure.

Les primeres paraules que vaig pronunciar foren paraules d’agraïment i de gratitud per als meus dos companys. Ned i Consell havien prolongat la meva existència durant les darreres hores d’aquella llarga agonia. Tota la meva reconeixença no podia compensar suficientment la seva abnegació.

—Bo!, senyor professor —em respongué Ned Land—, no val la pena de parlar-ne! No té cap mèrit. Era una simple qüestió d’aritmètica. La vostra existència valia més que la nostra. Calia, doncs, conservar-la.

—No, Ned —vaig respondre—, no valia més que la vostra. Ningú no és superior a un home bo i generós com sou vós!

—Bé, bé! —repetí el canadenc, una mica confús.

—I tu, estimat Consell, quant que deus haver sofert!

—No massa, si he de ser franc amb el senyor. Em faltaven algunes glopades d’aire, però em sembla que també m’hi hauria acostumat. D’altra banda, veient com el senyor defallia no em quedaven ganes de respirar. Això em tallava, com se sol dir, la respi…

Consell, confús per haver-se deixat caure en la banalitat, no acabà la frase.

—Amics meus —vaig respondre vivament commòs—, ara estem lligats els uns als altres per sempre més i teniu dret…

—Un dret del qual abusaré —va interrompre el canadenc.

—Què? —féu Consell.

—Sí —continuà Ned Land—, el dret de fer-vos venir amb mi, quan abandoni aquest infernal Nautilus.

—I parlant de tot —digué Consell—, anem en bona direcció?

—Sí —vaig respondre—, perquè anem en direcció al sol, i aquí el sol és el nord.

—Sens dubte —afegí Ned Land—, però falta saber si ens dirigim al Pacífic o a l’Atlàntic, és a dir als mars freqüentats o als deserts.

Aquella pregunta no podia contestar-la, però més aviat em temia que el capità ens portava cap al vast oceà que banya alhora les costes d’Àsia i les d’Amèrica. Així completaria la seva volta al món submarina, i tornaria als mars on el Nautilus trobava la més absoluta independència. Però si tornàvem al Pacífic, lluny de les terres habitades, què seria dels projectes de Ned Land?

Ben aviat havíem de saber coses segures al respecte. El Nautilus navegava ràpidament. El cercle polar fou tot seguit franquejat i la proa apuntà en direcció al promontori d’Hornos. Érem davant per davant de la punta americana el 31 de març, a les set de la tarda.

Aleshores tots els nostres sofriments passats quedaren oblidats. El record d’aquell empresonament entre els gels s’esvaïa en el nostre esperit. Només pensàvem en el futur. El capità Nemo no es deixava veure mai, ni al saló ni a la plataforma. El punt que cada dia el segon marcava sobre el planisferi em permetia de saber la direcció exacta del Nautilus. De manera que aquell vespre, amb gran satisfacció per part meva, va resultar evident que tornàvem al nord per la ruta de l’Atlàntic.

Vaig exposar al canadenc i a Consell el resultat de les meves observacions.

—És una bona nova, sí, senyor —respongué el canadenc—, però cap on va el Nautilus?

—Això sí que no ho sabria dir, Ned.

—Ves si el seu capità, ara que ha afrontat el pol Sud, no voldrà també afrontar el pol Nord, i tornar al Pacífic pel famós pas del nord-oest?

—Val més no dir-ho gaire fort —respongué Consell.

—Doncs bé, el deixarem plantat molt abans —digué el canadenc.

—De totes maneres —afegí Consell—, és un home extraordinari, aquest capità Nemo, i en dreta llei no crec que puguem lamentar el fet d’haver-lo conegut.

—Sobretot quan l’haurem perdut de vista! —contestà Ned Land.

L’endemà, primer d’abril, quan el Nautilus pujà a la superfície, uns minuts abans del migdia, vam poder veure una costa a l’oest. Era la Terra del Foc, així batejada pels primers navegants en veure les nombroses fumeres que s’elevaven de les cabanyes indígenes. La Terra del Foc forma una vasta aglomeració d’illes que s’estenen sobre una superfície de trenta llegües de llargada per vuitanta llegües d’amplada, entre els 53° i els 56° de latitud austral, i els 67° 50’ i els 77° 15’ de longitud oest. La costa semblava baixa, però a la llunyania es dreçaven altes muntanyes. Fins i tot em va fer l’efecte que s’entreveia el mont Sarmiento, a dos mil setanta metres sobre el nivell del mar, bloc piramidal d’esquist, de cim agut, que, segons estigui tapat o no de vapors, «anuncia el bon o el mal temps», em digué Ned Land.

—Un baròmetre curiós, amic meu.

—Sí, senyor, un baròmetre natural que mai no m’enganyà quan navegava pels passos de l’estret de Magallanes.

En aquell moment, aquell pic apareixia completament descobert i retallat sobre el fons del cel. Era presagi de bon temps. I es complí.

El Nautilus, altre cop sota les aigües, s’acostà a aquella terra que va anar flanquejant a poques milles de distància. Pels vidres del saló, vaig poder veure llargues lianes i fucus gegantescos, aquestes algues porta-carbasses que també existeixen en el mar lliure del pol; amb els seus filaments viscosos i llisos, arriben a mesurar fins i tot tres-cents metres de llargada; veritables cables, més gruixuts que el polze i molt resistents, serveixen sovint d’amarra als vaixells. Una altra herba, coneguda amb el nom de «velp», de llargues fulles que arriben a mesurar els quatre peus, encastada a les concrecions coral·lígenes, entapissava els fons. Servia de niu i de nodriment a miríades de crustacis i de mol·luscs, a crancs i sípies. Allà, les foques i les llúdries es lliuraven a esplèndids àpats, combinant la carn de peix amb els llegums de mar, segons el mètode anglès.

El Nautilus passava per aquells fons fèrtils i luxuriants a extraordinària velocitat. Cap al vespre, s’acostà a l’arxipèlag de les Malvines, els aspres cims de les quals vam poder veure l’endemà al matí. La profunditat del mar era mediocre. Vaig pensar, doncs, i no sense raó, que aquestes dues illes, envoltades per un gran nombre d’illots, devien formar part, en altre temps, de les terres magallàniques. Les Malvines foren probablement descobertes pel cèlebre John Davis, que els donà el nom de Davis-Southern-Islands. Més tard, Richard Hawkins les anomenà Maiden-Islands, és a dir Illes de la Verge. Després, a començaments del segle XVIII els pescadors de Saint-Malo en digueren Malovines, i d’aquí Malvines, fins que els anglesos, als quals ara pertanyen, els imposarem el nom de Falkland.

En aquests paratges, les nostres xarxes arreplegaren bells espècimens d’algues, i particularment un determinat fucus amb les arrels carregades de musclos de la millor qualitat. Dotzenes d’oques i d’ànecs caigueren sobre la plataforma i de seguida van anar a parar als rebosts de bord. Entre els peixos dominaven especialment els ossis del gènere gobius, i sobretot els piloters, de dos decímetres de llarg, tots clapejats de taques blanquinoses i grogues.

Igualment vaig poder admirar nombroses meduses, i les més belles del gènere, les chrysaures, específiques dels mars de les Malvines. Tan aviat semblaven una ombrel·la semiesfèrica molt llisa, ratllada amb unes línies de color roig fosc i acabada en dotze fistons regulars, com una cistella cap per avall d’on s’escapaven gràcilment llargues fulles i ramells de color vermell. Nedaven agitant els seus quatre braços foliacis i deixant anar a la deriva la seva opulenta cabellera de tentacles. M’hauria agradat conservar algunes mostres d’aquells delicats zoòfits; però, en realitat, no són sinó núvols, ombres, aparences que es desfan i s’evaporen fora del seu element natural.

Quan hagueren desaparegut a l’horitzó les darreres elevacions de les Malvines, el Nautilus se submergí entre els vint i els vint-i-cinc metres i així va seguir la costa americana. El capità Nemo continuava sense mostrar-se.

Fins el 3 d’abril no vam abandonar definitivament els paratges de la Patagònia, tan aviat sota l’oceà com a la seva superfície. El Nautilus sobrepassà el llarg estuari format per la desembocadura del Plata, i el 4 d’abril es trobà a la perpendicular de l’Uruguai, però a cinquanta milles mar endins. La seva direcció es mantenia cap al nord, tot seguint les llargues sinuositats de l’Amèrica meridional. Portàvem fetes, aleshores, setze mil llegües des que ens embarcàrem en els mars del Japó.

Cap a les onze del matí, tallàrem el tròpic de Capricorn pel 37è meridià i passàvem davant del cap Frio. El capità Nemo, amb gran desesperació de Ned Land, no es volia acostar a les terres habitades del Brasil i navegava a una velocitat vertiginosa. Ni peixos ni ocells, per ràpids que fossin, podien seguir-nos, i les curiositats naturals d’aquells mars escaparen a les nostres observacions.

Aquella rapidesa es mantingué durant força dies, i el 9, a la tarda, arribàrem a la punta més oriental d’Amèrica del Sud, és a dir el cap Sant Roc. Però aleshores el Nautilus se n’allunyà novament i va anar a buscar a més grans profunditats una vall submarina enclavada entre aquest cap i Sierra Leone a la costa africana. Aquesta vall es bifurca a l’alçada de les Antilles i és limitada al nord per una profunda depressió de nou mil metres. En aquest indret, el tall geològic de l’oceà formava, fins a les petites Antilles, un penya-segat de sis quilòmetres, tallat a plom, i, a l’alçada de les illes del cap Verd, una altra muralla no menys considerable, que tancaven així tot el continent submergit de l’Atlàntida. El fons d’aquesta immensa vall presenta accidents muntanyosos que donen un caire summament pintoresc a aquelles contrades submarines. En parlo refiant-me sobretot de les cartes de navegació manuscrites que contenia la biblioteca del Nautilus, cartes evidentment degudes a la mà del capità Nemo i dibuixades segons les seves observacions personals.

Durant dos dies, aquelles aigües desertes i profundes van ser visitades gràcies als plans inclinats de la nau. El Nautilus feia llargues bordades en diagonal que el portaven a qualsevol profunditat. Però l’onze d’abril, va ascendir sobtadament i tornàrem a veure terra a l’embocadura del riu Amazones, el cabal del qual és tan considerable que arriba a dessalar el mar en un espai de força llegües.

Vam tallar l’equador. A vint milles a l’oest, quedaven les Guaianes, una terra francesa on hauríem pogut trobar fàcilment un refugi. Però el vent bufava fort i les onades furioses no haurien permès que un simple bot arribés gaire lluny. Ned Land ho comprengué sens dubte, perquè ni me’n va parlar. I per la meva banda, tampoc no vaig voler fer cap comentari o al·lusió als seus projectes de fuga, perquè no tenia ganes d’impulsar-lo a cap temptativa que infal·liblement hauria avortat.

De manera que em vaig rescabalar d’aquell retard fent d’altres estudis interessants. Durant aquells dos dies, 11 i 12 d’abril, el Nautilus no abandonà la superfície del mar, i les seves arts aportaren tota una pesca miraculosa de zoòfits, peixos i rèptils.

Alguns zoòfits havien estat arrossegats per la cadena de l’art. Eren, en gran part, bellíssimes phyctàl·lies, pertanyents a la família dels actiniaris, entre altres espècies, la Phyctallis protexta, originària d’aquesta part de l’oceà, que és una mena de petit tronc cilíndric, adornat de línies verticals i tacat de punts vermells, cofat amb un meravellós plomall de tentacles. Pel que fa als mol·luscs, consistien en productes que ja havíem observat en d’altres ocasions: turritel·les, olives porfíriques, de línies regularment entrecreuades on les taques rosses ressaltaven vivament sobre un fons carnós, pteròceres fantàstiques, que semblaven escorpins petrificats, hialis tranlúcides, argonautes, sípies excel·lents per menjar, i certes espècies de calamars que els naturalistes de l’antiguitat classificaven entre els peixos voladors i que serveixen d’esquer per a la pesca del bacallà.

Dels peixos d’aquells paratges que encara no havia tingut l’ocasió d’estudiar, vaig anotar diverses espècies. Entre els cartilaginosos, hi havia petromizons pricka, mena d’anguiles, de quinze polzades de llarg, cap verdós, aletes violetes, dors de color gris blavós i ventre gris platejat sembrat de taques virolades, amb l’iris dels ulls encerclat d’or; un curiós animal que el corrent de l’Amazones devia haver arrossegat fins a mar, car viuen en aigües dolces; rajades tuberculades, de musell punxegut, cua llarga i solta, i armades amb un llarg agulló dentat; petits esquals d’un metre, de pell grisa i blanquinosa, i amb les dents disposades en diverses fileres, recorbant-se cap enrere, coneguts vulgarment amb el nom de «sabatilles»; lophius verpertilius, mena de triangles isòsceles vermellosos, de mig metre, les pectorals dels quals s’aguanten per unes prolongacions carnoses que els donen aspecte de ratpenats, mentre que el seu apèndix corni, situat prop dels narius, els ha valgut el nom d’«unicorns de mar»; i en fi, algunes espècies de balistes, com la curassaviana, els flancs puntejats de la qual brillen amb un resplendent color d’or, i el gallet de color violeta clar, de matisos tornassolats com la gorja dels coloms.

I acabo aquesta nomenclatura una mica àrida, però ben exacta, amb la sèrie dels peixos ossis que vaig poder observar: passans, pertanyents al gènere dels Apteronotus, el musell dels quals és molt obtús i blanc com de neu, amb el cos pintat d’un bellíssim color negre i proveïts d’una crinera carnosa molt llarga i deslligada; odontognats agullonats, llargues sardines de tres decímetres, que resplendien amb un viu color argentat; scombers guara proveïts de dues aletes anals; alguns Centronotus niger, de coloracions negres, que es pesquen amb brandons, i són llargs peixos de dos metres, de carn grassa, blanca i forta, que, frescos, tenen el gust de l’anguila, i, assecats, el gust del salmó fumat; labrus semivermells, revestits d’escates només a la base de les aletes dorsals i anals; chrysòpters, en els quals l’or i la plata barregen el seu esclat amb el del robí i el del topazi; sparus cua-d’or, de carn extremament delicada, i amb propietats fosforescents que els traeixen entre les aigües; pagres, de llengua fina i coloracions taronja; corballs de caudals daurades, acanthurus morens, anableps de Surinam, etc.

Tot i així, aquest et coetera no m’impedirà de citar encara un peix que Consell recordarà per sempre més i amb raó.

Una de les xarxes havia arreplegat una mena de rajada molt plana que, amb la cua tallada, hauria format un disc perfecte, i que pesava una vintena de quilos. Era blanca per sota i vermellosa per sobre, amb grans taques rodones de color blau fosc i encerclades de negre, molt llisa de pell i amb una aleta bilobada a l’extrem. Estesa sobre la plataforma, es debatia, intentava tombar-se mitjançant uns moviments convulsius i feia tants esforços que, en un darrer salt, va estar a punt de caure altre cop al mar. Però Consell, que vigilava el seu peix, se li llençà al damunt i, abans que li ho hagués pogut impedir, l’agafà amb les dues mans.

Immediatament el vam tenir tombat en terra, amb les cames enlaire, paralitzat de mig cos, i cridant:

—Ah! Senyor, senyor, ajudeu-me!

Era la primera vegada que el pobre noi no em parlava «en tercera persona».

El canadenc i jo el vam aixecar, el vam friccionar amb tota la força dels nostres braços, i, quan es va revifar, aquell sempitern classificador encara murmurà:

—Classe dels cartilaginosos, ordre dels condropterigis, de brànquies fixes, subordre dels selacis, família de les rajades, gènere de les tremoloses!

—Sí, amic meu —vaig respondre—, és una tremolosa que t’ha deixat en un estat lamentable.

—Ah! El senyor es pot ben creure —contestà Consell— que em venjaré d’aquest animal.

—Com?

—Menjant-me’l.

I així ho va fer aquell mateix vespre, però per pura represàlia, perquè francament la seva carn és coriàcia.

L’infortunat Consell havia enganxat una tremolosa de les més perilloses: la cumana. Aquest estrany animal, en un medi conductor com és l’aigua, fulmina els peixos a força metres de distància, de tan poderós com és el seu òrgan elèctric, les dues cares del qual no fan menys de vint-i-set peus quadrats.

L’endemà, 12 d’abril, el Nautilus s’apropà, en el transcurs del dia, a la costa holandesa,[24] prop de la desembocadura del Maroni. Allà viuen en família diversos grups de manatís, pertanyents, com el dugong i el rhytinus de Steller, a l’ordre dels sirenis. Aquells magnífics animals, plàcids i inofensius, de sis a set metres de llargada, devien pesar almenys quatre mil quilos. Vaig explicar a Ned Land i a Consell que la previsora natura havia assignat a aquells mamífers un paper important. Són ells, en efecte, els encarregats, igual que les foques, de pasturar pels prats submarins i destruir així les aglomeracions d’herbes que obstrueixen l’embocadura dels rius tropicals.

—I sabeu —vaig afegir— què passa, des que els homes han suprimit gairebé del tot aquestes races útils? Doncs que les herbes en putrefacció han enverinat l’aire, i l’aire enverinat suposa la febre groga que fueteja aquestes contrades. Les vegetacions metzinoses s’han multiplicat en aquests mars tòrrids, i el mal s’ha estès sense remei de l’embocadura del Río de la Plata fins a les Florides!

I si hem de creure el que diu Toussenel, aquesta plaga no és res encara comparada amb la que hauran de sofrir els nostres descendents, quan els mars seran despoblats de foques i de balenes. Aleshores, atapeïts de pops, de meduses, de calamars, etc., esdevindran amplis focus d’infecció, puix que les seves aigües ja no posseiran «aquests grans estómacs encarregats per Déu de depurar la superfície dels mars».

Tot i així, sense menysprear aquestes teories, la tripulació del Nautilus s’emparà de mitja dotzena de manatís. Es tractava, en efecte, d’aprovisionar el rebost amb una carn excel·lent, superior a la del bou o de la vedella. Aquesta caça no fou interessant. Els manatís es deixaven matar sense defensar-se. Uns quants milers de quilos de carn, destinada a ser assecada, foren emmagatzemats a bord.

Aquell dia, una pesca, singularment practicada, augmentà encara més les reserves del Nautilus, tan abundoses eren aquelles aigües! L’art havia atrapat entre les seves malles un cert nombre de peixos que tenien a l’extrem del cap una placa oval de vores carnoses. Eren equeneis, de la tercera família dels malacopterigis subbranquials. El seu disc pla està compost per làmines cartilaginoses transversals i mòbils, entre les quals l’animal pot provocar el buit, la qual cosa li permet d’adherir-se als objectes igual que una ventosa.

La rèmora, que ja havia observat al Mediterrani, pertany a aquesta espècie. Però aquest de què ara parlo, era l’Echeneis osteocherus, característic d’aquest mar. Els nostres mariners, a mesura que els anaven traient, els dipositaven en uns cubells plens d’aigua.

Un cop acabada la pesca, el Nautilus s’apropà a la costa. En aquell indret, un cert nombre de tortugues marines dormien a la superfície de les aigües. Hauria estat difícil d’emparar-se d’aquells preciosos rèptils, perquè el soroll més lleu els desvetlla, i la seva sòlida closca és a prova d’arpó. Però els equeneis havien de fer la captura amb una seguretat i una precisió extraordinàries. Aquest animal, en efecte, és com un ham vivent, que faria la felicitat i la fortuna del pacient pescador de canya.

Els homes del Nautilus lligaren a la cua d’aquells peixos una anella prou ampla com perquè no els impedís els moviments, i a l’anella, una llarga corda amarrada a bord per l’altre extrem.

Els equeneis, llençats altre cop a mar, començaren tot seguit la seva tasca i anaren a fixar-se a la pitrera de les tortugues. La seva tenacitat era tal que abans s’haurien deixat destrossar que no pas abandonar la presa. Els vam hissar a bord, i amb ells les tortugues a les quals s’havien adherit.

Així vam poder agafar algunes cacuanes, d’un metre de llarg, que pesaven dos-cents quilos. La seva closca, coberta de grans plaques còrnies, primes, transparents, brunes, amb clapes blanques i grogues, les feia realment precioses. A més, eren excel·lents des del punt de vista comestible, igual que les tortugues franques que són d’un gust exquisit.

Amb aquesta pesca acabà la nostra estada en aquells paratges de l’Amazones, i, en caure la nit, el Nautilus navegava ja per alta mar.





18


Els pops

Durant alguns dies, el Nautilus s’allunyà constantment de la costa americana. Evidentment no volia freqüentar les aigües del golf de Mèxic o del mar de les Antilles. Tanmateix, l’aigua no li hauria mancat sota la quilla, perquè la profunditat mitjana d’aquells mars és de mil vuit-cents metres; però probablement aquells paratges, sembrats d’illes i solcats per tota mena de vapors, no convenien gens al capità Nemo.

El 16 d’abril, vam arribar a les envistes de la Martinica i de Guadalupe, a una distància de trenta milles aproximadament. Durant uns instants vaig poder veure els seus pics elevats.

El canadenc, que comptava amb poder dur a la pràctica els seus projectes en aigües del golf, ja fos guanyant alguna terra, o bé abordant qualsevol dels nombrosos vaixells que fan el cabotatge d’una illa a l’altra, se sentí ben contrariat. La fuga hauria estat ben factible, si Ned Land hagués aconseguit emparar-se del bot sense que ho sabés el capità. Però en ple oceà, no calia ni pensar-hi.

El canadenc, Consell i jo vam tenir una llarga conversa al respecte. Feia sis mesos que érem presoners a bord del Nautilus. Havíem recorregut disset mil llegües i, com deia Ned, no semblava que allò hagués d’acabar mai. Em va fer, doncs, una proposta que jo, en veritat, no m’esperava. I era que plantegés categòricament al capità Nemo aquesta pregunta: pensava el capità retenir-nos indefinidament a bord de la seva nau?

He de confessar que fer un encàrrec d’aquest tipus em desagradava. I, a més, el meu parer era que no podia afavorir-nos. No podíem esperar res del capità, havíem de confiar únicament en nosaltres mateixos. D’altra banda, i d’un temps ençà, aquell home havia esdevingut cada cop més ombrívol, més retirat, menys sociable. Semblava evitar-me. Me’l trobava molt de tant en tant. Abans, es complaïa a explicar-me les meravelles submarines; ara m’abandonava als meus estudis i ja no venia al saló.

Quin canvi s’havia produït en ell? I per quina causa? No em podia retreure res. O potser era que la nostra presència a bord començava a pesar-li? Fos com fos, no havíem de pensar que ell ens retornés la llibertat.

Vaig pregar, doncs, a Ned que em deixés reflexionar abans d’actuar. Si aquella intervenció no obtenia cap resultat, podia, en canvi, despertar sospites, fer la nostra situació més penosa i perjudicar els projectes del canadenc. I, a més, tampoc no podia utilitzar de cap manera l’excusa de la nostra salut. Tret de la ruda prova de la banquisa del pol Sud, ni Ned, ni Consell, ni jo mateix no ens havíem trobat mai tan bé. Aquella nutrició sana, l’atmosfera salubre, la regularitat de la nostra existència i la uniformitat de temperatura, no eren precisament les condicions més favorables a les malalties, i jo prou comprenia que una vida així podia convenir a un home que no enyorava els records de la terra, a un capità Nemo que, aquí, era a casa seva, que anava on volia i que, per camins misteriosos a tot altre que no fos ell, marxava de dret al seu objectiu. Però nosaltres no havíem trencat amb la humanitat. I per part meva, no tenia cap intenció de sepultar amb mi els estudis, tan curiosos com nous, que estava realitzant. Ara tenia el dret d’escriure el veritable llibre del mar, i jo volia que aquest llibre, tard o d’hora, pogués veure la llum pública.

Encara allà, en aigües de les Antilles, a deu metres de la superfície, i per les escotilles obertes, quantes curiositats interessants vaig poder consignar en les meves notes quotidianes! Entre altres zoòfits, hi havia borms de vela coneguts amb el nom de «Physalia pelagica», mena de grans veixigues oblongues, de reflexos nacrats, estenent la seva membrana al vent i deixant flotar els seus tentacles blaus com fils de seda; i meravelloses meduses que més aviat són veritables ortigues si es toquen, i destil·len un líquid corrosiu. Entre els articulats, hi havia anèl·lids d’un metre i mig de llarg, armats d’una trompa rosa i proveïts de mil set-cents òrgans locomotors, que serpentejaven sota les aigües, deixant anar en passar totes les resplendors de l’espectre solar. De la branca dels peixos, puc citar les rajades mobulars o mantes, enormes cartilaginosos de deu peus de llarg que pesen sis-centes lliures, amb l’aleta pectoral triangular, el centre del dors una mica bombat, els ulls fixats a l’extremitat de la cara anterior del cap, i que, flotant com una desferra de vaixell, s’aplicaven de vegades com un opac porticó sobre el nostre vidre. Hi havia ballestes americanes, per a pintar les quals la natura només ha utilitzat el blanc i el negre; gòbits plomers, allargats i carnosos, d’aletes grogues i mandíbula prominent; scombers de setze decímetres, de dents curtes i agudes, coberts de petites escames, i pertanyents a l’espècie de les bacores. Després, en bandada, apareixien molls roquers, cenyits per ratlles d’or des del cap a la cua, agitant les seves resplendents aletes; veritables obres d’art de joieria, eren consagrats antigament a Diana, i particularment buscats pels romans rics, que tenien un proverbi que deia: «No els menja qui els pesca!». I en fi, Pomacanthus daurats, també dits «peixos emperadors», adornats amb bandes de color maragda, vestits de vellut i seda, que passaven davant dels nostres ulls com grans senyors trets dels quadres del Veronese; sparus d’esperó que s’amagaven sota la seva ràpida aleta toràcica; clupanodons de quinze polzades que s’envolupaven amb les seves lluors fosforescents; llísseres que batien el mar amb la seva gran cua carnosa; coregonus vermells que semblaven segar les aigües amb el tallant de la seva aleta pectoral; i selenis argentats, dignes del seu nom, que es dreçaven a l’horitzó aquàtic com si fossin llunes de reflexos blanquinosos.

I encara, quants d’altres exemplars meravellosos i nous hauria pogut observar, si el Nautilus no hagués anat baixant, a poc a poc, cap a zones més profundes! Els seus plans inclinats l’arrossegaren fins a fons de dos mil i tres mil cinc-cents metres. Aleshores la vida animal es reduïa a lliris de mar, estrelles, encantadores pentacrines de cap de medusa, la recta tija de les quals suporta un petit calze, trocus, dentetes color sang i fissurel·les, mol·luscs de litoral d’espècie nombrosa.

El 20 d’abril havíem retornat a una profunditat mitjana de mil cinc-cents metres. La terra més pròxima era aleshores l’arxipèlag de les illes Lucayes, disseminades com un munt de llambordes per la superfície del mar. Allà es dreçaven alts penya-segats submarins, dretes muralles fetes de blocs desgastats, disposats en forma d’amples fileres de pedres, entre els quals s’obrien negres forats que els nostres raigs elèctrics no podien il·luminar a fons.

Aquestes roques apareixien entapissades de grans herbes, de laminàries gegants, de fucus gegantescos, és a dir, un veritable respatller d’hidròfites digne d’un món de titans.

Parlant d’aquelles plantes colossals, Consell, Ned i jo vam acabar referint-nos naturalment als animals, gegants del mar. Evidentment, els uns estan destinats a servir d’aliment als altres. Tanmateix, pels vidres del Nautilus gairebé immòbil, encara no podíem veure, sobre aquells llargs filaments, altra cosa que exemplars dels principals articulats de la divisió dels branquiürs, lambrus de llargues potes, crancs violeta, o clios característics dels mars de les Antilles.

Eren aproximadament les onze, quan Ned Land em va fer adonar d’un formidable formigueig que es produïa a través de les grans algues.

—Caram —vaig dir—. Això són veritables cavernes de pops! No m’estranyaria gens veure un d’aquests monstres.

—Què! —féu Consell—, calamars, simples calamars, de la classe dels cefalòpodes?

—No —vaig dir—, pops de grans dimensions. Però l’amic Land es deu haver equivocat, perquè no veig res.

—Sí que em sap greu —replicà Consell—. M’hauria agradat contemplar cara a cara un d’aquests pops de què tant he sentit parlar. Segons diuen, poden arrossegar naus senceres als abismes. Aquestes bèsties es diuen «krak»…

—Sí, una bola,[25] això és el que són —respongué irònicament el canadenc.

—Krakens —continuà Consell, acabant la paraula sense fer cap cas de la plagasitat del seu company.

—Mai no em faran creure —digué Ned Land— que existeixen animals així.

—I per què no? —respongué Consell—. Bé vam creure en el narval del senyor.

—I ens vam equivocar, Consell.

—Sens dubte! Però n’hi deu haver d’altres que encara hi creuen.

—És probable, Consell, però pel que a mi fa, estic ben decidit a no creure en l’existència d’aquests monstres fins que no els hauré dissecat amb les meves pròpies mans.

—Així —em preguntà Consell—, el senyor no creu en els pops gegants?

—Bo! I qui diables hi pot creure? —exclamà el canadenc.

—Molta gent, amic Ned.

—No pas els pescadors. Els savis no ho sé!

—Perdó, Ned. Els pescadors i els savis!

—Doncs jo —digué Consell amb tota la serietat del món—, recordo perfectament haver vist una embarcació arrossegada al fons del mar pels braços d’un cefalòpode.

—Això heu vist? —preguntà el canadenc.

—Sí, Ned.

—Amb els vostres propis ulls?

—Amb els meus propis ulls.

—I on, si es pot saber?

—A Saint-Malo —contestà impertorbablement Consell.

—Al port? —digué Ned Land irònicament.

—No, en una església —respongué Consell.

—En una església! —exclamà el canadenc.

—Sí, amic Ned. Era un retaule que representava el pop en qüestió!

—Bo! —féu Ned Land, trencant-se de riure—. Ves amb què surt el senyor Consell!

—De fet, té raó —vaig dir—. Jo també n’he sentit a parlar, d’aquest retaule; però l’animal que representa està tret d’una llegenda, i ja sabeu que en matèria d’història natural no cal donar massa crèdit a les llegendes! D’altra banda, quan es tracta de monstres, la imaginació de seguida s’extravia. I no solament s’ha pretès que aquests pops poden arrossegar naus senceres, sinó que un tal Olaüs Magnus parla també d’un cefalòpode, d’una milla de llarg, que més semblava una illa que no un animal. Igualment, diuen que el bisbe de Nidros aixecà un altar sobre una roca immensa. Un cop acabada la missa, la roca es posà en marxa i tornà al mar. La roca era un pop.

—I això és tot? —preguntà el canadenc.

—No —vaig respondre—. Un altre bisbe, Pontoppidan de Berghem, parla també d’un pop sobre el qual hi podia maniobrar tot un regiment de cavalleria!

—Anaven bé els bisbes d’abans! —digué Ned Land.

—I en fi, els naturalistes de la antiguitat citen monstres amb una gola que, segons ells, semblava un golf, i que eren tan grossos que no podien passar per l’estret de Gibraltar.

—Com hi ha món! —féu el canadenc.

—Però en tot això, què hi ha de veritat? —preguntà Consell.

—Res, amics meus, almenys res del que, passant els límits de la versemblança, cau de ple en el terreny de la faula o de la llegenda. De totes maneres, la imaginació dels contaires s’ha de basar en alguna causa, o, si més no, en algun pretext. No es pot negar que existeixen pops i calamars de gran talla, però indubtablement inferiors als cetacis. Aristòtil ha constatat les dimensions d’un calamar de cinc colzades, o sigui tres metres deu. Els nostres pescadors en veuen freqüentment alguns que sobrepassen el metre vuitanta. Els museus de Trieste i de Montpeller conserven esquelets de pops que mesuren dos metres. D’altra banda, segons els càlculs dels naturalistes, un d’aquests animals, només de sis peus de llarg, hauria de tenir uns tentacles de vint-i-set peus de llargada. I això és suficient com per fer-ne un monstre formidable.

—Avui dia se’n pesquen, d’aquests? —preguntà el canadenc.

—Si no se’n pesquen, com a mínim se’n veuen. Un dels meus amics, el capità Paul Bos, de l’Havre, sovint m’ha assegurat que ell havia trobat un d’aquests monstres de talla colossal en els mars de l’Índia. Però el fet més sorprenent, i que ja no permet de posar en dubte l’existència d’aquests animals gegantescos, és el que va passar ara farà uns anys, el 1861.

—I quin és aquest fet? —preguntà Ned Land.

—El següent: el 1861, al nord-est de Tenerife, més o menys a la mateixa latitud on som ara, la tripulació de l’avís Alecton va veure un monstruós calamar que nedava en aquelles aigües. El comandant Bouguer s’acostà a l’animal i l’atacà a cops d’arpó i a cops de fusell, però sense massa èxit, car les bales i els arpons travessaven aquelles carns flonges com la gelatina, sense consistència. Després de diverses temptatives infructuoses, la tripulació aconseguí de passar-li un nus corredor al voltant del cos. El nus lliscà fins a les aletes caudals i s’hi aturà. Intentaren aleshores d’hissar el monstre a bord, però el seu pes era tan considerable, que, amb la tracció de la corda, se separà de la cua, i, privat d’aquest ornament, desaparegué sota les aigües.

—Bé, això, si més no, és un fet —va dir Ned Land.

—Un fet indiscutible, amic Ned. Fins i tot es proposà un nom per a aquell pop: «calamar de Bouguer».

—I quina era al seva longitud? —preguntà el canadenc.

—No mesuraria pas sis metres aproximadament? —digué Consell que, dret davant del vidre, examinava novament les anfractuositats del penya-segat.

—Precisament —vaig contestar.

—I el seu cap —continuà Consell—, no estaria pas cofat amb vuit tentacles que s’agitaven per l’aigua com una niuada de serps?

—Precisament.

—Els seus ulls, situats ran del cap, no tenien un desenvolupament considerable?

—Sí, Consell.

—I la seva boca, no era com un bec de papagai, però mil vegades augmentat?

—En efecte, Consell.

—Doncs bé! Si el senyor m’ho permet —respongué tranquil·lament Consell—, diria que aquí tenim el calamar de Bouguer, o si més no, un dels seus germans.

Vaig mirar Consell, com qui no l’havia entès; el canadenc, però, s’havia precipitat de seguida cap al vidre.

—Quina bèstia tan espantosa! —exclamà.

Aleshores també jo vaig mirar, i no vaig poder reprimir un gest de repulsió. Davant dels meus ulls s’agitava un monstre horrible, digne de figurar en les llegendes teratològiques.

Era un calamar de dimensions colossals, tenia vuit metres de longitud. Avançava a reculons amb una extrema velocitat en direcció al Nautilus. Mirava amb els seus enormes ulls fixos de tints verdosos. El seus vuit braços, o més ben dit els seus vuit peus, implantats en el cap, i d’aquí que se’n diguin cefalòpodes, eren dues vegades el seu cos i es retorçaven com la cabellera de les Fúries. Es podien veure clarament les dues-centes cinquanta ventoses disposades a la cara interna dels tentacles en forma de càpsules semiesfèriques. De vegades, aquestes ventoses s’aplicaven sobre el vidre del saló fent el buit. La boca d’aquell monstre —un bec corni igual que el dels papagais— s’obria i es tancava verticalment. La seva llengua feta també d’una substància còrnia, armada a més de diverses fileres de dents agudes, sortia, tot agitant-se, d’aquella veritable cisalla. Allò era una fantasia de la natura! Un bec d’ocell en un mol·lusc! El seu cos, fusiforme i com inflat cap a la part central, formava una massa carnosa que devia pesar de vint a vint-i-cinc mil quilos. El seu color variable, canviant amb una extrema rapidesa segons la irritació de l’animal, passava successivament del gris pàl·lid al vermell torrat.

Però què l’irritava? Sens dubte la presència del Nautilus, més formidable que ell, i sobre el qual no podien res els seus braços xucladors o les seves mandíbules. I tanmateix, que monstruosos resulten! Quina vitalitat els ha concedit el Creador! I com no han de tenir vigor els seus moviments, si posseeixen tres cors!

L’atzar ens havia dut al davant d’aquell calamar, i jo no volia deixar passar l’ocasió d’estudiar amb deteniment aquell exemplar de cefalòpode. Vaig sobreposar-me a l’horror que m’inspirava el seu aspecte, i, prenent un llapis, vaig començar a dibuixar-lo.

—Potser és el mateix de l’Alecton —va dir Consell.

—No —respongué el canadenc—, perquè aquest està sencer i l’altre va perdre la seva cua!

—Això no vol dir res —vaig respondre—. Els braços i la cua d’aquests animals es regeneren per reintegració, i després de set anys, la cua del calamar de Bouguer ha tingut temps suficient per tornar a créixer.

—Doncs si no és aquest —replicà Ned—, potser sigui un d’aquells!

En efecte, altres pops apareixien pel vidre d’estribord. En vaig comptar set. Acompanyaven el Nautilus, i se sentia el xerricar del seu bec sobre la planxa d’acer. Estàvem ben servits.

Vaig continuar el meu treball. Els monstres es mantenien en les nostres aigües amb tanta precisió que semblaven immòbils, i fins els hauria pogut calcar damunt del vidre. D’altra banda, anàvem a marxa moderada.

De sobte, el Nautilus s’aturà. Un xoc va fer tremolar tota la seva estructura.

—Amb què haurem topat? —vaig preguntar.

—En tot cas —respongué el canadenc—, amb res que ens hagi fet encallar, perquè flotem encara.

Sí, el Nautilus flotava sens dubte, però estava parat. Les pales de la seva hèlice no batien ja les aigües. Passà un minut. El capità Nemo, seguit pel seu segon, entrà al saló.

Feia temps que no el veia. El seu posat era ombrívol. Sense ni dirigir-nos la paraula, i potser sense ni veure’ns, se n’anà de dret al vidre, mirà els pops i digué algunes paraules al seu segon.

Aquest va sortir. De seguida les escotilles es van tancar i el sostre s’il·luminà.

Vaig anar a l’encontre del capità.

—Una curiosa col·lecció de pops —li vaig dir, en el to desimbolt que adoptaria un espectador davant el vidre d’un aquàrium.

—En efecte, senyor naturalista —em respongué—, i haurem de combatre amb ells cos a cos.

Vaig mirar-me el capità com aquell que no ho ha entès.

—Cos a cos? —vaig repetir.

—Sí, senyor. L’hèlice s’ha parat. I em penso que les mandíbules còrnies d’un d’aquests calamars es deuen haver enganxat a les pales. Això és el que ens impedeix de navegar.

—I què penseu fer?

—Pujar a la superfície i matar tota aquesta púrria.

—És una empresa difícil.

—En efecte. Les bales elèctriques són inútils contra aquestes carns flonges on no troben prou consistència per esclatar. Però els atacarem amb les destrals.

—I amb l’arpó, senyor —va dir el canadenc—, vaja, si no refuseu la meva ajuda.

—Al contrari, l’accepto, mestre Land.

—Us acompanyarem —vaig dir, i, seguint el capità Nemo, ens vam dirigir tots plegats cap a l’escala central.

Allà, una desena d’homes, armats amb destrals d’abordatge, estaven disposats per a l’atac. Consell i jo vam prendre també dues destrals. Ned Land va agafar un arpó.

El Nautilus ja era aleshores a la superfície del mar. Un dels mariners, situat als darrers esglaons, descollava els cargols de l’escotilla. Però tot just les femelles acabaven de ser tretes, que ja l’escotilla es va alçar amb extrema violència, evidentment estirada per la ventosa d’un braç de pop.

Immediatament, un d’aquells llargs braços s’esmunyí com una serp per l’obertura, i uns altres vint s’agitaren al seu damunt. D’un cop de destral, el capità Nemo tallà aquell formidable tentacle que lliscà escales avall retorçant-se.

Just quan ens apinyàvem els uns contra els altres per sortir a la plataforma, uns altres dos braços, cinglant l’aire, caigueren sobre el mariner que estava situat davant del capità Nemo, i l’aixecaren pels aires amb una violència irresistible.

El capità Nemo va fer un crit i es llançà cap enfora. Tots els altres ens precipitàrem darrere d’ell.

Quina escena! El malaurat, agafat pel tentacle i enganxat a les ventoses, es balancejava en l’aire a caprici d’aquella enorme trompa. Panteixava, s’asfixiava i cridava: «A mi! Ajudeu-me!». Aquestes paraules, pronunciades en francès, em van causar una profunda emoció! Així, doncs, tenia un compatriota a bord, o potser més d’un! Aquest crit d’ajuda estremidor em sembla que el sentiré tota la vida!

L’infortunat estava perdut. Qui podia arrencar-lo d’aquella poderosa abraçada? Tanmateix el capità Nemo s’havia precipitat sobre el pop i, d’un cop de destral, li havia tallat un altre braç. El seu segon lluitava amb ràbia contra els altres monstres que grimpaven pels flancs del Nautilus. La tripulació combatia a cops de destral. El canadenc, Consell i jo, no fèiem res més que enfonsar les nostres armes en aquelles masses carnoses. Una violenta olor de mesc penetrava l’atmosfera. Era horrible.

Per un moment, vaig arribar a creure que el malaurat, engrapat pel pop, podria salvar-se d’aquella poderosa succió. Set dels vuit braços havien estat tallats. Només un de sol, brandant la seva víctima com si fos una ploma, es retorçava en l’aire. Però en el moment en què el capità Nemo i el seu segon es precipitaven sobre ell, l’animal llançà una columna de líquid negrós, secretat per una bossa situada en el seu abdomen. Vam quedat encegats. Quan aquell núvol s’hagué dissipat, el calamar havia desaparegut, i amb ell el meu infortunat compatriota!

Amb quina ràbia ens aferrissàrem aleshores contra aquells monstres! Ja no ens podíem dominar. Deu o dotze pops havien envaït la plataforma i els flancs del Nautilus. Rodolàvem barrejats enmig d’aquells trossos de serps que es removien damunt la plataforma entre bassals de sang i de tinta negra. Semblava com si aquells viscosos tentacles renaixessin igual que els caps de l’hidra. L’arpó de Ned Land, a cada cop, s’enfonsava en els ulls glaucs dels calamars i els rebentava. Però el meu atrevit company fou tot d’una tombat en terra pels tentacles d’un monstre que no havia pogut evitar.

Ah! No sé com el meu cor no es va rompre d’emoció i d’horror! El formidable bec del calamar s’havia obert sobre Ned Land. El pobre malaurat estava a punt de ser partit per la meitat. Em vaig llençar a ajudar-lo. Però el capità Nemo se m’havia avançat. La seva destral havia desaparegut entre les dues enormes mandíbules, i miraculosament salvat, el canadenc, aixecant-se ràpidament, enfonsà el seu arpó, tot sencer, enmig del triple cor del pop.

—Us ho devia! —digué el capità Nemo al canadenc.

Ned s’inclinà sense respondre.

El combat havia durat un quart d’hora. Els monstres, vençuts, mutilats, ferits de mort, ens deixaren finalment en pau i desaparegueren sota les aigües.

El capità Nemo, roig de sang, immòbil prop del fanal, mirava el mar que s’havia empassat un dels seus companys, i grosses llàgrimes caigueren dels seus ulls.





19


El Gulf Stream

Cap de nosaltres no podrà oblidar mai més aquesta terrible escena del 20 d’abril. L’he escrita sota l’efecte d’una violenta emoció. Després, he revisat el relat. L’he llegit a Consell i al canadenc. Ells han trobat exactes els fets, però insuficient la impressió. Per pintar semblants escenes, caldria la ploma del més il·lustre dels nostres poetes, l’autor dels Treballadors de la mar.

He dit que el capità Nemo plorava en contemplar les aigües. Sí, el seu dolor va ser immens. Era el segon company que perdia d’ençà de la nostra arribada a bord. I quina mort! Aquell amic, esclafat, asfixiat, rebentat pel formidable braç d’un pop, destrossat sota les seves mandíbules de ferro, no podria reposar amb els seus companys en les plàcides aigües del cementiri de corall!

A mi, el que m’havia trencat el cor, enmig d’aquella lluita, havia estat aquell crit de desesper llençat per l’infortunat. El pobre francès, oblidant la seva llengua convencional, havia tornat a parlar en la llengua del seu país, de la seva mare, només per cridar, per demanar un suprem auxili! Entre la gent de la tripulació del Nautilus, associats en cos i ànima amb el capità Nemo, i defugint com ell el contacte dels homes, jo hi havia tingut un compatriota! Era ell l’únic representant de França en aquella misteriosa associació, evidentment composta per individus de diverses nacionalitats? Aquest era un dels insolubles problemes que encara es dreçaven incessantment davant del meu esperit!

El capità Nemo entrà a la seva cambra i durant un bon temps no el vaig tornar a veure. Però, que trist devia estar, que desesperat i indecís, si havíem de jutjar per l’estat de la nau, de la qual ell n’era l’ànima, i que rebia totes les seves impressions! El Nautilus ja no mantenia cap direcció determinada. Anava i venia, flotava com un cadàver a la mercè de les onades. La seva hèlice havia estat deslliurada dels seus impediments, però a penes es feia funcionar. Navegava a l’atzar. Semblava com si no pogués abandonar el teatre de la darrera lluita, aquell mar que havia devorat un dels seus homes!

Així van passar deu dies. Fins l’u de maig el Nautilus no reprengué clarament el seu rumb en direcció al nord, després d’haver arribat a les envistes de les Lucayes davant per davant del canal de Bahama. Seguíem aleshores el corrent del riu més gran del mar, que té les seves ribes, els seus peixos i la seva temperatura particulars. Em refereixo al Gulf Stream.

És un riu, en efecte, que corre lliurement enmig de l’Atlàntic i que no barreja les seves aigües amb les de l’oceà. És un riu salat, més salat que el mar ambient. La seva profunditat mitjana és de tres mil peus, la seva amplària de seixanta milles. En determinats indrets, el seu corrent marxa a una velocitat de quatre quilòmetres per hora. L’invariable volum de les seves aigües és més considerable que el de tots els rius del globus.

La veritable font del Gulf Stream, reconeguda pel comandant Maury, o el seu punt de partença, si es vol, està situat en el golf de Gascunya. Allà, les seves aigües, encara febles de temperatura i de color, comencen a formar-se. Davalla cap al sud, voreja l’Àfrica equatorial, s’escalfa amb els raigs de la zona tòrrida, travessa l’Atlàntic, ateny el cap Sant Roc a la costa brasilera, i es bifurca en dues branques, una de les quals encara se’n va a saturar-se de les càlides molècules del mar de les Antilles. Aleshores, el Gulf Stream, encarregat de restablir l’equilibri entre les temperatures i de barrejar les aigües dels tròpics amb les aigües boreals, comença el seu paper de ponderador. Extremament escalfat al golf de Mèxic, s’eleva cap al nord per les costes americanes, avança fins a Terranova, es desvia per l’impuls del corrent fred de l’estret de Davis, reprèn la ruta de l’oceà seguint per un dels grans cercles del globus la línia loxodròmica, es divideix en dos braços, aproximadament en el 43è grau, i mentre l’un, ajudat pels alisis del nord-est, retorna al golf de Gascunya i a les Açores, l’altre, després d’haver entebeït les ribes d’Irlanda i de Noruega, va més enllà del Spitzberg, on la seva temperatura baixa a quatre graus, a formar el mar lliure del pol.

Era per aquest riu de l’oceà que navegava el Nautilus aleshores. A la sortida del canal de Bahama, i en un espai de catorze llegües d’amplada per tres-cents cinquanta metres de profunditat, el Gulf Stream corre a raó de vuit quilòmetres per hora. Aquesta rapidesa decreix regularment a mesura que avança cap al nord, i seria de desitjar que aquesta regularitat persistís, car si, com es creu, la velocitat i la direcció del corrent arribessin a modificar-se, els climes europeus quedarien sotmesos a pertorbacions d’incalculables conseqüències.

Cap a migdia, Consell i jo érem a la plataforma. Jo l’informava de les peculiaritats relatives al Gulf Stream. Quan vaig acabar l’explicació, el vaig convidar a ficar les mans en el corrent.

Consell va obeir, i es quedà tot estranyat de no notar cap sensació ni de fred ni de calor.

—Això —li vaig dir— és perquè la temperatura de les aigües del Gulf Stream, en sortir del golf de Mèxic, no difereix massa de la de la sang. El Gulf Stream és un vast calorífer que permet a les costes d’Europa fer ostentació d’una permanent verdor. I si hem de creure el que diu Maury, la calor d’aquest corrent, totalment utilitzada, produiria prou energia calòrica com per mantenir en fusió un riu de ferro fos tan gran com l’Amazones o el Missouri.

En aquell moment, la velocitat del Gulf Stream era de dos metres vint-i-cinc per segon. El seu corrent és tan distint del mar ambient, que les seves aigües comprimides fan un sortint sobre l’oceà, i produeixen un desnivell entre elles i les aigües fredes. Fosques, d’altra banda, i més riques en matèries salines, el seu color anyil les fa destacar sobre les verdes onades que les envolten. I és talment clara la seva línia de demarcació, que el Nautilus, a l’alçada de les Carolines, tallava amb el seu esperó les aigües del Gulf Stream, quan la seva hèlice encara batia les de l’oceà.

Aquest corrent arrossega amb ell tot un món d’éssers vivents. Els argonautes, tan comuns al Mediterrani, el recorrien en grans bandades. Entre els cartilaginosos, els més remarcables eren les rajades, amb una cua molt solta que formava gairebé un terç del seu cos, i que semblaven amples losanges de vint-i-cinc peus de llarg; després també hi havia petits esquals d’un metre, de cap gros, musell curt i arrodonit, dents punxegudes disposades en diversos rengles, i amb el cos que semblava cobert d’escames.

Entre els peixos ossis, cal destacar els labrus grisosos característics d’aquests mars; Sparus synagris, amb l’iris brillant com el foc; corballs d’un metre de llargada, amb una ampla gola eriçonada de petites dents, capaços d’emetre un lleuger crit; Centronotus niger dels quals ja he parlat; llampugues blaves, ressaltades d’or i de plata; papagais de mar, veritables arc iris de l’oceà, que poden rivalitzar en colors amb els ocells més bells dels tròpics; Blennius boscii de cap triangular; rhombus blavosos desproveïts d’escames; batrachoides recoberts d’una franja groga i transversal que figura una Τ grega; un formigueig de petits gòbits puntejats de taques brunes; dipterodons de cap argentat i cua groga; diversos exemplars de salmons; mugilomores, de cos esvelt, que brillaven amb una dolça resplendor, i que Lacépède ha consagrat a l’amable companya de la seva vida; i en fi un peix bellíssim, el cavaller americà, que, condecorat amb totes les medalles i revestit de totes les bandes, freqüenta les ribes d’aquesta gran nació on les bandes i les medalles són tan mediocrement considerades.

Afegiré que, durant la nit, les aigües fosforescents del Gulf Stream rivalitzaven amb l’esclat elèctric del nostre fanal, sobretot quan el temps era tempestuós com sovint amenaçava.

El 8 de maig, encara érem en dret del cap Hatteras, a l’altura de Carolina del Nord. L’amplitud del Gulf Stream és allà de setanta-cinc milles, i la seva profunditat de dos-cents deu metres. El Nautilus continuava navegant a la ventura. Tota precaució semblava haver-se oblidat a bord. Estic d’acord que, en aquelles condicions, una evasió hauria pogut reeixir. En efecte, les costes habitades oferien pertot arreu fàcils refugis. El mar era incessantment solcat per nombrosos steamers que fan el servei entre Nova York o Boston i el golf de Mèxic, i recorregut, nit i dia, per les petites goletes encarregades del cabotatge entre els diversos punts de la costa americana. Fàcilment hauríem pogut ser recollits. Era, doncs, una ocasió favorable, malgrat les trenta milles que separaven el Nautilus de les costes de la Unió.

Però una circumstància enutjosa contrariava absolutament els projectes del canadenc. El temps era molt rúfol. Ens acostàvem a uns paratges on les tempestes són freqüents, ens acostàvem a la pàtria de les trombes i dels ciclons, precisament engendrades pel corrent del Gulf Stream. Afrontar unes onades, sovint desfermades, embarcats en un fràgil bot, era córrer a una mort segura. Fins el mateix Ned Land hi estava d’acord. De manera que no tenia més remei que mossegar el seu fre, pres d’una furiosa enyorança que només la fuga hauria pogut guarir.

—Senyor —em digué aquell dia—, cal que això s’acabi. Vull saber a què atenir-me. El vostre capità s’allunya de les terres i es dirigeix cap al nord. I us asseguro que ja n’he tingut prou amb el pol Sud, de manera que no penso seguir-lo al pol Nord.

—I què podem fer, Ned, si una evasió és impossible en aquest moment?

—Jo torno a la meva. Cal que parleu amb el capità. No vau obrir boca quan érem en aigües del vostre país. Però jo sí que em faré sentir, ara que som en aigües del meu. Quan penso que d’aquí a uns dies, el Nautilus es trobarà a l’altura de la Nova Escòcia, i que allà, en direcció a Terranova, s’obre una ampla badia, i que en aquesta badia desemboca el Sant Llorenç, i que el Sant Llorenç és el meu riu, el riu de Quebec, la ciutat on vaig néixer; quan penso en tot això, el furor m’encén la cara, se’m drecen els cabells. Mireu el que us dic: abans de quedar-me aquí, em llenço de cap a mar! Aquí m’hi ofego!

El canadenc havia arribat evidentment al límit de la paciència. La seva vigorosa naturalesa no podia acomodar-se a aquell empresonament prolongat. La seva fesomia s’alterava de dia en dia. El seu caràcter esdevenia més i més feréstec. Comprenia els seus sofriments, perquè a mi també m’agafava nostàlgia. Havien transcorregut prop de set mesos sense que haguéssim tingut cap contacte amb la terra. I a més, l’isolament del capità Nemo, el seu canvi d’humor, sobretot després del combat amb els pops, la seva taciturnitat, tot plegat em feia veure les coses d’una manera ben diferent. Ja no sentia l’entusiasme dels primers dies. Calia ser un flamenc com Consell per acceptar aquella situació, en aquell medi reservat als cetacis i als altres habitants del mar. Veritablement, em penso que, si el noi hagués tingut brànquies en lloc de pulmons, hauria resultat un peix distingit!

—I bé, senyor? —reprengué Ned Land, veient que jo no contestava.

—Doncs bé, Ned, voleu que pregunti al capità Nemo quines són les seves intencions respecte a nosaltres?

—Sí, senyor.

—Malgrat que ja ens les va fer saber en el seu moment?

—Sí, malgrat tot! Vull saber-ho per última vegada. Parleu-li, si voleu, únicament en nom meu i només referint-vos a mi.

—Però ara me’l trobo tan poques vegades! Fins i tot penso que em vol evitar.

—Raó de més per anar-lo a trobar.

—Bé, l’interrogaré, Ned.

—Quan? —preguntà el canadenc insistint.

—Quan el trobi.

—Senyor Aronnax, voleu que el vagi a trobar jo?

—No, deixeu-me fer. Demà…

—Avui —digué Ned Land.

—Molt bé, avui, avui l’aniré a veure —vaig contestar al canadenc, per por que, actuant pel seu compte, no fes més compromesa la situació.

Em vaig quedar sol. Decidida la qüestió, vaig resoldre acabar quan abans millor. Prefereixo tenir les coses fetes que no pas per fer.

Vaig anar a la meva cambra. Des d’allà, sentia com algú caminava per la del capità. No podia deixar escapar aquella ocasió de trobar-lo. Vaig trucar a la seva porta. No hi hagué resposta. Vaig tornar a trucar, després vaig fer girar la maneta. La porta es va obrir.

Vaig entrar. El capità era allà. Inclinat sobre la taula de treball, ni tan sols m’havia sentit. Resolt a no sortir d’aquella cambra sense haver-lo interrogat, me li vaig acostar. Aixecà el cap bruscament, arrufà les celles i em digué en un to força sec:

—Vós aquí! Què voleu?

—Vull parlar-vos, capità.

—No veieu que estic ocupat, senyor, estic treballant. O és que potser aquesta llibertat d’isolar-vos que us deixo, no la puc tenir per a mi?

La rebuda era ben poc encoratjadora. Però jo estava disposat a escoltar qualsevol cosa per tal de poder dir el que volia.

—Senyor —vaig dir fredament—, us vull parlar d’una qüestió que ja no pot esperar més.

—De quina, senyor? —em respongué irònicament—. Heu fet alguna descoberta que a mi se m’ha escapat? Us ha lliurat el mar algun nou secret?

Érem lluny d’entendre’ns. Però abans de poder-li contestar res, em mostrà un manuscrit obert damunt la seva taula, i em digué en un to més greu:

—Mireu, senyor Aronnax, és un manuscrit redactat en diverses llengües. Conté el resum dels meus estudis sobre el mar, i, si a Déu plau, no desapareixerà amb mi. Aquest manuscrit, signat amb el meu nom i completat amb la història de la meva vida, serà tancat en un petit aparell insubmergible. El darrer supervivent de tots els que som a bord del Nautilus llençarà al mar aquest aparell, i les onades el duran allà on vulguin.

El nom d’aquell home! La seva història escrita per ell mateix! Així, doncs, algun dia el seu misteri seria revelat! Però, en aquell moment, allò em podia servir per entrar en matèria.

—Capità —vaig respondre—, no puc sinó aprovar el pensament que us guia. Cal que el fruit dels vostres estudis no es perdi. Però el mitjà que voleu utilitzar em sembla primitiu. Qui sap on poden dur els vents aquest aparell o a quines mans anirà a parar? No podríeu trobar un sistema millor? Vós o un dels vostres no podria…?

—Mai, senyor —digué vivament el capità, interrompent-me.

—Però jo o els meus companys estaríem disposats a conservar-lo en dipòsit, i si ens tornéssiu la llibertat…

—La llibertat! —féu el capità Nemo, aixecant-se.

—Sí, senyor, i és d’això que volia parlar-vos. Fa set mesos que som a bord, i us vull preguntar avui, en nom dels meus companys i en el meu, si la vostra intenció és de retenir-nos aquí per sempre.

—Senyor Aronnax —digué el capità Nemo—, us respondré avui el que ja us vaig dir fa set mesos: «Qui entra en el Nautilus és per sempre».

—Però és que ens voleu imposar l’esclavitud?

—Doneu-li el nom que més us abelleixi.

—Però allà on sigui, l’esclau té el dret de buscar la seva llibertat! I pot trobar vàlid qualsevol mitjà per aconseguir-ho!

—I qui us nega aquest dret? —respongué el capità Nemo—. És que potser us he obligat a quedar-vos sota jurament?

El capità em mirà tot encreuant els braços.

—Senyor —li vaig dir—, tornar altre cop sobre el mateix tema no seria del vostre gust ni del meu, però, ja que l’hem encetat, enllestim-lo d’una vegada. Us ho repeteixo, no es tracta únicament de mi. Per a mi, l’estudi és una ajuda, un notable entreteniment, un incentiu, una passió capaç de fer-m’ho oblidar tot. Com vós, jo sóc un home que m’agrada viure ignorat, a l’ombra, en la fràgil esperança de llegar un dia a la posteritat el resultat dels meus treballs, mitjançant un hipotètic aparell confiat a l’atzar de les onades i dels vents. En una paraula, jo puc admirar-vos, seguir-vos amb complaença en un paper que comprenc fins a certs punts; però hi ha d’altres aspectes de la vostra vida que me la fan veure encara envoltada de complicacions i de misteris, dels quals només els meus companys i jo, en tota la nau, n’estem al marge. I us diré que, fins i tot quan el nostre cor ha pogut bategar per vós, commòs per alguns dels vostres dolors o sotragat pels vostres actes de geni o de coratge, fins i tot en aquests casos hem hagut d’ofegar en nosaltres el més petit testimoniatge d’aquesta simpatia que fa néixer la vista d’allò que és bell i bo, vingui de l’amic o de l’enemic. Doncs bé, és justament aquest sentir-nos estranys a tot el que us pertoca el que converteix la nostra situació en una cosa absolutament inacceptable, impossible de suportar, fins i tot per a mi, però sobretot per a Ned. Tot home, pel sol fet de ser home, mereix ser tingut en consideració. No heu pensat mai quins projectes de venjança poden fer néixer l’amor a la llibertat i l’odi a l’esclavatge, en una naturalesa com la del canadenc? Us heu preguntat mai què és el que pot pensar, temptar, assajar…?

Vaig callar per un moment. El capità continuava dret.

—Que Ned Land pensi, tempti i assagi tot el que vulgui. Què m’importa? No sóc jo qui l’he anat a buscar! No és pel meu gust que està retingut a bord! Quant a vós, senyor Aronnax, vós sou d’aquelles persones que ho poden comprendre tot, fins el silenci. No tinc res més a dir-vos. I que aquesta primera vegada que heu intentat de tractar el tema sigui l’última, perquè un altre cop no podré ni tan sols escoltar-vos.

Em vaig retirar. D’ençà d’aquell dia, la nostra situació fou molt tensa. Vaig explicar la meva conversa als meus dos companys.

—Almenys ara sabem —digué Ned— que no podem esperar res d’aquest home. El Nautilus s’està acostant a Long Island. Ens escaparem faci el temps que faci.

Però el cel esdevenia més i més amenaçador. Començaven a manifestar-se símptomes d’huracà. L’atmosfera es tornava blanquinosa i com de llet. Als cirrus de garbes soltes i esfilagarsades succeïen a l’horitzó capes de nimbocúmulus. D’altres núvols baixos passaven rabents. El mar anava empitjorant i aixecava ja grans onades. Els ocells desapareixien, tret de les satanicles, amigues de les tempestes. El baròmetre baixava considerablement i indicava una extrema tensió de vapors en l’aire. La mescla del stormglass es descomponia a causa de l’electricitat que saturava l’atmosfera. La lluita dels elements no es faria esperar gaire.

La tempesta esclatà durant el 18 de maig, precisament quan el Nautilus flotava a l’altura de Long Island, a poques milles dels passos de Nova York. Puc descriure aquesta lluita dels elements, perquè en comptes de defugir-la submergint-se a les profunditats del mar, el capità Nemo, per un inexplicable caprici, va voler desafiar-la a la superfície.

El vent bufava del sud-oest, ja de bones a primeres molt durament, és a dir a una velocitat de quinze metres per segon, que després passà a vint-i-cinc metres, al voltant de les tres de la tarda. És la xifra que indica les tempestes.

El capità Nemo, inamovible sota les ràfegues, s’havia anat a situar a la plataforma. S’havia amarrat per la cintura per tal de resistir a les monstruoses onades que li esclataven al damunt. Jo m’hi vaig hissar i lligar també, repartint la meva admiració entre la tempesta i aquell home incomparable que li plantava cara.

El mar desfermat era escombrat per grans esquinçalls de núvols que es desfeien en les aigües. Ja no veia cap de les petites onades intermediàries que es formen en el fons del desnivell entre les grans. Només llargues ondulacions fuliginoses, les crestes de les quals ni tan sols es trencaven de tan compactes com eren. La seva alçada creixia. S’excitaven les unes a les altres. El Nautilus, tan aviat tombat cap a un cantó, tan aviat dret com un pal, es balancejava i cabotejava espantosament.

Cap a les cinc, començà a caure una pluja torrencial que ni el mar ni el vent podien refrenar. L’huracà es va desencadenar a una velocitat de quaranta-cinc metres per segon, o sigui gairebé quaranta llegües per hora. En aquestes condicions és capaç de tirar cases, de clavar teules dels terrats a les portes, de trencar reixats de ferro, de desplaçar canons del vint-i-quatre, etc. I tanmateix el Nautilus, enmig de la tempesta, justificava aquesta frase d’un savi enginyer: «No hi ha buc ben construït que no pugui desafiar el mar!». No era una roca resistent, que aquelles onades haurien destrossat, era un fus d’acer, obedient i mòbil, sense aparellament ni arboradura, que afrontava impunement el seu furor.

No obstant, jo examinava atentament aquelles onades desfermades. Mesuraven fins a quinze metres d’alçada, tenien una llargària de cent cinquanta a cent setanta-cinc metres, i la seva velocitat de propagació, la meitat de la del vent, era de quinze metres per segon. El seu volum i la seva potència creixien amb la profunditat de les aigües. Vaig comprendre aleshores el paper que juguen aquestes onades, empresonant l’aire entre els seus flancs i enviant-lo al fons dels mars, on aporten la vida juntament amb l’oxigen. La seva extraordinària força de pressió —s’ha arribat a calcular— pot elevar-se fins a tres mil quilos per peu quadrat de la superfície sobre la qual actuen. Són de tal magnitud que, a les Hèbrides, han desplaçat un bloc que pesava vuitanta-quatre mil lliures. Onades com aquestes foren les que, durant la tempesta del 23 de desembre del 1864, després d’haver tombat en terra una part de la ciutat de Yeddo, al Japó, a set-cents quilòmetres per hora, anaren a trencar-se el mateix dia a les costes d’Amèrica.

La intensitat de la tempesta augmentà a la nit. El baròmetre, com va passar el 1860, a La Reunió, durant un cicló, baixà a 710 mm. A la caiguda de la tarda, vaig veure passar a l’horitzó un gran vaixell que lluitava penosament. Capejava a poc vapor per tal de mantenir-se dret damunt l’onada. Devia ser un dels steamers de les línies de Nova York a Liverpool o a l’Havre. De seguida desaparegué en la foscor.

A les deu del vespre, el cel s’havia tornat de foc. L’atmosfera era travessada per violents llampecs. Jo no en podia suportar la seva resplendor, però el capità Nemo, mirant-se’ls de front, semblava voler aspirar l’ànima de la tempesta. Un soroll eixordador omplia els aires, un soroll complex fet d’udols d’onades esclafant-se, barrejats amb els rugits del vent i els espetecs del trons. El vent anava en totes direccions, i el cicló, partint de l’est, hi retornava passant pel nord, l’oest i el sud, en sentit invers al de les tempestes circulars de l’hemisferi austral.

Ah! El Gulf Stream! Justificava ben bé el seu nom de rei de les tempestes! És ell qui crea aquests formidables ciclons a causa de la diferència de temperatura de les capes d’aire superposades als seus corrents.

A la pluja havia succeït un diluvi de foc. Les gotes d’aigua s’havien transformat en espurnalls fulminants. Semblava com si el capità Nemo, desitjant una mort digna d’ell, busqués un llamp que el colpís. En un dels espantosos moviments de caboteig, el Nautilus dreçà en l’aire el seu esperó d’acer, com la tija d’un parallamps, i en vaig veure sortir llargues guspires.

Rendit, gairebé exhaust, al límit de les meves forces, em vaig arrossegar sobre el ventre fins a l’escotilla. Vaig obrir-la i vaig baixar al saló. El temporal atenyia aleshores la seva intensitat màxima. Era impossible mantenir-se dempeus a l’interior del Nautilus.

El capità Nemo entrà al voltant de la mitjanit. Vaig sentir com els dipòsits s’omplien poc a poc, i el Nautilus s’enfonsà dolçament sota la superfície embogida de les aigües.

Pels vidres oberts del saló, vaig poder veure grans peixos esverats que passaven com fantasmes per les aigües incendiades. Alguns d’ells van ser fulminats davant meu!

El Nautilus encara descendia. Jo em pensava que trobaria la calma a una profunditat de quinze metres. Però no. Les capes superiors estaven massa violentament agitades. Va caldre anar a buscar el repòs a cinquanta metres dins les entranyes del mar.

Allà sí, quina tranquil·litat! Quin silenci! Quin medi tan plàcid! Qui hauria dit que un huracà terrible es desencadenava en aquells moments a la superfície d’aquest oceà?





20


A 47° 24’ de latitud i 17° 28’ de longitud

A causa del temporal, havíem estat emportats cap a l’est. Tota esperança d’evadir-se a les proximitats de Nova York o del Sant Llorenç s’havia esvanit. El pobre Ned, desesperat, s’isolà com el capità Nemo. Consell i jo estàvem sempre junts.

He dit que el Nautilus havia derivat cap a l’est. Hauria hagut de dir més exactament cap al nord-est. Durant alguns dies, vagà tan aviat a la superfície com sota les aigües, enmig d’aquelles boires tan temudes pels navegants. Principalment són degudes a la fosa dels gels, que mantenen l’atmosfera en un grau considerable d’humitat. Quantes naus s’han perdut en aquests paratges, mentre intentaven reconèixer els fars incerts de la costa! Quants sinistres deguts a aquesta bromassa opaca! Quantes topades contra els esculls que veuen ofegat el soroll de la ressaca pels gemecs del vent! Quantes col·lisions entre vaixells, malgrat els llums de posició, malgrat l’advertiment dels seus xiulets i de les seves campanes d’alarma!

No és estrany, doncs, que el fons d’aquests mars ofereixi l’aspecte d’un camp de batalla, on encara jeuen tots els vençuts de l’oceà; els uns vells i deslluïts; els altres recents i reflectint l’esclat del nostre fanal sobre les seves ferramentes i les seves carenes de coure. Entre ells, quants vaixells perduts en cossos i béns, amb les seves tripulacions i el seu món d’emigrants, en aquelles perilloses puntes assenyalades en les estadístiques: el cap Race, l’illa Saint Paul, l’estret de Belle-Île, l’estuari del Sant Llorenç! I de poc temps ençà només, quantes víctimes consignades en aquests fúnebres annals per les línies de la Royal-Mail, de l’Inmann i de la Montreal, el Solway, l’Isis, el Paramatta, l’Hungarian, el Canadian, l’Anglo-Saxon, el Humboldt, el United-States, tots ells encallats, l’Artic, el Lyonnais, enfonsats per abordatge, el President, el Pacífic, el City-of-Glasgow, desapareguts per causes ignorades, és a dir ombrives desferres entre les quals navegava el Nautilus, com si estigués passant revista als morts!

El 15 de maig, érem a l’extremitat meridional del banc de Terranova. Aquest banc és producte dels al·luvions marins, un embalum de detritus orgànics, portats ja sigui de l’equador pel corrent del Gulf Stream, o bé del pol boreal pel contracorrent d’aigua freda que voreja la costa americana. Allà s’amunteguen també els blocs errants despresos pel desglaç. Allà s’ha format un vast carner de peixos, mol·luscs o de zoòfits que hi moren a milers de milions.

La profunditat del mar no és massa considerable al banc de Terranova. Alguns centenars de braces com a molt. Però cap al sud, apareix sobtadament una depressió profunda, un forat de tres mil metres. Allà s’eixampla el Gulf Stream; les seves aigües s’expandeixen. Perd vitalitat i temperatura, però esdevé un autèntic mar.

Entre els peixos que el Nautilus espantava en passar, citaré el Cyclopterus d’un metre de llarg, de dors negrós i ventre color taronja, que dóna als seus congèneres un exemple poc imitat de fidelitat conjugal; un unernack de gran talla, mena de morena color maragda, de gust excel·lent, karraks de grans ulls, el cap dels quals té una certa semblança amb el d’un gos, Blennius ovovivípars com les serps, gòbits negres o cabots d’alga de dos decímetres, macrurus de llarga cua, de brillantor argentina, peixos ràpids que s’aventuren lluny dels mars hiperboris.

Les xarxes arreplegaren també un peix ardit, audaç, vigorós, ben musculat, armat de punxes al cap i d’agullons a les aletes, veritable escorpí de dos a tres metres, enemic aferrissat dels Blennius, els gadus i els salmons: era el cottus dels mars septentrionals, de cos tuberculat, de color bru, i aletes vermelles. Els pescadors del Nautilus van tenir feina a emparar-se d’aquest animal que, gràcies a la conformació dels seus opercles, preserva els seus òrgans respiratoris del contacte dessecant de l’aire i pot viure algun temps fora de l’aigua.

Citaré ara, per fer memòria, els boscans, petits peixos que acompanyen els vaixells pels mars boreals, els pagells oxirrincs, característics de l’Atlàntic septentrional, les rascles, i arribo als gadus, i concretament a l’espècie morhua, és a dir el bacallà, que sorpreníem en les seves aigües preferides, en aquell inesgotable banc de Terranova.

Es podria dir que els bacallans són peixos de muntanya, perquè Terranova no és sinó una muntanya submarina. Quan el Nautilus es va obrir camí a través d’aquelles atapeïdes falanges, Consell no es va poder estar de fer una observació:

—Carat! Així que són bacallans! —va dir—; doncs jo em creia que els bacallans eren plans com les palaies o els llenguados!

—Ingenu! —vaig exclamar—. Els bacallans només són plans als establiments de queviures on els exposen oberts i estesos. Però a l’aigua són peixos fusiformes com les llísseres, i perfectament adaptats per a córrer.

—Vull creure el que diu el senyor —respongué Consell—. Quin estol! Quin formigueig!

—Doncs mira, amic meu, encara n’hi hauria més si no fos per les rascles i pels homes! Saps quants ous s’han comptat en una sola femella?

—Vejam, anem a l’engròs —respongué Consell—. Cinc-cents mil.

—Onze milions, amic meu.

—Onze milions? Això sí que no m’ho crec, com no els compti jo mateix.

—Compta’ls, Consell. Però acabaries abans si em volguessis creure. D’altra banda, pensa que els francesos, els anglesos, els americans, els danesos i els noruecs pesquen els bacallans a milers. I es consumeixen en quantitats prodigioses, de manera que, si no fos per la sorprenent fecunditat d’aquests peixos, els mars de seguida en quedarien despoblats. Solament Anglaterra i Amèrica utilitzen per a la pesca del bacallà cinc mil vaixells tripulats per setanta-cinc mil mariners. Cada vaixell en pesca una mitjana de quaranta mil, la qual cosa dóna un resultat de vint-i-cinc milions. I a les costes de Noruega passa exactament igual.

—Bé —contestà Consell—. M’atindré al que diu el senyor. No els penso comptar.

—Què és el que no penses comptar?

—Els onze milions d’ous. Però vull fer una observació.

—Quina?

—Doncs que si tots els ous arribessin a adults, n’hi hauria prou amb quatre bacallans per alimentar Anglaterra, Amèrica i Noruega.

Mentre rasàvem els fons del banc de Terranova, vaig veure perfectament aquells llargs ormeigs proveïts de dos-cents hams, que cada vaixell para a dotzenes. Cada ormeig, llastat per un petit plom, estava retingut a la superfície mitjançant un orinc fixat sobre una boia de suro. El Nautilus hagué de maniobrar destrament a través d’aquella xarxa submarina.

D’altra banda, tampoc no es va estar massa temps en aquells paratges freqüentats. Remuntà fins al 42è grau de latitud. Érem a l’altura de Sant Joan de Terranova i de Heart’s Content, on ve a parar l’extrem del cable transatlàntic.

El Nautilus, en lloc de continuar la seva ruta cap al nord, prengué la direcció de l’est, com si volgués seguir aquella planura telegràfica sobre la qual reposa el cable i de la qual diversos sondeigs han arribat a donar el relleu amb una extrema exactitud.

Fou el 17 de maig, a cinc-centes milles aproximadament de Heart’s Content, i a dos mil vuit-cents metres de profunditat, que vaig veure el cable reposant damunt del terra. Consell, que no estava previngut, es va pensar en un principi que es tractava d’una gegantesca serp de mar i ja anava a classificar-la segons el seu mètode habitual. Però de seguida el vaig informar de què es tractava i, per consolar-lo del desencís, li vaig explicar les diverses particularitats de l’estesa d’aquell cable.

El primer cable fou establert durant els anys 1857 i 1858; però, després d’haver transmès quatre-cents telegrames aproximadament, deixà de funcionar. El 1863, els enginyers en van construir un altre que feia tres mil quatre-cents quilòmetres i pesava quatre mil cinc-centes tones, i el van fer embarcar en el Great Eastern. Aquesta temptativa tampoc resultà.

Doncs bé, el 25 de maig, el Nautilus, immergit a tres mil vuit-cents trenta-sis metres de profunditat, es trobava just a l’indret on es produí la ruptura que va fer fracassar l’empresa. El fet va passar a sis-centes trenta-vuit milles de la costa d’Irlanda. S’adonaren a les dues de la tarda que les comunicacions amb Europa s’havien interromput. Els electricistes de bord van resoldre de tallar el cable abans de repescar-lo, i a les onze del vespre havien refet la part avariada amb una empiuladura i un sargit; després el cable fou novament submergit. Però dies després es trencà i ja no va ser possible extreure’l de les profunditats de l’oceà.

Els americans no per això es desencoratjaren. L’audaç Cyrus Field, el promotor de l’empresa, que hi arriscava la seva fortuna, va obrir una nova subscripció, i aquesta fou immediatament coberta. S’establí un altre cable en millors condicions. El feix de fils conductors isolats per un embolcall de gutaperxa, anava protegit per un gruix de matèries tèxtils i dins d’una armadura metàl·lica. El Great Eastern es féu novament a la mar el 13 de juliol del 1866.

L’operació anava molt bé, però tanmateix es produí un incident. Diverses vegades, en desenrotllar el cable, els electricistes observaren que algú hi havia enfonsat recentment claus amb l’objectiu de deteriorar-ne l’ànima. El capità Anderson, els seus oficials i els seus enginyers, es reuniren, deliberaren i van fer enganxar un bàndol on es deia que si el culpable era trobat a bord, seria immediatament llençat a mar sense cap mena de judici. D’aleshores ençà, la criminal temptativa no es reproduí.

El 23 de juliol, el Great Eastern no era a més de vuit-cents quilòmetres de Terranova, quan se li telegrafià des d’Irlanda la notícia de l’armistici pactat entre Prússia i Àustria, després de Sadowa. El 27 albirava entre les boires el port de Heart’s Content. L’empresa havia acabat feliçment, i en el seu primer despatx, la jove Amèrica dirigia a la vella Europa aquestes sàvies paraules tan poc freqüentment compreses: «Glòria a Déu a dalt del cel, i a la terra pau als homes de bona voluntat».

Jo no m’esperava pas trobar el cable elèctric en el seu estat primitiu, tal com havia sortit dels tallers de fabricació. El llarg serpent, recobert per restes de conquilles i eriçonat de foraminífers, s’havia incrustat d’un gruix petri que el protegia dels mol·luscs perforants. Reposava tranquil·lament a recer dels moviments del mar i sota una pressió favorable a la transmissió del corrent elèctric que passa d’Amèrica a Europa en trenta-dues centèsimes de segon. La durada d’aquest cable serà infinita sens dubte, car s’ha pogut observar que l’embolcall de gutaperxa millora amb la permanència dins l’aigua de mar.

D’altra banda, sobre aquesta planura tan feliçment escollida, el cable mai no està immergit a profunditats prou considerables com per trencar-se. El Nautilus el seguí fins al punt més baix, situat a quatre mil quatre-cents trenta-un metres, i allà encara reposava sense cap esforç de tracció. Després, ens vam acostar a l’indret on s’havia produït l’accident del 1863.

El fons oceànic formava aleshores una vall de cent vint quilòmetres d’amplada, damunt la qual s’hauria pogut posar el Mont Blanc sense que el seu cim emergís per sobre la superfície del mar. Aquesta vall apareix tancada a l’est per una muralla tallada a plom de dos mil metres. Hi vam arribar el 28 de maig, i el Nautilus no era a més de cent cinquanta quilòmetres d’Irlanda.

Pensava el capità Nemo continuar amunt per anar a parar a les Illes Britàniques? No. Amb gran sorpresa per part meva, va davallar cap al sud i retornà als mars europeus. Vorejant l’illa Maragda, vaig poder veure per un instant el cap Clear i el far de Fastnet, que il·lumina els milers de vaixells que surten de Glasgow o de Liverpool.

Aleshores se’m plantejà una qüestió. Gosaria el Nautilus endinsar-se pel canal de la Mànega? Ned Land, que havia tornat a aparèixer tan bon punt vam aproximar-nos a terres habitades, no feia res més que preguntar-m’ho. I com podia donar-li resposta? El capità Nemo romania invisible. Després d’haver deixat entreveure al canadenc les ribes d’Amèrica, pretenia mostrar-me a mi les costes de França?

Tanmateix, el Nautilus continuava baixant cap al sud. El 30 de maig passà a les envistes de Land’s End, entre la punta extrema d’Anglaterra i les illes Scilly que deixà a estribord.

Si volia entrar al canal de la Mànega, li calia prendre la ruta de l’est, però no ho va fer.

Durant tot el 31 de maig, el Nautilus va estar descrivint sobre el mar un seguit de cercles que m’intrigaren vivament. Semblava cercar un indret que li costava de trobar. A migdia, el capità Nemo va venir en persona a prendre l’altura. No em va dirigir la paraula. Em va fer l’efecte que la seva fesomia era més ombriva que mai. Què podia entristir-lo d’aquella manera? Era la proximitat de les costes europees? Li venien al cap els records del seu país abandonat? Què experimentava en aquells moments? Remordiments o recança? Durant força estona, aquests pensaments ocuparen el meu esperit, i vaig tenir el pressentiment que l’atzar trairia aviat els secrets del capità.

L’endemà, primer de juny, el Nautilus continuava amb el mateix tarannà. Era evident que intentava reconèixer un punt determinat de l’oceà. El capità Nemo va venir a prendre l’altura del sol, tal com havia fet el dia anterior. Feia bona mar i el cel era net. A vuit milles a l’est, un gran vaixell de vapor es dibuixava sobre la línia de l’horitzó. No duia bandera al penol, i per tant no vaig poder saber de quina nacionalitat era.

El capità Nemo, uns minuts abans que el sol passés el meridià, prengué el sextant i observà amb una precisió extrema. La calma absoluta de les onades facilitava la seva operació. El Nautilus, immòbil, no es balancejava ni cabotejava.

Jo era en aquell moment a la plataforma. Quan va tenir l’observació feta, el capità pronuncià aquests únics mots:

—És aquí!

I s’esmunyí per l’escotilla. Havia vist el vaixell que, modificant la seva marxa, semblava acostar-se’ns? No ho hauria pogut dir.

Vaig tornar al saló. L’escotilla es tancà, i vaig sentir els xiulets de l’aigua dins dels dipòsits. El Nautilus començà a enfonsar-se, seguint una línia vertical, perquè la seva hèlice retinguda no li comunicava cap moviment.

Uns minuts més tard, s’aturà a una profunditat de vuit-cents trenta-tres metres i reposà damunt del terra.

El sostre lluminós del saló s’apagà en aquell moment, les escotilles es van obrir i a través dels vidres vaig poder veure el mar vivament il·luminat per la resplendor del fanal en un radi de mitja milla.

A babord no vaig veure res més que la immensitat de les aigües tranquil·les.

Però a estribord, sobre el fons, apareixia una considerable prominència que em captà de seguida l’atenció. Semblaven ruïnes sepultades sota una crosta de conquilles blanquinoses, talment com un mantell de neu. En examinar més detingudament aquella massa, em va semblar reconèixer les formes massisses d’una nau, amb l’arboradura arranada, que es devia haver ensorrat per la proa. Aquest sinistre datava certament de feia molt de temps. Incrustada de matèries calcàries com estava, devia haver passat molts anys sobre el fons de l’oceà.

De quin vaixell es tractava? Per què el Nautilus venia a visitar la seva tomba? No havia estat, doncs, un naufragi, el que havia arrossegat aquella nau sota les aigües?

No sabia què pensar, quan, prop de mi, vaig sentir que el capità Nemo deia amb una veu lenta:

—En altre temps, aquest vaixell s’anomenava el Marseillais. Duia setanta-quatre canons i fou varat el 1762. El 13 d’agost del 1778, comandat per La Poype-Vertrieux, va combatre audaçment contra el Preston. El 1779, el 4 de juliol, assistia amb l’esquadra de l’almirall d’Estaing a la presa de Grenada. El 5 de setembre del 1781, prenia part en el combat del comte de Grasse a la badia de Chesapeake. El 1794, la República francesa li va canviar el nom. El 16 d’abril del mateix any, s’unia a l’esquadra de Villaret-Joyeuse, encarregada d’escortar un comboi de blat que venia d’Amèrica, sota el comandament de l’almirall Van Stabel. L’onze i el dotze pradal de l’any II, aquesta esquadra s’enfrontava amb els vaixells anglesos. Senyor, avui som a 13 pradal, 1 de juny de 1868. Fa setanta-quatre anys, dia per dia, que en aquest mateix lloc, a 47° 24’ de latitud i 17° 28’ de longitud, aquella nau, després d’un combat heroic, sense arboradura, amb l’aigua omplint els seus panyols i un terç de la seva tripulació fora de combat, va preferir ser englotida amb els seus tres-cents cinquanta-sis marins abans que rendir-se, i, clavant la seva bandera a popa, desaparegué sota les aigües al crit de: «Visca la República!».

—El Vengeur! —vaig exclamar.

—Sí, senyor! El Vengeur! El «venjador»: un bon nom! —murmurà el capità Nemo encreuant els braços.





21


Una hecatombe

La manera de dir-ho, l’imprevist de l’escena, la història d’aquell vaixell patriota per començar, i després l’emoció amb què l’estrany personatge havia pronunciat les darreres paraules, i aquell nom de Vengeur, el significat del qual —venjador!— no podia escapar-se’m, tot plegat s’acumulava per impressionar profundament el meu esperit. La meva mirada no perdia de vista el capità. Ell, amb les mans esteses cap al mar, contemplava amb ulls ardents la gloriosa desferra. Potser no sabria mai qui era, d’on venia ni on anava, però, cada cop més, veia aparèixer al meu davant l’home en comptes del savi. No era una misantropia qualsevol el que havia tancat el capità Nemo i els seus companys dins el buc del Nautilus, sinó un odi monstruós o sublim que el temps no podia mitigar.

I aquell odi cercava encara venjança? El futur aviat em donaria resposta.

Tanmateix, el Nautilus pujava lentament cap a la superfície del mar, i a poc a poc vaig veure desaparèixer les formes confuses del Vengeur. De seguida un lleuger balanceig m’indicà que flotàvem a l’aire lliure.

En aquell moment, es va sentir una sorda detonació. Vaig mirar el capità. Ni es va moure.

—Capità? —vaig dir.

No respongué.

Vaig deixar-lo allà i vaig pujar a la plataforma. Consell i el canadenc ja m’hi havien precedit.

—D’on ve aquesta detonació? —vaig preguntar.

—És una canonada —contestà Ned Land.

Vaig mirar en direcció al vaixell que ja abans havia vist. S’havia acostat al Nautilus i es notava que forçava el vapor. Sis milles el separaven de nosaltres.

—Quina mena de vaixell és, Ned?

—Pel seu aparellament, per l’alçada dels seus pals menors —respongué el canadenc—, apostaria que és un vaixell de guerra. Tant de bo vingués contra nosaltres i enfonsés, si cal, aquest damnat Nautilus!

—Amic Ned —respongué Consell—, quin mal podria fer al Nautilus? Vindrà a atacar-lo sota les aigües? Vindrà a canonejar-lo al fons del mar?

—Digueu, Ned —vaig preguntar-li—, podeu reconèixer la nacionalitat d’aquest vaixell?

El canadenc, arrufant les celles, aclucant les parpelles i plegant els ulls pels angles, fixà uns instants la mirada en el vaixell tan agudament com va poder.

—No, senyor —contestà—. No puc precisar a quina nació pertany. La bandera no està hissada. Però puc assegurar que es tracta d’un vaixell de guerra, perquè porta un llarg gallardet a l’extrem del pal major.

Durant un quart d’hora, vam continuar observant el vaixell que es dirigia cap a nosaltres. No podia admetre, però, que hagués reconegut el Nautilus a aquella distància, i encara menys que sabés que es tractava d’un aparell submarí.

Al cap de poc, el canadenc m’anuncià que aquell vaixell era una gran nau de guerra amb esperó, un dos-ponts cuirassat. Una espessa fumera negra s’escapava de les seves dues xemeneies. Les veles plegades es confonien amb la línia de les vergues. No duia bandera al penol, i la distància impedia encara de distingir els colors del gallardet, que flotava com una prima cinta.

Avançava ràpidament. Si el capità Nemo el deixava acostar, se’ns presentava una possibilitat de fuga.

—Senyor —em va dir Ned Land—, si aquest vaixell ens passa a una milla de distància, em llenço al mar i us convido a fer com jo.

No vaig contestar a la proposta del canadenc i vaig continuar mirant el vaixell que creixia visiblement. Fos anglès, francès, americà o rus, era segur que ens acolliria, si podíem abordar-lo.

—Si el senyor se’n recorda —digué aleshores Consell—, ja tenim certa experiència en això de nedar. Si li convé seguir l’amic Ned, el senyor pot deixar-me a mi la tasca de remolcar-lo fins al vaixell.

Anava a contestar, quan un nuvolet blanc sortí del davant del vaixell de guerra. Uns segons més tard, les aigües remogudes per la caiguda d’un cos pesant esquitxaven la popa del Nautilus. Poc després, una detonació arribà a les meves orelles.

—Com? Disparen contra nosaltres! —vaig exclamar.

—Així m’agrada! —murmurà el canadenc.

—Pel que sembla, no ens han pres per nàufrags agafats a una desferra!

—Si el senyor em permet… Bo! —féu Consell, espolsant-se l’aigua que una nova bala de canó havia fet saltar fins a ell—. Si el senyor em permet, crec que han reconegut el narval i l’estan canonejant.

—Però bé han de veure que hi ha homes al damunt.

—Potser per això mateix! —respongué Ned Land tot mirant-me.

Tot d’una ho vaig comprendre. Sens dubte, ara sabien a què atenir-se respecte a l’existència del narval. Sens dubte, en l’abordatge amb l’Abraham Lincoln, quan el canadenc el colpí amb el seu arpó, el comandant Farragut es devia haver adonat que el narval era una nau submarina, més perillosa que un cetaci sobrenatural.

Sí, això devia ser, i sens dubte devien estar perseguint per tots els mars aquell terrible aparell destructor!

Terrible, en efecte, si com era de suposar, el capità Nemo usava el Nautilus per dur a terme la seva venjança! Durant aquella nit que ens va tancar a la cel·la, enmig del oceà Índic, no era per anar a atacar algun vaixell que ens va narcotitzar? Aquell home que ara reposava en el cementiri de corall, no devia haver estat víctima del xoc provocat pel Nautilus? Sí, ho repeteixo. Això devia ser. Una part de la misteriosa existència del capità Nemo quedava al descobert. I si bé no es coneixia la seva identitat, almenys les nacions aliades contra ell perseguien ara, no ja un ésser quimèric, sinó un home que els havia jurat un odi implacable!

Tot aquell formidable passat aparegué als meus ulls. En lloc de retrobar amics en aquell vaixell que s’aproximava, només podíem ensopegar amb enemics sense pietat.

Fos com fos, les bales plovien al voltant nostre. Algunes, rasant la superfície líquida, se n’anaven a perdre, de retop, a distàncies considerables. Però cap no tocà el Nautilus.

La nau cuirassada estava aleshores només a tres milles. Malgrat el violent canoneig, el capità Nemo no apareixia a la plataforma. I tanmateix una d’aquestes bales còniques que toqués normalment el buc del Nautilus podia resultar fatal.

El canadenc em digué aleshores:

—Senyor, hem d’intentar qualsevol cosa per sortir-nos d’aquest mal pas. Fem senyals! Dimonis! Potser comprenguin que som bona gent!

Ned Land prengué el seu mocador per agitar-lo en l’aire. Però a penes l’havia desplegat, caigué sobre el pont, malgrat la seva prodigiosa força, tombat per una mà de ferro.

—Miserable —exclamà el capità—, vols que et clavi a l’esperó del Nautilus abans no el precipiti contra aquella nau?

Era terrible sentir parlar d’aquella manera el capità Nemo, però encara era més terrible veure’l. La seva cara havia empal·lidit a causa dels espasmes del seu cor, que per un moment devia haver deixat de bategar. Les seves pupil·les s’havien contret espantosament. La seva veu no parlava, rugia. Amb el cos inclinat cap endavant, la seva mà es clavava a les espatlles del canadenc.

Després, deixant-lo estar i girant-se cap al vaixell de guerra que continuava disparant les seves bales al voltant nostre, exclamà amb veu poderosa:

—Ah! Saps qui sóc, nau d’una nació maleïda? Jo no necessito veure els teus colors per saber qui ets! Mira! T’ensenyaré els meus!

I el capità Nemo desplegà a la part de davant de la plataforma una bandera negra, semblant a la que ja havia plantat al pol Sud.

En aquell moment, una bala colpejà obliquament el buc del Nautilus, sense esbotzar-lo, i, passant de retop prop del capità, anà a perdre’s en el mar.

El capità Nemo arronsà les espatlles. Després, dirigint-se a mi, digué en un to sec:

—Baixeu, baixeu, vós i els vostres companys.

—Senyor —vaig exclamar—, penseu atacar aquest vaixell?

—Senyor, vaig a enfonsar-lo.

—Espero que no ho fareu!

—Ho faré —respongué fredament el capità Nemo—. I no pretengueu jutjar-me. La fatalitat us mostra el que no havíeu de veure. L’atac ha vingut d’ells i la resposta serà terrible. Entreu.

—Quin és aquest vaixell?

—No ho sabeu? Bé, millor així! Almenys la seva nacionalitat continuarà essent un secret per a vós. Baixeu.

El canadenc, Consell i jo no vam poder fer altra cosa que obeir. Una quinzena de mariners del Nautilus estaven al voltant del capità i miraven amb un implacable sentiment d’odi aquella nau que avançava cap a ells. Es notava que una mateixa alenada de venjança animava totes aquelles ànimes.

Vaig baixar en el moment en què un nou projectil fregava el buc del Nautilus i encara vaig sentir com el capità exclamava:

—Tira, nau insensata! Prodiga les teves bales inútils! No t’escaparàs de l’esperó del Nautilus. Però no és aquí que has de sucumbir! No vull que les teves restes vagin a confondre’s amb les del Vengeur!

Vaig retornar a la meva cambra. El capità i el seu segon s’havien quedat a la plataforma. L’hèlice es posà en moviment. El Nautilus, allunyant-se amb rapidesa, de seguida va quedar fora de l’abast de les bales del vaixell. Però la persecució continuà, i el capità Nemo s’acontentà amb mantenir les distàncies.

Cap a les quatre de la tarda, no podent contenir la impaciència i la inquietud que em devoraven, vaig tornar cap a l’escala central. L’escotilla era oberta. Em vaig arriscar a sortir a la plataforma. El capità encara s’hi passejava amb un caminar agitat. Mirava la nau que li quedava a sotavent, a cinc o sis milles. El Nautilus donava voltes a l’entorn d’ella com una fera, i portant-la cap a l’est, es deixava perseguir. Tanmateix no atacava. Potser dubtava encara?

Vaig voler intervenir una última vegada. Però a penes havia interpel·lat el capità Nemo, que de seguida aquest em va fer callar.

—Jo sóc el dret, jo sóc la justícia! —em digué—. Jo sóc l’oprimit i allà hi ha l’opressor! Ha estat a causa d’ell que he vist morir tot el que he estimat, apreciat i venerat: pàtria, dona, fills, el meu pare i la meva mare! Tot el que odio és allà! Calleu!

Vaig dirigir una darrera mirada al vaixell de guerra que forçava el vapor. Després em vaig reunir altre cop amb Ned i Consell.

—Hem de fugir! —vaig exclamar.

—Bé —féu Ned—. Sabeu quin vaixell és?

—Ho ignoro. Però sigui quin sigui, abans de la nit serà enfonsat. De totes maneres, més val morir amb ell que fer-se còmplices d’unes represàlies que no sabem amb quina equitat són aplicades.

—Això és el que penso —respongué fredament Ned Land—. Esperem que vingui la nit.

La nit arribà. Un profund silenci regnava a bord. La brúixola indicava que el Nautilus no havia modificat la seva direcció. Sentia els cops de la seva hèlice batent les aigües amb una ràpida regularitat. Es mantenia a la superfície, i un lleuger balanceig el feia anar tan aviat cap a un cantó com cap a l’altre.

Els meus companys i jo havíem decidit fugir en el moment en què el vaixell estigués prou a prop com per sentir-nos o bé per veure’ns, car la lluna, que tres dies després havia de ser plena, resplendia. Un cop a bord d’aquella nau, si no podíem prevenir el cop que l’amenaçava, almenys faríem tot el que les circumstàncies ens permetessin d’intentar. Diverses vegades vaig creure que el Nautilus es preparava per atacar. Però s’acontentava amb deixar-se acostar per l’enemic, i, passat un temps, reprenia la seva marxa de fuga.

Una part de la nit va transcórrer sense incident. Érem a l’aguait de l’ocasió més propícia per actuar. Parlàvem poc, de tan emocionats com estàvem. Ned Land ja s’hauria volgut tirar al mar. Jo el forçava a esperar. Segons la meva opinió, el Nautilus atacaria el dos-ponts a la superfície del mar i aleshores seria no solament possible, sinó fàcil de fugar-se.

A les tres de la matinada, inquiet, vaig pujar a la plataforma. El capità Nemo encara no se n’havia mogut. Estava dret, a proa, prop de la bandera que una lleugera brisa feia voleiar pel damunt del seu cap. No treia la vista de sobre el vaixell. La seva mirada, d’una extraordinària intensitat, semblava atreure’l, fascinar-lo, arrossegar-lo amb més seguretat que si l’hagués dut a remolc!

La lluna passava aleshores el meridià. Júpiter s’alçava per l’est. Enmig d’aquella plàcida natura, el cel i l’oceà rivalitzaven en tranquil·litat, i el mar oferia a l’astre de la nit el més bell mirall que mai hagués pogut reflectir la seva imatge.

Quan pensava en aquella calma profunda dels elements comparada amb totes les còleres que es covaven en els flancs de l’imperceptible Nautilus, sentia que un calfred recorria tot el meu ésser.

El vaixell estava a dues milles de nosaltres. S’havia acostat, marxant constantment cap a l’esclat fosforescent que indicava la presència del Nautilus. Vaig veure els seus llums de posició, verd i roig, i el seu fanal blanc suspès del gran estai de messana. Una vaga reverberació il·luminava el seu aparellament i allò significava que les calderes funcionaven al màxim. Feixos d’espurnes, escòries de carbons incandescents, s’escapaven de les seves xemeneies, constel·lant l’atmosfera.

Vaig romandre així fins a les sis del matí, sense que el capità semblés adonar-se de la meva presència. El vaixell distava ara una milla i mitja, i amb les primeres clarors de l’alba, començà de nou el canoneig. No podia trigar gaire l’atac del Nautilus contra el seu adversari, i aleshores seria el moment en què els meus companys i jo abandonaríem per sempre més aquell home que jo ja no gosava jutjar.

Em disposava a baixar a fi de prevenir-los, quan el segon pujà a la plataforma. Alguns mariners l’acompanyaven. El capità Nemo no els va veure o no va voler veure’ls. Es van prendre algunes disposicions que podien representar el «xafarranxo de combat» del Nautilus. Eren ben simples. La barana que hi havia al voltant del Nautilus fou abaixada. Les talaies del fanal i del timoner entraren dins el buc de manera que gairebé quedaven a ran. La superfície del llarg cigar de planxa ja no oferia cap sortint que pogués destorbar la maniobra.

Vaig tornar al saló. El Nautilus continuava emergit. Les clarors del dia s’infiltraven a través de les capes líquides. Certes ondulacions de les onades animaven els vidres amb les vermellors del sol ixent. Naixia aquell terrible dia 2 de juny.

A les cinc, la corredora m’indicà que la velocitat del Nautilus s’anava moderant. Vaig comprendre que es deixava acostar. D’altra banda les detonacions es feien sentir amb més violència. Les bales foradaven l’aigua envoltant i s’hi endinsaven amb un xiulet singular.

—Amics meus —vaig dir—, ha arribat el moment. Una encaixada de mà i que Déu ens guardi!

Ned Land estava disposat, Consell calmat, jo nerviós. A penes podia contenir-me.

Vam passar a la biblioteca. En el moment en què obria la porta que donava al forat de l’escala central, vaig sentir que l’escotilla superior es tancava bruscament.

El canadenc es llançà graons amunt, però el vaig aturar. Un xiulet ben conegut ens indicava que l’aigua penetrava als dipòsits. En efecte, en un instant, ens submergírem a pocs metres per dessota la superfície del mar.

Vaig comprendre quina seria la seva maniobra. Era massa tard per actuar. El Nautilus no pensava colpir el dos-ponts en la seva impenetrable cuirassa, sinó per dessota de la línia de flotació, allà on la capa metàl·lica deixa de protegir el bordatge.

Tornàvem a estar empresonats, testimonis obligats del sinistre drama que s’estava preparant. D’altra banda, poc vam tenir temps de reflexionar. Refugiats a la meva cambra, ens miràvem sense pronunciar paraula. Un profund estupor s’havia emparat del meu esperit. El meu pensament semblava haver-se aturat. Em trobava en aquest estat penós que precedeix l’espera d’una detonació esfereïdora. Esperava, escoltava, tota la meva vida confluïa en el sentit de l’oïda!

Tanmateix, la velocitat del Nautilus augmentà sensiblement. Era la seva manera de prendre embranzida. Tot el buc tremolava.

Tot d’una vaig fer un crit. El xoc es produí, però fou relativament lleuger. Vaig notar la força penetrant de l’esperó d’acer. Vaig sentir esquinçaments i fregaments. Però el Nautilus, endut per la seva potència de propulsió, passava a través de la massa del vaixell com l’agulla del veler a través de la tela!

No em vaig poder contenir més. Foll i esmaperdut, em vaig llençar fora de la cambra i em vaig precipitar al saló.

El capità Nemo era allà. Mut, ombriu, implacable, mirava pel l’escotilla de babord.

Una massa enorme s’ensorrava sota les aigües, i per no perdre ni un detall de la seva agonia, el Nautilus descendia a l’abisme amb ella. A deu metres de mi, vaig veure aquell buc entreobert, on l’aigua s’escolava amb un soroll de tro, després la doble línia de canons i les defenses. El pont estava cobert d’ombres negres que s’agitaven.

L’aigua anava pujant. Els malaurats s’enfilaven pels obencs, s’agafaven als pals, es retorçaven sota les aigües. Era tot un formiguer humà sorprès per la invasió del mar!

Paralitzat, tens d’angoixa, els cabells dreçats, els ulls desmesuradament oberts, la respiració entretallada, sense alè, sense un fil de veu, també jo mirava! Una irresistible atracció em mantenia enganxat al vidre!

L’enorme vaixell s’enfonsava lentament. El Nautilus, seguint-lo, espiava tots els seus moviments. De sobte, es produí una explosió. L’aire comprimit havia fet volar els ponts del bastiment com si s’hagués calat foc a les carboneres. L’expansió de les aigües va fer desviar fins i tot el Nautilus.

Aleshores la infortunada nau s’enfonsà més ràpidament. Aparegueren de primer les cofes, carregades de víctimes, tot seguit les vergues petites, doblegant-se sota el pes d’un amuntegament humà, i a la fi l’extrem del pal major. Després, la massa fosca desaparegué, i amb ella la tripulació de cadàvers arrossegats per un formidable remolí…

Em vaig girar cap al capità Nemo. Aquell justicier terrible, veritable arcàngel de l’odi, continuava mirant. Quan tot hagué acabat, el capità Nemo, dirigint-se cap a la porta de la seva cambra, l’obrí i hi entrà. El vaig seguir amb la mirada.

A la paret del fons, sota els retrats dels seus herois, vaig veure el retrat d’una dona encara jove i de dos petits infants. El capità Nemo se’ls mirà durant una estona, estengué els braços cap a ells i, agenollant-se, esclatà en plors.





22


Les darreres paraules del capità Nemo

Les escotilles s’havien tancat sobre aquella esfereïdora visió, però no havia tornat la llum al saló. A l’interior del Nautilus tot eren tenebres i silenci. La nau abandonava aquell lloc de desolació, a cent peus sota les aigües, amb una rapidesa prodigiosa. On anava? Al nord o al sud? Cap on fugia aquell home després d’aquella horrible represàlia?

Havia retornat a la meva cambra on Ned i Consell s’estaven absolutament callats. Vaig experimentar un insuperable horror envers el capità Nemo. Per més que hagués sofert a causa dels homes, no tenia el dret a castigar d’aquesta manera. I m’havia fet, si no còmplice, almenys testimoni de les seves venjances! Allò ja era massa!

A les onze, la llum elèctrica tornà. Vaig passar al saló. Era desert. Vaig consultar els diversos instruments. El Nautilus fugia cap al nord a una velocitat de vint-i-cinc milles per hora, tan aviat a la superfície del mar com a trenta peus per dessota.

Un cop indicat el punt a la carta, vaig poder comprovar que érem a l’entrada del canal de la Mànega, i que la nostra direcció ens duia cap als mars boreals amb una incomparable rapidesa.

A penes podia entreveure, en passar ràpidament, alguns marraixos, peixos martell, escats que freqüenten aquestes aigües, grans milanes, núvols d’hipocamps, semblants als cavalls del joc d’escacs, anguiles agitant-se com correcames d’un foc d’artifici, armades de crancs que fugien obliquament tot encreuant les seves pinces per damunt de la closca, i en fi tropes de marsuïns que competien en velocitat amb el Nautilus. Però res d’observar, d’estudiar o de classificar.

Al vespre, havíem recorregut dues-centes llegües de l’Atlàntic. Es va fer de nit, i el mar fou envaït per les tenebres fins que sortí la lluna.

Vaig tornar a la meva cambra. No vaig poder dormir. M’assetjaven tot de malsons. L’horrible escena de destrucció es repetia en el meu esperit.

D’ençà d’aquell dia, qui podria dir fins on ens arrossegà el Nautilus per aquella conca del nord de l’Atlàntic? Sempre a una velocitat increïble! Sempre enmig de les bromes hiperbòries! Tocà les puntes del Spitzberg o els basaments de Nòvaia Zemlià? Recorregué aquells mars ignorats, el mar Blanc, el mar de Kara, el golf de l’Obi, l’arxipèlag de Liarrov i les desconegudes ribes de la costa asiàtica? No ho sabria dir. Ja no podia avaluar el temps transcorregut. Els rellotges de bord havien estat parats. Semblava com si la nit i el dia, igual que en les contrades polars, no seguissin el seu curs regular. Em sentia arrossegat al domini de l’extraordinari, on tan a gust seu es movia la imaginació sobreexcitada d’Edgar Poe. A cada instant em semblava que havia de veure, igual que el seu Gordon Pym, «aquella figura humana velada de proporcions molt més grans que les de cap habitant de la terra, ajaguda de través a la cascada que defèn les proximitats del pol!».

Calculo —però potser m’equivoco— que aquella cursa aventurera del Nautilus es prolongà durant quinze o vint dies, i no sé què hauria durat, si no s’arriba a produir la catàstrofe que acabà aquell viatge. El capità Nemo semblava no existir, i el seu segon igual. Cap home de la tripulació no fou visible un sol instant. Gairebé permanentment, el Nautilus navegava sota les aigües. Quan pujava a la superfície a renovar l’aire, les escotilles s’obrien i es tancaven automàticament. Sobre el planisferi no tornà a aparèixer cap més punt, car no es feien les observacions. Ja no sabia on érem.

D’altra banda, he de dir que el canadenc, esgotada la seva força i la seva paciència, tampoc no es deixava veure. Consell no li podia arrencar ni un sol mot, i temia que, en un accés de deliri o sota l’impuls d’una terrible recança, no es matés. El vigilava, doncs, constantment i amb gran abnegació.

Com és de comprendre, en aquelles condicions, la situació resultava insostenible.

Un matí —de quin dia, no ho sé—, m’havia quedat ensopit durant les primeres hores del dia, però era un estat de sopor penós i malaltís. Quan vaig desvetllar-me, vaig veure Ned Land inclinat sobre meu i li vaig sentir dir en veu baixa:

—A punt per fugir?

Em vaig redreçar.

—Quan fugim? —vaig preguntar-li.

—Aquesta nit que ve. Tota vigilància sembla haver desaparegut del Nautilus. És com si l’estupor regnés a bord. Estareu a punt, senyor?

—Sí. Sabeu on som?

—A les envistes d’una terra que aquest matí he pogut albirar enmig de la boira, a vint milles a l’est.

—I quina és aquesta terra?

—Ho ignoro, però sigui quina sigui, ens hi refugiarem.

—Sí, Ned! Sí, fugirem aquesta nit, ni que el mar ens engoleixi!

—Fa mala mar i el vent és violent, però no m’espanta fer vint milles en aquesta lleugera embarcació del Nautilus. Hi he pogut transportar alguns queviures i unes quantes ampolles d’aigua sense que la tripulació se n’hagi adonat.

—Us seguiré.

—I si em sorprenen —afegí el canadenc—, em defensaré fins a morir.

—Morirem junts, amic Ned.

Estava decidit a tot. El canadenc se n’anà. Vaig pujar a la plataforma, però amb prou feines em podia mantenir dempeus contra l’esclat de les onades. El cel era amenaçador, però vist que la terra era allà, perduda entre les bromes espesses, calia fugir. No podíem perdre ni un dia ni una hora.

Vaig retornar al saló, tement i desitjant alhora trobar-me amb el capità Nemo, volent i no volent-lo veure més. Què li hauria dit? Podia amagar-li l’involuntari horror que m’inspirava! No! Més valia no topar-me cara a cara amb ell! Més valia oblidar-lo! I tanmateix…!

Que llarg se’m va fer aquell dia, l’últim que havia de passar a bord del Nautilus! Em vaig estar sol. Ned Land i Consell evitaven de parlar-me per por de trair-se.

A les sis vaig dinar, però no tenia gana. Em vaig forçar a menjar, malgrat que em repugnava, perquè no volia perdre les forces.

A dos quarts de set, Ned Land entrà a la meva cambra i em va dir:

—Ja no ens tornarem a veure fins el moment de marxar. A les deu, la lluna encara no haurà sortit. Aprofitarem la foscor. Veniu al bot. Consell i jo us hi esperarem.

Després, el canadenc sortí, sense haver-me donat temps de contestar-li res.

Vaig voler verificar la direcció del Nautilus, de manera que vaig retornar al saló. Corríem en direcció nord-nord-oest a una velocitat espantosa, i a cinquanta metres de profunditat.

Vaig llençar una última mirada sobre totes aquelles meravelles de la natura i sobre les riqueses d’art desades en aquell museu, sobre aquelles col·leccions sense rival destinades a perdre’s algun dia al fons dels mars, juntament amb qui les havia formades. Volia fixar en el meu esperit una darrera i suprema impressió. Em vaig quedar així tota una hora, banyat per la claror del sostre lluminós i passant revista a aquells tresors resplendents dins les seves vitrines. Després, vaig tornar a la meva cambra.

Allà, em vaig posar sòlida roba de mar. Vaig recollir les meves notes i me les vaig desar, preciosament serrades sobre meu. El cor em bategava amb força. No podia comprimir les seves pulsacions. Certament la meva torbació, la meva agitació o el meu estat en general m’haurien traït als ulls del capità Nemo.

Què devia fer en aquell moment? Vaig posar-me a escoltar a la porta de la seva cambra. Vaig sentir soroll de passos. El capità era allà. No s’havia estirat a dormir. A cada moviment, em feia l’efecte que havia de sortir a preguntar-me per què volia fugir! Experimentava contínues alarmes. La meva imaginació les augmentava. Aquesta impressió esdevingué tan punyent que em vaig preguntar si no seria millor entrar a la cambra del capità, veure’l cara a cara i desafiar-lo amb el gest i la mirada!

Va ser una inspiració de foll. Feliçment em vaig retenir, i em vaig estirar sobre el meu llit per apaivagar les agitacions del meu cos. Els nervis se’m van calmar una mica, però, amb el cervell sobreexcitat, vaig recordar ràpidament tot el que havia estat la meva existència a bord del Nautilus, tots els incidents afortunats o infortunats que m’havien succeït des del moment de la meva desaparició de l’Abraham Lincoln, les caceres submarines, l’estret de Torres, els salvatges de la Papuàsia, l’encallada, el cementiri de corall, el pas de Suez, l’illa de Santorin, el bus cretenc, la badia de Vigo, l’Atlàntida, la banquisa, el pol Sud, l’empresonament sota els gels, el combat amb els pops, la tempesta del Gulf Stream, el Vengeur, i aquella terrible escena del vaixell de guerra enfonsat amb tota la seva tripulació…! Tots els esdeveniments passaren per davant dels meus ulls, com aquests decorats que formen els telons de fons del teatre. Aleshores, el capità Nemo creixia desmesuradament en aquell medi estrany. Les seves maneres s’accentuaven i prenien unes proporcions sobrehumanes. Deixava de ser el meu semblant per convertir-se en l’home de les aigües, el geni dels mars.

Eren aleshores dos quarts de deu. M’havia d’agafar el cap amb les dues mans per evitar que m’esclatés. Vaig tancar els ulls. No volia pensar més. I encara quedava mitja hora d’espera! Una mitja hora de malson que podia fer-me tornar boig!

En aquell moment, vaig sentir els vagues acords de l’orgue, una harmonia trista sota una melodia indefinible, veritables planys d’una ànima que vol trencar els seus lligams terrestres. Jo escoltava amb tots els meus sentits alhora, gairebé sense respirar, submergit com el capità Nemo en aquells èxtasis musicals que se l’enduien fora dels límits d’aquest món.

Després, una sobtada idea em terroritzà. El capità Nemo havia abandonat la seva cambra, ara estava en el saló que jo havia de travessar per fugir. Allà me’l trobaria per darrera vegada. Em veuria, potser em parlaria! Un sol gest seu podia anorrear-me, un sol mot, encadenar-me a bord!

I tanmateix, les deu eren a punt de tocar. El moment de deixar la meva cambra havia arribat. Calia anar a trobar els meus companys.

No hi havia raó de vacil·lar, per més que el capità Nemo se m’hagués plantat al davant. Vaig obrir la meva porta amb precaució, i així i tot em semblà que, en girar sobre les frontisses, feia un soroll espantós. Però potser aquell soroll només existia en la meva imaginació!

Vaig avançar arrossegant-me a través dels corredors del Nautilus, aturant-me a cada pas per comprimir els batecs del meu cor.

Vaig arribar a la porta angular del saló. La vaig obrir suaument. El saló era a les fosques. Els acords de l’orgue ressonaven feblement. El capità Nemo era allà. No em veia. Fins i tot crec que ni a plena llum no m’hauria vist, tal era l’èxtasi que l’absorbia completament.

Vaig trepitjar l’estora del terra evitant el més mínim cop que, amb el seu soroll, pogués trair la meva presència. Em calgueren cinc minuts per guanyar la porta del fons que donava a la biblioteca.

Estava per obrir-la quan un sospir del capità Nemo em deixà palplantat. Vaig comprendre que s’havia alçat. Fins el vaig poder entreveure, car alguns raigs de la biblioteca il·luminada es filtraven fins al saló. Venia cap a mi, amb els braços encreuats, silenciós, lliscant més que caminant, com un espectre. El seu pit oprimit deixava escapar alguns sanglots. I el vaig sentir murmurar aquestes paraules, les darreres que havien d’arribar a les meves orelles:

—Oh! Déu totpoderós! Prou! Prou!

Era la confessió d’un remordiment que s’escapava així de la consciència d’aquell home?…

Esmaperdut, em vaig precipitar a la biblioteca. Vaig pujar l’escala central i, seguint pel corredor superior, vaig arribar al bot. Hi vaig penetrar per l’obertura que ja havia deixat passar els meus dos companys.

—Marxem! Marxem! —vaig exclamar.

—De seguida! —respongué el canadenc.

L’orifici practicat al buc del Nautilus va ser prèviament tancat i collat mitjançant una clau anglesa que Ned Land havia aconseguit. L’obertura del bot fou igualment tancada, i el canadenc començà a descargolar els perns que encara ens retenien al vaixell submarí.

Tot d’una se sentí un soroll a l’interior. Algunes veus es responien amb vivacitat. Què passava? S’havien adonat de la nostra fuga? Vaig notar que Ned Land em posava un punyal a la mà.

—Sí! —vaig murmurar—, sabrem morir!

El canadenc havia aturat la seva feina. Però una paraula, vint vegades repetida, una paraula terrible, em revelà la causa d’aquella agitació que es propagava a bord del Nautilus. La tripulació no anava darrere nostre!

—Maelström! Maelström! —cridaven.

El maelström! Podia ressonar a les nostres orelles un nom més espantós en una situació ja prou espantosa? Així, doncs, ens trobàvem en els perillosos paratges de les costes noruegues? Havia estat arrossegat el Nautilus enmig d’aquell vòrtex just en el moment en què el nostre bot anava a separar-se dels seus flancs?

Se sap que en el moment del flux, les aigües comprimides entre les illes Fèroe i Loffoden són precipitades amb una irresistible violència. Formen un xuclador del qual cap nau mai no ha pogut sortir. De tots els punts de l’horitzó vénen onades monstruoses i formen un vòrtex justament anomenat el «llombrígol de l’oceà», la potència d’atracció del qual s’estén a una distància de quinze quilòmetres fins i tot. Allà són xuclats no solament els vaixells, sinó també les balenes i els óssos blancs de les regions boreals.

I era allà on el Nautilus —involuntàriament o voluntàriament potser— havia estat portat pel seu capità. Descrivia una espiral que anava disminuint cada cop més el seu radi. I amb ell, el bot, encara subjectat al seu flanc, era endut a una velocitat vertiginosa. Jo ho notava. Experimentava aquell rodament de cap que sobrevé en un moviment giratori massa prolongat. Ens dominava l’espant, allò era el màxim de l’horror, teníem la circulació en suspens, la influència nerviosa alterada, una suor freda com la suor de l’agonia ens travessava la pell! I quin brogit a l’entorn del nostre bot! Quins bramuls que l’eco repetia a distància de moltes milles! Quin estrèpit el d’aquelles aigües trencades sobre les agudes roques del fons allà on els cossos més durs s’esclafen, allà on els troncs dels arbres es desgasten i queden convertits en «una pell de pèls», segons l’expressió noruega!

Quina situació! Érem sacsejats esgarrifosament. El Nautilus es defensava com un ésser humà. Els seus músculs d’acer petaven. De vegades es dreçava i nosaltres amb ell!

—Cal aguantar —va dir Ned—, i tornar a cargolar els perns! Mentre estiguem subjectes al Nautilus, encara ens podem salvar…!

Però a penes havia acabat de parlar que es va sentir un cruixit. Els cargols havien saltat, i el bot, arrencat del seu alvèol, havia estat llençat com la pedra d’una fona enmig del xuclador.

El meu cap topà amb un travesser de ferro, i degut al xoc violent, vaig perdre el coneixement.





23


Conclusió

Aquesta és la conclusió del nostre viatge submarí. El que passà durant aquella nit, com escapà el bot del formidable remolí del maelström, com Ned Land, Consell i jo vam sortir del vòrtex, no ho sabria dir. Però quan vaig retornar en mi, estava ajagut a la cabanya d’un pescador de les illes Loffoden. Els meus dos companys, sans i estalvis, eren a prop meu i m’agafaven les mans. Ens vam abraçar efusivament.

En aquest moment encara no podem pensar en tornar a França. Els mitjans de comunicació entre la Noruega septentrional i el sud són rars. Em veig, doncs, forçat a esperar el pas del vaixell de vapor que fa el servei bimensual del cap Nord.

És, doncs, aquí, enmig d’aquestes bones gents que ens han recollit, que repasso el relat d’aquestes aventures. És exacte. Ni un sol fet ha estat omès, ni un sol detall exagerat. És la narració fidel d’aquesta inversemblant expedició per dessota un element encara inaccessible a l’home, però que algun dia el progrés convertirà en rutes lliures.

Se’m creurà? No ho sé. Però, de totes maneres, no importa. El que sí puc refermar ara és el meu dret a parlar d’aquests mars sota els quals, en menys de deu mesos, he recorregut vint mil llegües, i d’aquesta volta al món submarina que tantes meravelles m’ha revelat a través del Pacífic, de l’oceà Índic, el Mar Roig, el Mediterrani, l’Atlàntic, els mars australs i els boreals!

Però què se’n deu haver fet del Nautilus? Ha resistit la poderosa abraçada del maelström? Viu encara el capità Nemo? Prossegueix sota l’oceà les seves espantoses represàlies, o s’ha aturat davant la darrera hecatombe? Ens duran algun dia les onades el manuscrit que conté tota la història de la seva vida? Sabré mai el nom d’aquest home? La nacionalitat del vaixell desaparegut ens explicarà la nacionalitat del capità Nemo?

Així ho espero. Com també espero que el seu poderós aparell hagi vençut el mar en el seu vòrtex més terrible, i que el Nautilus hagi sobreviscut allà on tantes naus han sucumbit! Si és així, si el capità Nemo encara habita aquest oceà, la seva pàtria d’adopció, només desitjo que l’odi pugui apaivagar-se en aquell cor ferotge! Que la contemplació de tantes i tantes meravelles extingeixi en ell l’esperit de venjança! Que el justicier s’esborri i que el savi continuï la seva plàcida exploració dels mars! Si el seu destí és estrany, també s’ha de dir que és sublim. Jo mateix, no ho he comprès així? No he compartit durant prop de deu mesos aquesta existència extranatural? Així, doncs, a la pregunta formulada, fa sis mil anys, a l’Eclesiastès: «Qui ha pogut mai sondejar les profunditats de l’abisme?» només dos homes entre tots els homes tenen el dret ara de respondre. El capità Nemo i jo.





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics.

És el segon autor més traduït de tots els temps, després d’Agatha Christie, segons Index Translationum.

Juntament amb H. G. Wells, és considerat un dels pares de la ciència-ficció.

Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





Notes


[1] Uns 106 metres. El peu anglès només fa 30,40 centímetres. [Tornar]



[2] Joc de paraules intraduïble entre «sauts» («salts») a la frase de Linneu, i «sots» («ximples»). (N. del T.). [Tornar]



[3] Per bé que l’original dóna nusos (noeuds), he traduït sistemàticament per milles els pocs casos en què apareix; perquè, de fet, el nus no és res més que una forma —alguns diuen que equívoca— d’anomenar la milla marina, quan es tracta de la velocitat d’un vaixell. (N. del T.). [Tornar]



[4] «Ram»: mot anglès que significa «ariet»; aquí es refereix a l’esperó que duien alguns vaixells, com ara el Merrimac, durant la Guerra de Secessió americana. (N. del T.). [Tornar]



[5] Mena de moll especial per a cada vaixell. [Tornar]



[6] Petits vaixells de vapor que ajuden els grans steamers. [Tornar]



[7] Cal tenir en compte l’època en què aparegué aquesta novel·la (1870). (N. del T.). [Tornar]



[8] Aquí es produeix un salt de dates; he volgut mantenir, però, la forma de l’original. (N. del T.). [Tornar]



[9] No hem de confondre els salpa amb la salpa, que és un peix teleosti (Box salpa). Els salpa són animàlculs de l’ordre dels taliacis, transparents i fosforescents, que formen part del plancton (gènere Salpa). (N. del T.). [Tornar]



[10] Ganivet d’ampla fulla que un americà sempre duu a sobre. (N. del T.). [Tornar]



[11] Servent a bord d’un steamer. [Tornar]



[12] I precisament s’està parlant ara d’un descobriment d’aquest tipus, segons el qual un nou joc de palanques és capaç de produir forces considerables. S’haurà trobat l’inventor d’aquest nou sistema amb el capità Nemo? [Tornar]



[13] De pala ampla. (N. del T.). [Tornar]



[14] La Pinna nobilis. (N. del T.). [Tornar]



[15] Petits núvols blancs, lleugers i de vores retallades. [Tornar]



[16] Mesura francesa antiga equivalent a 1,949 metres, poc documentada en català (Alcover-Moll) (cast.: toesa). (N. del T.). [Tornar]



[17] En el text original, el joc de paraules es dóna entre els mots «requin» («tauró») i «requiem» («rèquiem»). Tot i que lingüísticament no sigui versemblant, he cregut millor cercar un joc de paraules similar, que no destrueixi l’humor negre de l’autor i que no molesti massa la gramàtica històrica. (N. del T.). [Tornar]



[18] Antic nom de la Mar Morta. (N. del T.). [Tornar]



[19] Frase llatina que significa «tenen orelles i no hi senten». (N. del T.). [Tornar]



[20] Dragó: en aquest cas, arbre de la família de les liàcies (Dracoena draco). (N. del T.). [Tornar]



[21] Suposem que és un error de l’original, puix que no es correspon amb les proporcions de tres és a un, abans esmentades. (N. del T.). [Tornar]



[22] Tampoc aquí no es corresponen les proporcions, tot i que són més aproximades. (N. del T.). [Tornar]



[23] Un altre error de l’autor? En el capítol 12 afirmava que la balena franca no travessa l’equador. (N. del T.). [Tornar]



[24] De la Guaiana holandesa, s’entén. (N. del T.). [Tornar]



[25] Joc de paraules, aquest cop intraduïble, entre «krak» (inici de «kraken») i «craque» («bola, mentida, enganyifa»). (N. del T.). [Tornar]





