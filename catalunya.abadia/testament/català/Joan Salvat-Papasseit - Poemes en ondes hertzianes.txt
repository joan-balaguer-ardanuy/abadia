Primer recull de poemes de Joan Salvat-Papasseit. Tot just nou poemes acompanyats de les il·lustracions de Torres-Garcia. La influència del Futurisme o fins del Cubisme la trobem a les formes cal·ligramàtiques, l’ús de tipografies diverses, les paraules en llibertat o la supressió dels signes de puntuació.





Joan Salvat-Papasseit





Poemes en ondes hertzianes




ePUB v2.0

BreivaX 06.05.17





Títol original: Poemes en ondes hertzianes

Joan Salvat-Papasseit, 1919

Il·lustracions: Joaquim Torres-Garcia

Edició digital: BreivaX (v1.0)

Segona edició: EpubCat (v2.0)

Aportació: Viquitexts

ePUBCat base r1.3





Lletra d’Itàlia


Amic Millàs-Raurell:

Prampolini ha fet trossos la munífica Vesta de Beatriu (de Giovanni Duprè). Siena n’és conmoguda. A Florència —per via sense fils— la dissort hi és vinguda així mateix: els plecs del monument a Ferrari Corbelli són desapareguts. Les pubilles, tot nues, s’han posat a cantar com diablesses una cançó infernal. Suara he arribat jo.

A «Valori Plastici», es diu: Giovanni Papini ha enviat per correu a Marx Berkman, un xop cervesa Pilsen. (Il mio futurismo). —Ara no ho féssiu córrer, que els de «Noi» no s’ho poden acabar.

Aquí a Roma es murmura que per a comprendre En Foix de Sarrià hom deu llegir a Sòfocles primer. La Laieta ha plorat, car haurà de tornar a començar pel Narro… perquè no el sap llegir.

Dídac Ruiz, a Mòdena (ens ho ha fet saber Antonio Foschini), ha escrit que la blasfèmia és la rosa de foc de la virtut. Per aquest expedient Prampolini ha sortit de la presó.

—M. Giobbe ha esgrafiat una testa de Ruiz. —Giuseppe Ravegnani ha manat a Strawinsky que en fes la partitura: ha comprat els pentagrames a Gerald de Tyrwitt. Tot això no està bé, ja ho saps, però jo en enterar-me’n he enviat un telegrama a En V. Solé de Sojo. Que en tregui ell l’entrellat.

—En Carrà i En Soffici s’han canviat una tela. És la darrera nova que he sabut.





BODEGOM


a Xavier Nogués

Damunt la taula

l’Arthur Gordon Pym

obert

Poe al sostre

m’esguarda

Só tremolós de veure’l

El gresol penjat

n’és l’agonia

Ara tancaré el llibre

El vas és tombat

A terra

xipolls

Whisky house of lords

Ara Poe ha caigut borratxo





COLUMNA VERTEBRAL:

SAGETA DE FOC


al meu germà

LLUITA X BELLES GESTES I ACCIONS Eterna espiral vers l’Infinit.

VICTÒRIA



VOLUNTAT X UN DESIG BOIG DE CÓRRER; i córrer sempre als cims, així com fuig la cérvola.

JOVENTUT



Un jaç arran de la carretera

per als vells i els que cauen.

—NO HI VULGUEU SABER RES;

si acàs, que ells mateixos s’aixequin.

Hi ha un HOME a la presó

dels que avancen.

JUNTEU-VOS,

traieu-li l’embaràs que li oprimeix les mans.

PERQUÈ FACI CAMÍ.

Al desencorajat no l’atieu.

Ni al fanàtic absurd.

Deixeu-los barallar,

que es destorbin a ells sols.

SOFISMES



Experiència,

moral,

sistemes de govern,

sistemes filosòfics,

religions:

Sofismes els sofismes per als qui només veuen amb els ulls del cervell.

SAGETA DE FOC



Mes… si cal governar i dirigir,

agafeu una tralla.

Us estimaran més, i àdhuc obeiran.

—NO VULGUEU GOVERNAR.

Amunt! Amunt! Encara més…

A on anem? No és bo preocupar-se’n.

Suara ha sortit del niu un oronell.

—AIXÒ JA ÉS UN CAMÍ.

SEMPRE AMUNT!





PASSEIG


a Joaquim Torres Garcia

La boira

fredament

acaba d’engolir la llarga via

Els llums són guaites

En acabar de ploure

quan els arbres somiquen

oh que és dolç escoltar el silenci

El silenci és la boira

Jo somric

I mil llums em somriuen

Són mil llums

no pas homes

Com és càlid el somriure dels llums

I les espurnes blanques

del trolley dels trams

dansen com les estrelles

M’HE TOPAT AMB UN HOME QUE PASSAVA





DRAMA EN EL PORT


a Lluís Escobet

GLOP D’OCEÀ

EN LA NIT

(ABILLAT AMB LA CLAROR DELS HOMES

O



V



L



TA



IC)



ARC



-



ALS MEUS PEUS

LLUMS BLANQUES

VERDES

ROGES

EL MASCLE TRANSATLÀNTIC

UDOLANT

LES SIRENES NO HO SABEN

PERÒ XISCLEN

ELS EMIGRANTS S’EMPENYEN

PASSO RAN DE LA

DRAGA



QUE ÉS FOSCA I CREIX

LA BOIA INQUIETA

T À G L

R N O

ARA LES ONES CANTEN EL DESIG D’ENGOLIR

EL TRO AL LLUNY

SOSPIR DE LES TENEBRES

JO EM VEIG EN L’HORITZÓ

FORA EL PORT LES GAVINES REPOSEN





LINÒLEUM


a Xènius

Suara só embarcat

en la piragua hindú

(Escriviu-me al Far-West

M’aprofito de tot

per occir la memòria que els meus tenen de mi)

Ara que ma muller dorm confiada

I el fillet que vindrà

I no són a fer cua

com altres

a la fleca

I encara un estel brilla

I duc el tomahawk sota l’aixella

Un llibreter de vell

passeja

bracejant els meus Poemes

cada un d’Ells inèdit

—És que no puc marxar

sense que abans no escanyi el llibreter





PLÀNOL


a J. M. de Sucre

MONT AVENTI

D

E

C

A ESGLÉSIES

D

È

N

C

I

A

XALETS

ARISTOCRÀCIA VICI

IRONIA EN EL CRIM

S

U

B

U

R

B

I

S

RAMERES POBRES

HOSPITAL LA GALERA

HONRADESA FAM

El sol ho encén tot

—Però no ho consum





INTERIOR


a J. Carbonell i Gener

Som asseguts

al redós de la taula

i prop del bec del gas que xiula

Unes flors artificials

que em fan angoixa

perquè no tenen hivern

Els ulls de ma estimada

brillen com els d’un gat

I com l’escata

Els vidres de la sala tremolen

rondinen sobre els sotracs dels trams

El maniquí de fusta

m’apar un espectre

Suara amb el braç he tombat el tinter

S’ha estès la taca negra

I en fer entrada la superstició

HEM ESDEVINGUT PÀL·LIDS





El record d’una «fuga» de Bach


a J. M. Junoy

M’he esquitxat a Garraf

he passat tretze porxos foradants de muntanya

Només per veure a Sitges un blau brunzent de cuina i un blanc de calç lluent

de celobert

On irà l’esquirol quan no trobi pinyons

—mossegarà sa cua que en té el gust

Suara he fet una grua

d’un full de calendari

i ha baixat amb el número mateix

Almenys del Ministeri m’han avançat una hora de rellotge

Aquí on tot valor universal duu per nom Montjuïc

“la lluna

la bruna

vestida de dol”

és més vídua i més clara

Tot això un antiquari no ho sabria comprendre

He vist més: —que l’infant de bolquers

esguardava somrient una estrella

Però cap llibre no parla del somrís de l’infant

I heus aquí que vaig dir-los una cosa vulgar:

—L’estel hexagonal de colors en el Circ enclou totes les síntesis del món





54045


a J.-V. Foix

La dinamo turgent mou els príaps de foc

en CIRCUMVAL·LACIÓ

No he vist més majestat que en lo stylo de foc

TROLLEY TROLLEY TROLLEY

És que jo sóc igual per cadascú

en el passatge

Fa fàstic tothom sap estranger

i és segur que aquest vell no coneix el meu nom

Un altre porta ulleres

i els vidres entelats

Ran de nas Ran de nas

PERQUÈ EL REVISADOR

El cobrador abans tenia la paraula

(de guisa que em feia l’ullet

5-4-0-4-5)

ARC



DE



TRI



OMF



M’he palpat bàrbarament

si m’han pres la cartera

A fe que no en portava amic





JOAN SALVAT i PAPASSEIT (Barcelona, 16 de maig de 1894 - 7 d’agost de 1924) va ser un escriptor barceloní d’extracció humil, esperit rebel i altament autodidacta. Conegut com a poeta d’avantguarda, va tenir també una prolífica activitat com a redactor d’articles de crítica social en català i castellà simpatitzant amb els corrents anarquistes i socialistes de l’època. El seu estil enèrgic i impulsiu contrasta amb una vida d’obligada rutina i repòs deguts als problemes de salut. Va morir de tuberculosi als trenta anys, deixant una obra que durant dècades va ser poc coneguda.

A partir dels anys seixanta la seva figura va ser popularitzada sobretot gràcies a autors de la Nova Cançó que van posar música a alguns dels seus poemes. Avui dia és considerat un dels escriptors catalans clau del segle XX i el seu recull de poemes El poema de la rosa als llavis ha estat de lectura obligada a l’ensenyament secundari de Catalunya.





