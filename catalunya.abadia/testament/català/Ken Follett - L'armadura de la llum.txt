Torna el millor Follett amb l’emocionant cinquena entrega de la saga «Els pilars de la Terra». El xoc de progrés i tradició i una guerra que amenaça d’engolir tota Europa a la més ambiciosa i èpica novel·la del mestre de la ficció històrica.

La revolució és a l’aire: 1792. Un govern tirànic està decidit a convertir Anglaterra en un poderós imperi comercial. Mentrestant, Napoleó Bonaparte comença el seu ambiciós ascens al poder i, enmig d’un gran descontent social, els veïns de França es mantenen en màxima alerta.

Kingsbridge treu el cap a l’abisme: Les innovacions industrials s’imposen de manera implacable, sacsejant les vides dels treballadors de les pròsperes fàbriques tèxtils de Kingsbridge. S’obre un món de noves i alliberadores oportunitats però, lligat a la crueltat més despietada. La ràpida modernització amb les seves flamants però perilloses maquinàries està deixant obsolets molts treballs i esquinçant les famílies.

Una nova tirania sorgeix a l’horitzó: I a mesura que l’esclat d’un conflicte internacional sembla cada cop més a prop, la història d’un petit grup de persones de Kingsbridge —incloent-hi la filera Sal Clitheroe, el teixidor David Shoveller i Kit, l’enginyós i decidit fill de Sal— es convertirà en el símbol de la lluita de tota una generació que vol progressar i lluita per un futur sense opressió…





Ken Follett





L’armadura de la llum


Els pilars de la Terra - 4



ePUB v1.0

BrunoAntony 06.02.24





Títol original: The Armour of Light

Ken Follett, 2023

Traducció: Mireia Alegre & Imma Estany, 2023

Disseny del mapa: Daren Cook

Edició digital: BrunoAntony (v1.0)

ePUBCat base r1.3





Aquest llibre està dedicat als historiadors. N’hi ha milers arreu del món. Alguns investiguen a les biblioteques, de colzes sobre manuscrits antics, intentant desxifrar llengües mortes escrites amb jeroglífics misteriosos. D’altres s’agenollen al sòl i garbellen la terra que ha colgat edificis en ruïnes, cercant-hi fragments de civilitzacions perdudes. Però encara són més nombrosos els que llegeixen exhaustivament uns documents governamentals tediosos i interminables que tracten de crisis polítiques oblidades d’ençà de fa molt de temps. Són incansables en la cerca de la veritat.

Sense ells no sabríem d’on venim. I encara seria més difícil esbrinar cap on anem.





Despullem-nos, doncs, de les obres de la fosca

i revestim-nos de l’armadura de la llum.

Romans 13,12





PRIMERA PART


La roda de filar

1792-1793





1


Fins aquell dia, la Sal Clitheroe no havia sentit cridar mai el seu marit. D’aquell dia endavant no el va sentir més, si no era en somnis.

Era migdia quan va arribar al camp de la riera. Sabia quina hora era per la qualitat de la llum que lluentejava dèbilment a través dels núvols d’un gris perlat que entelaven el cel. El camp de conreu eren quatre acres plans de fang, limitats per un costat per un corrent d’aigua ràpid i amb un turó baixet a l’extrem meridional. Feia un dia fred i sec, però havia plogut tota la setmana, quan ella va passar pels bassals, esquitxant a cada pas, i el fang enganxós maldava per treure-li les sabates fetes a mà que duia. Costava caminar, però la Sal era una dona alta i forta, que no es cansava fàcilment.

Quatre homes plegaven una collita d’hivern de naps, s’acotaven i arrencaven els tubercles bruns i boteruts, i els llançaven a dins d’uns coves poc fondos anomenats «corves». Quan un cove era ple, l’home el duia al peu del turó i n’abocava els naps en un carro de quatre rodes de fusta de roure massissa. Gairebé havien enllestit la feina, va veure la Sal, atès que en aquella punta del camp ja no hi quedaven naps i els homes treballaven a la vora del turó.

Tots anaven vestits de manera semblant: duien camisa sense coll, uns pantalons que els arribaven als genolls fets a casa per les seves dones i armilles comprades de segona mà o que els rics llençaven. Les armilles no es gastaven mai. El pare de la Sal en tenia una d’elegant, amb doble filera de botons, amb ratlles vermelles i marrons i vores trenades, que algun dandi de ciutat s’havia tret del damunt. Ella no li havia vist portar mai res més, i amb aquella armilla l’havien enterrat.

Com a calçat, els jornalers duien botes de segona mà, adobades mil vegades. Cada home tenia un barret, cadascun diferent: una gorra de pell de conill, un barret de palla d’ala ampla, un barret alt de feltre i un tricorni que potser havia estat d’un oficial de la Marina.

La Sal va reconèixer la gorra de pell. Era del seu marit, en Harry. L’havia feta ella mateixa, quan va enxampar el conill, el va matar amb un cop de roc i el va escorxar i coure en una olla, amb una ceba. Però hauria reconegut en Harry sense el capell, de lluny i tot, per la barba pèl-roja.

El seu marit tenia un cos prim però fibrat, i era més fort del que semblava: omplia el cove amb tants naps com els homes més corpulents que ell. A la Sal, tan sols de mirar aquell cos vigorós a l’altra punta d’un camp enfangat, se li encenia a dins una flama de desig, mig de plaer mig d’emoció, talment com si entrés del fred a la càlida fragància d’un foc de llenya.

Quan travessava el camp va començar a sentir les veus dels homes. Cada pocs minuts es cridaven l’un a l’altre, xerraven un moment i acabaven a riallades. D’allà on era, la Sal no n’entenia les paraules, però s’imaginava quina mena de coses devien dir. Suposava que eren comentaris de to entre agressiu i de broma, coses dels treballadors, insults sense malícia i alguna grolleria per riure, acudits que trencaven la monotonia d’una feina feixuga i repetitiva.

Un cinquè home els vigilava, dret al costat del carro, amb un fuet curt a la mà. Anava més ben vestit, duia un abric de cua blau i botes negres lluents que li arribaven fins als genolls. Es deia Will Riddick, tenia trenta anys i era el fill gran del senyor de Badford. El camp era del seu pare, com també el cavall i el carro. En Will tenia uns cabells negres espessos, tallats a l’altura de la barbeta, i feia cara d’estar empipat. La Sal ja s’afigurava per què. Supervisar la collita de naps no era feina seva —li semblava que fent allò es rebaixava—, però el capatàs del senyor s’havia posat malalt, i la Sal suposava que hi havien enviat en Will per substituir-lo, a desgrat seu.

El fill de la Sal caminava descalç al seu costat, ensopegant pel fanguissar, afanyant-se per no quedar-se enrere, fins que ella es va girar, es va acotar i el va pujar a coll sense esforç, i va continuar caminant amb el nen posat en un braç i el seu cap repenjat a l’espatlla. Agafava aquell cosset prim i càlid una mica més fort del que hauria calgut, tan sols perquè se l’estimava molt.

Prou que hauria volgut més fills, la Sal, però n’havia perdut dos durant l’embaràs i un altre havia nascut mort. Havia deixat d’esperar-ne un altre i s’havia començat a dir que, essent pobres com eren, amb un fill ja en tenien prou. Es desvivia pel nen, segurament massa i tot, ja que sovint una malaltia o un accident s’enduia les criatures, i ella era conscient que si el perdia se li trencaria el cor.

Li havia posat Christopher, però quan el nen aprenia a parlar s’havia escurçat el nom, deixant-lo en Kit, i així és com li deien ara. Tenia sis anys i era menut per a l’edat que tenia. La Sal esperava que creixés i fos com en Harry, prim però fort. Una cosa era segura: havia heretat els cabells pèl-rojos del pare.

Era l’hora de dinar, i la Sal portava un cistell amb formatge, pa i tres pomes pansides. Un tros enllà, darrere seu, hi havia una altra mestressa del poble, l’Annie Mann, una dona vigorosa de la mateixa edat que la Sal, i just de l’altre costat, de dalt del turó, venien dues dones més amb el mateix propòsit, cada una amb una cistella penjada al braç i els fills al darrere. Els homes van parar de treballar agraïts, es van eixugar les mans brutes de fang als pantalons per dirigir-se a la riera, on podien seure damunt del jaç que formava l’herba.

La Sal va arribar al camí i va deixar en Kit a terra amb suavitat.

En Will Riddick es va treure un rellotge penjat amb una cadena de la butxaca de l’armilla i el va consultar arrufant les celles.

—Encara no és migdia —va cridar. La Sal estava segura que era mentida, però ningú altre tenia rellotge—. Continueu treballant, homes —va ordenar. Allò no va sorprendre la Sal. En Will era de mala jeia. El seu pare, l’hisendat, podia ser insensible, però en Will era pitjor—. Acabeu la feina, i després ja prendreu el dinar —va dir. Va posar un to desdenyós quan va pronunciar «el dinar», com si fes fàstics a alguna cosa de les menges dels jornalers. En Will se’n tornaria a la mansió dels senyors, on es cruspiria un rostit amb patates, va pensar ella, i segurament l’acompanyaria amb una gerra de cervesa forta.

Tres dels jornalers es van ajupir per continuar la feina, però el quart, no. Era l’Ike Clitheroe, l’oncle d’en Harry, un home amb barba grisa d’uns cinquanta anys. Amb un to de veu suau va dir:

—Val més que no carreguem massa el carro, senyor Riddick.

—Deixa que sigui jo qui ho decideixi.

—Disculpi’m —va insistir l’Ike—, però el fre està gairebé gastat del tot.

—Al coi de carro no li passa res —va oposar en Will—. L’únic que vols, tu, és plegar aviat. Com sempre.

El marit de la Sal va prendre la paraula. No trigava mai gaire a afegir-se a una discussió.

—Hauria de fer cas de l’oncle Ike —va dir a en Will—. Si no, podria perdre el carro, el cavall i els maleïts naps, també.

Els altres homes van esclafir a riure. Però sempre era una imprudència, bromejar a costa dels senyors o els seus béns, i en Will va fer una expressió sorruda.

—Tanca aquesta boca insolent, Harry Clitheroe —li va engegar.

La Sal va notar que la maneta d’en Kit s’esmunyia dins la seva a poc a poc. El seu pare estava entrant en un conflicte i, tot i ser tan petit, en Kit en copsava el perill.

La insolència era el punt feble d’en Harry. Era honest i molt pencaire, però no creia que els senyors fossin millors que ell. La Sal l’estimava perquè era un home amb amor propi i per la seva manera de pensar independent, però totes dues coses molestaven els senyors, i en Harry sovint tenia problemes perquè s’insubordinava. Ara, però, tan sols havia dit el que pensava, res més, i es va posar a treballar una altra vegada.

Les dones van deixar les cistelles a la vora de la riera. La Sal i l’Annie van anar a ajudar els seus homes a collir naps, mentre que les altres dues dones, que eren més grans, es van asseure al costat del dinar.

La feina aviat va estar enllestida.

En aquell moment, era obvi que en Will havia comès un error deixant el carro al peu del turó. L’hauria d’haver fet aturar cinquanta metres més avall del camí, perquè el cavall tingués espai per agafar embranzida abans d’enfilar costa amunt.

—Vosaltres, els homes, empenyeu el carro per darrere per ajudar el cavall a arrencar —els va ordenar després de rumiar un moment. Aleshores va fer un bot cap a dalt del seient, va desplegar el fuet i va cridar—: Arri!

L’euga grisa va estirar amb força.

Els quatre treballadors van anar al darrere del carro i es van posar a empènyer. Els peus els relliscaven sobre el terra enfangat. A en Harry se li van marcar els músculs de l’esquena. La Sal, que era igual de forta que qualsevol d’ells, s’hi va afegir. I també en Kit, que va fer somriure els homes.

Les rodes es van moure, l’euga va acotar el cap i va estirar amb totes les seves forces les corretges de cuir, el fuet va esclafir i el carro va avançar. Els que ajudaven es van quedar enrere, mirant com el carro enfilava costa amunt, però l’euga va alentir el pas, i en Will va cridar cap enrere:

—No pareu d’empènyer!

Tots hi van córrer, van posar les mans al darrere del carro i van continuar fent força. Novament, el carro es va moure més de pressa. Durant uns quants metres, l’euga anava bé, les seves poderoses espatlles estiraven la collera i els tirants de cuir, però l’animal no podia aguantar el pas. El va alentir, i llavors va ensopegar amb el fang relliscós. Semblava que recuperava l’equilibri, però havia perdut l’impuls, i el carro va fer una batzegada i es va aturar. En Will va fuetejar l’animal, i la Sal i els homes van empènyer amb totes les seves forces, però no van poder aguantar el carro, i aquelles rodes de fusta altes a poc a poc van començar a girar cap enrere.

En Will va estirar el fre de mà i a l’acte tots van sentir un espetec molt fort. La Sal va veure els dos trossos d’una sabata de fre que sortien volant de la roda esquerra del darrere. Va sentir que l’Ike deia: «L’hi he dit, a aquest carallot, l’hi he dit!».

Empenyien tant com podien, però el pes els feia recular, i la Sal va tenir el pressentiment molt clar d’un perill imminent. El carro es va anar embalant cap enrere. En Will va bramar:

—Empenyeu, coi de dropos!

L’Ike va treure les mans del darrere del carro i va dir: «No aguantarà!». L’euga va tornar a relliscar, i aquest cop va caure. Algunes parts de l’arnès de cuir es van trencar, l’animal va anar a parar a terra i el carro el va arrossegar costa avall.

En Will va saltar del seient. El carro, ara descontrolat, es va començar a embalar més. Sense pensar-ho, la Sal va agafar en Kit amb un braç i va saltar cap a un costat per apartar-se de les rodes del carro. L’Ike va cridar:

—Sortiu tots del mig!

Els homes es van dispersar just quan el carro es desviava, i llavors es va bolcar cap a un costat. La Sal va veure com el seu marit topava amb l’Ike i com queien tots dos. L’Ike va anar a parar a un voral del camí, però en Harry va quedar estès al davant del carro, que li va caure al damunt, amb el cantell de la caixa de roure feixuga a sobre de la cama.

A l’instant, en Harry va deixar anar un crit.

La Sal va quedar glaçada, amb el cor tenallat per una por freda. En Harry estava ferit, greument ferit. Al primer moment tots es van quedar mirant-lo, esborronats. Els naps del carro van rodolar cap a terra, i alguns van caure a la riera. En Harry bramava amb veu ronca:

—Sal! Sal!

—Traguem-li el carro de sobre, va! —va cridar ella.

Tots van agafar el carro per un costat. El van treure de sobre de la cama d’en Harry, però amb aquelles rodes tan grosses costava molt alçar-lo, i ella va veure que l’havien de tombar cap a les llantes de les rodes per poder posar-lo dret.

—Empenyem-lo per sota amb les espatlles! —va cridar la Sal, i tots van veure que tenia raó. Però la fusta pesava molt, i l’havien d’empènyer des del vessant del turó cap amunt. Hi hagué un moment terrible en què la Sal va témer que no els caigués, i si queia esclafaria en Harry una altra vegada—. Vinga, empenyem! —va cridar—. Tots alhora! —I tots van dir: «Amuuunt!», i tot d’una, el carro es va tombar i va quedar dret; en el moment que les rodes van tocar a terra, es va sentir un soroll molt fort.

Llavors la Sal va veure la cama d’en Harry i va ofegar un crit d’esglai. La tenia esclafada des de la cuixa fins a la canyella. Entre la pell li sobresortia l’os estellat, i els pantalons estaven xops de sang. Ell tenia els ulls aclucats, i dels llavis entreoberts li sortia un gemec esgarrifós. La Sal va sentir que l’oncle Ike murmurava: «Déu meu, salva’l».

En Kit va arrencar a plorar.

Ella també hauria volgut plorar, però es va contenir: havia de buscar ajuda. Qui corria més de pressa? Va resseguir tot el grup amb la mirada, i els seus ulls es van posar en l’Annie.

—Ves al poble, Annie, corre tant com puguis, i ves a buscar l’Alec. —L’Alec Pollock era el cirurgià barber—. Digue-li que vingui a casa nostra. Ell sabrà què cal fer.

—Vigila’m els nens —va dir l’Annie, i va sortir corrent cames ajudeu-me.

La Sal es va agenollar al fang al costat d’en Harry. Ell va obrir els ulls.

—Ajuda’m, Sal —va demanar—. Ajuda’m.

—Et portaré a casa, amor meu —li va dir ella.

Li va passar les mans per sota, però quan va intentar agafar-lo a pols i alçar-li el cos, ell va tornar a cridar. Llavors la Sal va enretirar les mans, alhora que deia:

—Jesús, ajuda’m.

—Vosaltres, torneu a guardar els naps al carro —va sentir ella que deia en Will—. Vinga, espavileu-vos.

—Que algú el faci callar abans no ho faci jo —va dir ella fluixet.

—I l’euga, senyor Riddick? No es pot aixecar? —va preguntar l’Ike. Va fer el tomb al carro per anar a mirar la bèstia, desviant així l’atenció d’en Will sobre en Harry.

La Sal va pensar: «Gràcies, tu sí que ets llest, oncle Ike».

Llavors es va girar cap al marit de l’Annie, en Jimmy Mann, el que duia el barret de tres pics.

—Ves a la serradora, Jimmy —li va indicar—. Demana’ls que et facin ben de pressa una llitera amb dos o tres taulons amples, perquè hi puguem portar en Harry.

—De seguida! —va fer en Jimmy.

—Ajudeu-me a aixecar aquesta euga —va cridar en Will.

—No es tornarà a aguantar mai dreta, senyor Riddick —el va avisar l’Ike.

—És possible —va dir en Will, al cap d’uns instants.

—Per què no va a buscar alguna arma? —li va preguntar l’Ike—. No deixi que la bèstia pateixi més.

—Sí —va fer en Will, però no se’l veia decidit, i la Sal es va adonar que, malgrat aquelles fanfarronades, estava trasbalsat.

—Prengui un glop de brandi, si en porta l’ampolla a sobre —li va aconsellar l’Ike.

—Bona idea.

—A aquest pobre xicot de la cama trinxada li aniria bé fer un trago. Potser li alleujaria el mal —va apuntar l’Ike mentre l’altre bevia.

En Will no va dir res, però al cap d’uns moments l’Ike va tornar de darrere del carro amb una petaca platejada a la mà. Al mateix temps, en Will se n’anava a pas viu en direcció contrària.

—Ben fet, Ike —li va mormolar la Sal.

L’Ike li va allargar la petaca d’en Will, i ella la va atansar als llavis d’en Harry i n’hi va abocar un rajolí a la boca. Ell va tossir, es va empassar el licor i va obrir els ulls. La Sal n’hi va donar més, i ell s’ho va beure amb avidesa.

—Dona-n’hi tant com puguis —li va dir l’Ike—. No sabem què li haurà de fer l’Alec.

D’entrada, la Sal no va entendre què devia voler dir l’Ike, però llavors va caure que l’home pensava que potser li haurien de tallar la cama.

—Oh, no! —es va plànyer—. Si us plau, Déu meu.

—Tu ves-li donant brandi.

El licor va fer tornar una mica el color a la cara d’en Harry. Amb un murmuri tot just audible, va dir:

—Em fa mal, Sal, molt mal.

—El cirurgià ja ve. —Va ser l’únic que a ella se li va acudir de dir. Se sentia tan impotent que no sabia què es feia.

Mentre s’esperaven, les dones van donar el dinar a la canalla. La Sal va oferir a en Kit les pomes de la cistella. Els homes van començar a recollir els naps escampats i a posar-los de nou a dins del carro. Tard o d’hora ho haurien de fer igualment.

En Jimmy Mann va tornar amb una porta de fusta a l’espatlla, posada precàriament en equilibri. La va deixar a terra no sense treballs, panteixant de l’esforç de traginar aquell objecte tan feixuc a sobre al llarg de gairebé un quilòmetre.

—La porta és per a aquella casa nova que han bastit al costat del molí —va comentar—. Han dit que no la fem malbé. —Va dipositar la porta al costat d’en Harry, en paral·lel al seu cos.

Ara havien de moure en Harry cap al damunt d’aquella llitera improvisada, cosa que li faria mal. La Sal se li va agenollar al costat del cap. L’oncle Ike s’hi va atansar per ajudar, però ella li va indicar amb la mà que s’apartés. Ningú no s’hi miraria tant com ella, a moure’l amb compte. Va engrapar els braços d’en Harry a prop de les espatlles i, de mica en mica, li va fer girar la meitat superior del cos cap a sobre de la porta. Ell no va reaccionar. El va estirar, centímetre a centímetre, fins que el tors d’en Harry va descansar damunt la porta. Però en acabat li havia de moure les cames. Es va posar dreta a sobre d’ell, cama aquí cama allà, tot seguit es va acotar, el va agafar pels malucs i li va moure les cames cap al damunt de la porta amb un moviment ràpid.

Ell va bramar de dolor per tercera vegada.

El crit es va anar apagant i es va convertir en un sanglot continu.

—Aixequem-lo —va dir ella. Es va agenollar a tocar d’una cantonada de la porta i tres homes van agafar les altres puntes—. A poc a poc, sense presses —va afegir—. Que no se’ns tombi. —Van subjectar la porta de fusta i la van aixecar gradualment, i de seguida que van poder, s’hi van posar a sota i se la van repenjar a les espatlles—. Esteu a punt? —els va preguntar la Sal—. Procurem anar al mateix pas. Un, dos, tres, som-hi.

Es van dirigir a l’altre costat del camp. La Sal va donar una ullada enrere i va veure en Kit, confós i disgustat, però que la seguia de prop i li portava el cistell. Els dos fills petits de l’Annie anaven al darrere del seu pare, en Jimmy, que duia la cantonada esquerra de darrere de la llitera.

Badford era un poble gran, d’un miler de residents o més, i la casa de la Sal es trobava a un quilòmetre i mig d’allà. Seria un trajecte llarg i lent, anant a peu, però ella sabia tan bé el camí que segurament l’hauria pogut fer amb els ulls aclucats. Havia viscut tota la vida al poble, i els seus pares eren al cementiri del costat de l’església de Saint Matthew. L’única altra població que coneixia era Kingsbridge, i de l’últim cop que hi havia estat ja en feia deu anys. Però Badford havia canviat d’ençà que era petita, i actualment no era tan fàcil anar d’una punta del poble a l’altra. Les idees actuals havien transformat l’agricultura i la ramaderia, i ara pel camí hi havia tanques d’estaques o vegetals. El grup que portava en Harry havia de travessar reixes i caminar per corriols sinuosos entre propietats privades.

Se’ls van afegir homes que treballaven en altres camps, i també dones que sortien de casa per veure què passava, i criatures i gossos; tots els seguien, xerrant entre ells i explicant-se l’accident del pobre Harry i la ferida tan greu que tenia.

Mentre la Sal caminava, ara amb l’espatlla adolorida sota el pes d’en Harry i de la porta, es va recordar que, quan tenia cinc anys —llavors l’anomenaven Sally—, veia el paisatge de fora del poble com una perifèria imprecisa però exigua, si fa no fa com el jardí que envoltava la casa on vivia. En la seva imaginació, el món sencer era tan sols una mica més gran que Badford. La primera vegada que l’havien portat a Kingsbridge, la ciutat li havia semblat desconcertant: milers de persones, carrers atapeïts, parades del mercat plenes a vessar d’aliments, roba i coses de les quals no havia sentit a parlar mai: un lloro, un globus, un llibre per escriure-hi o un plat d’argent. I també la catedral, d’una alçària impossible, una bellesa estranya, freda i silenciosa per dins, evidentment, el lloc on Déu vivia.

En Kit era tan sols una mica més gran del que era ella quan va fer aquell primer viatge tan sorprenent. La Sal va intentar imaginar què devia pensar en Kit en aquell moment. Va suposar que el nen sempre havia vist el seu pare com algú invulnerable —com és normal en la canalla—, i ara mirava de fer-se a la idea d’un Harry estès a la llitera, ferit i impotent. En Kit devia estar espantat i confós, va pensar la Sal. Necessitaria que el tranquil·litzessin, i molt.

Per fi van tenir la casa a la vista. Era una de les llars més senzilles del poble, feta de tova i de les branques i branquillons entreteixits que s’anomenen «canyís». Les finestres disposaven de finestrons, però no de vidre.

—Kit, corre, avança’t i obre’ns la porta —va dir la Sal.

Ell va obeir, per poder fer passar en Harry directament a dins. Tota la gentada es va quedar a fora, però alguns veïns treien el nas per la porta.

L’interior de la casa era una sola estança. Hi havia dos llits, un d’estret i un d’ample; tots dos, plataformes senzilles de taulons sense envernissar, que en Harry havia ajuntat clavant-los amb claus. Cada un estava cobert amb un matalàs de lona farcit de palla.

—Posem-lo al llit gran —va proposar la Sal.

Van abaixar en Harry amb molt de compte, encara estès sobre la porta, i van dipositar la porta damunt del llit.

Els tres homes i la Sal es van redreçar, alhora que es fregaven les mans entumides i estiraven les esquenes adolorides. La Sal va mirar fixament en Harry, pàl·lid i immòbil, que respirava amb dificultat.

—Senyor, no te me l’emportis, si us plau —va xiuxiuejar.

En Kit, que estava davant d’ella, la va abraçar, prement-li la cara al ventre, que era tou des que ell havia nascut. Ella li va acaronar el cap. Li hauria volgut dir unes paraules reconfortants, però no n’hi va venir cap al pensament. Qualsevol cosa que fos veritat espantaria el nen.

Es va fixar que els homes miraven la casa. Era bastant pobra, però les d’ells no devien ser gaire diferents, atès que tots eren jornalers del camp. La roda de filar de la Sal era al mig d’aquell espai. Era de factura preciosa, tallada i polida amb precisió. L’havia heretat de la seva mare. Al costat de la màquina hi havia una petita pila de bobines amb fil acabat de cabdella, esperant que les vingués a buscar el paraire. La roda de filar els permetia comprar alguns productes de luxe: te amb sucre, llet per a en Kit i carn dues vegades per setmana.

—Una Bíblia! —va exclamar en Jimmy Mann quan va clissar l’únic altre objecte car de la casa. El llibre voluminós era al mig de la taula, amb la tanca de bronze tacada de verdet de tan vella i la coberta de cuir malmesa per moltes mans brutes.

—Era del pare —va dir la Sal.

—Però la saps llegir?

—Me’n va ensenyar ell.

Es van quedar impressionats. Ella va suposar que cap d’ells no sabia llegir més de quatre paraules: el seu nom, segurament, i potser els preus anotats amb guix als mercats i les tavernes.

—Potser hauríem de moure en Harry de la porta cap al matalàs, oi? —va dir en Jimmy.

—Hi estaria més còmode —hi va coincidir la Sal.

—I jo estaré més tranquil quan hagi tornat la porta intacta a la serradora.

La Sal se’n va anar a l’altre costat del llit i es va agenollar al paviment de terra. Va estirar els braços per rebre en Harry quan l’enretiressin de la porta. Els tres homes van agafar la porta per l’altre costat.

—A poc a poc, vigileu —va demanar la Sal.

Ells van alçar el seu costat, la porta es va inclinar i en Harry va lliscar una mica i va gemegar.

—Tombeu-la una mica més —els va indicar ella.

Aquest cop, ell va baixar fins a la vora de la fusta. La Sal va fer passar les mans per sota del cos.

—Més —va dir—, i enretireu la porta quatre dits.

Quan en Harry va lliscar avall, la Sal va ficar les mans per sota d’ell, i després la meitat dels braços. Tenia la intenció de mantenir-lo tan quiet com fos possible. Semblava que la cosa anava bé, perquè ell no va fer cap soroll. A la Sal li va venir un pensament fugisser: que aquell silenci era inquietant.

Al final de tot, van estirar la porta una mica massa bruscament, la cama esclafada d’en Harry va anar a parar a sobre del matalàs i es va sentir un copet. Ell va tornar a cridar. Ara la Sal ho va prendre com un bon senyal: en Harry encara era viu.

L’Annie Mann va arribar amb l’Alec, el cirurgià. El primer que va fer ella va ser comprovar que els seus fills estiguessin bé. Tot seguit va mirar en Harry. No va dir res, però la Sal va veure que s’havia quedat corpresa en veure l’aspecte que tenia.

L’Alec Pollock era un home pulcre, que duia un jaqué i uns pantalons vells però ben cuidats. No tenia cap altra formació mèdica que allò que havia après del seu pare, el qual havia tingut el mateix ofici abans que ell, i li havia llegat els ganivets esmolats i els altres estris, que eren tota la qualificació que necessitava un cirurgià.

L’home portava un cofre de fusta petit amb una nansa, i en aquell moment el deixava a terra, a prop de la llar de foc. Tot seguit va donar una ullada a en Harry.

La Sal va estudiar el rostre de l’Alec, cercant-hi algun senyal, però l’expressió d’ell no deixava entreveure res.

—Harry, em sents? Com estàs? —li va preguntar.

En Harry no li va respondre.

L’Alec va girar els ulls cap a la cama esclafada. A sota, el matalàs ara estava amarat de sang. L’Alec va tocar els ossos que sobresortien entre la pell. En Harry va fer un crit feble de dolor, però no va ser tan terrible com els brams d’abans. L’Alec va palpar la ferida amb un dit i en Harry va tornar a cridar. Aleshores, l’Alec li va agafar el turmell i li va aixecar la cama, i en Harry va xisclar a viva veu.

—És greu, oi? —va preguntar la Sal.

L’Alec la va esguardar, dubtant.

—Sí —va respondre, senzillament.

—Què hi podeu fer?

—No puc arranjar els ossos trencats —va contestar ell—. De vegades es pot: si només n’hi ha un de trencat i no s’ha desplaçat gaire, segons com el puc tornar a posar a lloc, el subjecto amb una fèrula i l’hi deixo, a veure si es cura tot sol. Però el genoll és excessivament complex i els danys que han patit els ossos d’en Harry són massa greus.

—Així, què?

—El més perillós és que la ferida es contamini, i que això provoqui la corrupció de la carn. Podria ser fatal. La solució és amputar la cama.

—No —va replicar ella, amb veu tremolosa per la desesperació—. No, no li podeu tallar la cama, ja ha patit prou.

—L’amputació li pot salvar la vida.

—Hi ha d’haver alguna altra solució.

—Puc intentar cauteritzar la ferida —va proposar ell, sense convicció—, però si la cosa no va bé, llavors l’amputació serà l’única manera que se’n surti.

—Proveu-ho, si us plau.

—D’acord. —L’Alec es va ajupir i va obrir el cofre de fusta—. Sal, pots afegir llenya al foc? El necessito ben encès. —La Sal es va afanyar a preparar el foc a sota de la campana de la xemeneia.

L’Alec va treure un bol de terrissa del cofre i una gerra amb tap.

—Suposo que no tens pas brandi, oi? —va demanar a la Sal.

—No —va contestar ella, però llavors es va recordar de la petaca d’en Will. Se l’havia desat dins del vestit—. Sí que en tinc —va dir, i la va treure.

L’Alec va alçar les celles.

—És d’en Will Riddick —es va explicar ella—. L’accident ha estat per culpa d’aquell carallot. Tant de bo se li hagués esclafat a ell, el genoll.

L’Alec va fer com si no hagués sentit l’insult al fill del senyor.

—Fes-n’hi beure tant com puguis. Si perd el coneixement, molt millor.

La Sal es va asseure al llit, al costat d’en Harry, li va alçar el cap i li va abocar un raget de brandi a la boca, mentre l’Alec escalfava oli dins del bol. Quan la petaca va ser buida, a dins l’oli del bol ja pujaven bombolletes, i tan sols de veure-ho, la Sal es va mig marejar.

L’Alec va fer passar un plat pla per sota del genoll d’en Henry. Un públic esborronat ho observava, juntament amb la Sal: els tres treballadors, l’Annie i els seus dos fills i en Kit, empal·lidit per la por.

Quan va arribar el moment, l’Alec va actuar amb mà ràpida i precisa. Valent-se d’unes pinces, va retirar el bol del foc i va abocar el líquid bullent per damunt del genoll d’en Harry, que va proferir el pitjor crit de tots, i a l’acte es va quedar inconscient.

Totes les criatures es van posar a plorar.

Se sentia una pudor repugnant de carn humana socarrada.

L’oli va anar a parar al plat pla de sota de la cama d’en Harry, i l’Alec el va moure, per assegurar-se que l’oli calent li cauteritzava la part de sota el genoll, a fi que la ferida quedés ben segellada. Tot seguit va retirar el plat, va tornar a abocar l’oli a la gerra i la va tapar.

—Enviaré el compte al senyor —va dir a la Sal.

—Espero que us pagui —va fer ella—. Jo no puc.

—Hauria de fer-ho. Els senyors tenen uns deures envers els seus treballadors. Però no hi ha cap llei que l’hi obligui. De tota manera, la cosa és entre ell i jo. Tu no te n’has de preocupar. En Harry no voldrà menjar res, però procura que begui. El millor és el te. La cervesa també va bé, o aigua clara. I tingue’l ben abrigat. —L’Alec va començar a desar els estris al cofre.

—Puc fer alguna altra cosa? —li va demanar la Sal.

—Resa per ell —va respondre l’Alec, arronsant les espatlles.





2


L’Amos Barrowfield va veure que alguna cosa no anava a l’hora tan bon punt va tenir Badford a la vista.

Hi havia homes treballant als camps, però no tants com s’esperava. La carretera que entrava al poble era deserta, a banda d’un carro buit. Ni tan sols gossos, no veia.

L’Amos era draper, o viatjant. Per ser exactes, el seu pare era el draper, però l’Obadiah tenia cinquanta anys i sovint respirava amb dificultat, o sigui que era l’Amos qui anava al camp, al davant d’una fila de cavalls de càrrega, a fer la ronda per les cases de pagès. Els cavalls portaven saques de llana crua, la llana obtinguda d’esquilar les ovelles.

La feina de transformar la llana en teles la duien a terme principalment vilatans que treballaven a casa. Primer calia desembullar la llana i rentar-la, i d’això se’n deia cardar la llana. Després la filaven, la transformaven en fils llargs de llana, i cabdellaven els fils en bobines. En darrer lloc, els fils es teixien en un teler i es convertien en unes tires de tela de gairebé un metre d’amplada. La tèxtil era la principal indústria de l’oest d’Anglaterra, i Kingsbridge n’era el centre.

L’Amos s’imaginava que Adam i Eva, després que es mengessin el fruit de l’arbre del coneixement, devien fer aquestes tasques ells mateixos, a fi de fabricar teles i poder cobrir la seva nuesa, encara que a la Bíblia no s’explicava gran cosa de cardar i filar, ni sobre de quina manera Adam devia fabricar un teler.

En arribar a les cases, l’Amos va comprovar que no havia desaparegut tothom. Alguna cosa havia distret els jornalers del camp, però la gent que treballava per a ell sí que eren a les seves cases. Eren retribuïts en funció de la quantitat que produïen, i no es deixaven apartar fàcilment de la feina.

Primer de tot va anar a casa d’un cardador que es deia Mick Seabrook. Amb la mà dreta, en Mick empunyava un raspall gros amb dents de ferro; amb l’esquerra, un bloc de fusta llisa de la mateixa mida; entre l’un i l’altre tenia una tofa de llana crua estirada, que l’home raspallava amb passades enèrgiques, incansables. Quan el garbuix de llana embolicada i bruta, barrejada amb fang, fulles i branquetes, s’havia transformat en un floc de fibres rectes i netes, llavors les cargolava per formar una corda fluixa, el que s’anomenava «metxa».

—Has sentit això d’en Harry Clitheroe? —va ser el primer que en Mick va dir a l’Amos.

—No —va respondre l’Amos—. Acabo d’arribar. Ets el primer que vinc a veure. Què li passa, a en Harry?

—Un carro s’ha escapat avall i li ha esclafat una cama. Diuen que no podrà treballar mai més.

—Quina desgràcia! Com ha estat?

—La gent expliquen coses diferents. En Will Riddick diu que en Harry es feia el gallet, que volia demostrar que podia empènyer un carro ple fins a dalt ell sol. Però l’Ike Clitheroe diu que ha estat per culpa d’en Will, que ha carregat massa el carro.

—La Sal deu estar desfeta. —L’Amos coneixia els Clitheroe. Ells dos s’havien casat per amor, pensava l’Amos. En Harry era un milhomes, però faria el que fos per la Sal. I ella sempre el volia manar, però se l’estimava molt—. Els aniré a veure ara.

Va pagar en Mick, li va deixar més llana per treballar i es va endur una saca de bobines de metxa.

Aviat va descobrir què se n’havia fet, de la gent del poble. Al voltant de la casa dels Clitheroe hi havia una multitud.

La Sal era filadora. A diferència d’en Mick, ella no hi podia dedicar dotze hores al dia, ja que tenia una pila de feines més: confeccionar roba per a en Harry i en Kit, conrear verdures a l’hort, comprar el menjar i preparar els àpats, fer la bugada i netejar la casa, a més d’altres feines domèstiques. L’Amos hauria volgut que ella tingués més temps per filar, ja que el fil anava escàs.

La gent es va apartar per deixar-lo passar. L’Amos era conegut, al poble, i a molts vilatans els proporcionava una feina alternativa a les tasques agrícoles, que estaven mal pagades. Uns quants homes el van saludar calorosament, i un va dir:

—El cirurgià se n’acaba d’anar ara mateix, senyor Barrowfield.

L’Amos va entrar a la casa. En Harry estava estirat al llit, blanc i immòbil, amb els ulls aclucats, respirant amb alenades curtes. Hi havia unes quantes persones dretes al voltant del llit. Quan els ulls de l’Amos es van avesar a la penombra de l’interior, va reconèixer la majoria dels presents.

—Què ha passat? —va inquirir, adreçant-se a la Sal.

—En Will Riddick ha carregat més del compte un carro i se li ha escapat. Els homes han intentat aturar-lo, però a en Harry li ha esclafat una cama —va respondre ella amb el rostre contret pel sentiment d’amargor i de pèrdua.

—Què n’ha dit, l’Alec Pollock?

—Volia tallar-li la cama, però li he demanat que provés de posar-li oli bullent. —La Sal va esguardar l’home inconscient del llit, i va afegir, molt trista—: La veritat és que no crec que li pugui servir ni un tractament ni l’altre.

—Pobre Harry —va dir l’Amos.

—Em penso que es deu estar preparant per travessar el riu Jordà. —La veu se li va esquerdar i es va posar a sanglotar.

L’Amos va sentir una veu infantil i va reconèixer en Kit, que va dir amb una veu aterrida:

—No ploris, mama!

Els sanglots de la Sal es van apagar, i ella va posar una mà a l’espatlla del nen i l’hi va estrènyer.

—D’acord, Kit, no ploraré.

L’Amos no sabia què dir. La seva imaginació havia estat derrotada per aquella escena de profunda tristor domèstica, a la casa austera d’una família pobra.

Així doncs, va fer un comentari trivial.

—Aquesta setmana no t’atabalaré amb feina de filar.

—No, deixa-me’n, si us plau —va dir ella—. Ara vull la feina més que mai. En Harry no pot treballar, o sigui que necessitaré sens falta els diners que trec filant.

Un dels homes va parlar, i l’Amos va reconèixer l’Ike Clitheroe.

—El senyor s’hauria de fer càrrec de vosaltres.

—Hauria —va recalcar en Jimmy Mann—, però això no vol dir que ho faci.

Molts hisendats se sentien responsables de les vídues i els orfes, però no hi havia cap garantia, en aquest sentit, i el senyor Riddick era un home avar.

La Sal va assenyalar la pila de bobines que tenia darrere de la roda de filar.

—Gairebé ja he acabat la de la setmana passada. Et quedes a Badford aquesta nit, oi?

—Sí.

—Faré el que em falta aquesta nit i t’hi portaré abans no te’n vagis.

L’Amos sabia que la Sal treballaria tota la nit, si calia.

—Si n’estàs segura…

—Com de l’Evangeli.

—Entesos. —L’Amos va sortir a fora i va deslligar una saca de l’esquena del cavall del davant. Una filadora podia treballar una lliura de llana al dia, en teoria, però algunes passaven tot el dia a la roda de filar, tot i que la majoria eren com la Sal, que combinaven el filar amb altres tasques.

Va entrar la saca a dins i la va deixar a terra, al costat de la roda. Llavors va donar una altra ullada a en Harry. El ferit no s’havia bellugat. Semblava mort, però l’Amos no havia vist mai morir cap home, de manera que no ho sabia del cert. Es va dir a si mateix que no havia de pensar coses estranyes.

Es va acomiadar.

Se’n va anar a un edifici que no era gaire lluny de casa de la Sal, un estable que en Roger Riddick, el tercer fill de l’hisendat, el petit, havia arreglat per fer-ne un taller. L’Amos i en Roger eren de la mateixa edat, dinou anys, i havien coincidit com a alumnes a l’Escola de Gramàtica de Kingsbridge. En Roger era un alumne aplicat, a qui no interessaven els esports, el beure ni les noies, i li havien fet la vida impossible fins que l’Amos hi havia intervingut per defensar-lo; arran d’això, s’havien fet amics.

L’Amos va trucar a la porta i hi va entrar. En Roger havia millorat l’edifici obrint-hi uns finestrals grans: davant d’una d’ells, a la claror, hi tenia un banc de treball. A les parets, les eines estaven penjades en claus i es veien caixes i pots que contenien cable cargolat, lingots petits de diferents metalls, claus i tornavisos i cola. En Roger era molt afeccionat a fer joguines enginyoses: un ratolí que esgüellava i movia la cua, un cofre amb una tapa que s’obria quan el cadàver s’incorporava… També havia inventat una màquina per desembossar canonades quan el tap era a metres de distància, fins i tot si feia retombs.

En Roger va saludar l’Amos amb un gran somriure i va deixar anar el cisell que en aquell moment feia servir.

—Arribes al moment just! —va dir—. Estava a punt d’anar-me’n a casa a dinar. T’hi apuntes, oi?

—Esperava que m’ho diguessis. Gràcies.

En Roger tenia els cabells rossos i la pell rosada, a diferència del seu pare i dels seus germans, que eren de cabells negres, i l’Amos suposava que es devia assemblar a la seva mare difunta, que havia mort feia anys.

Van sortir del taller i en Roger va tancar la porta amb clau. Mentre anaven a peu a la casa pairal, l’Amos amb la corrua de cavalls darrere seu, van parlar d’en Harry Clitheroe.

—La tossuderia del meu germà, en Will, és el que ha provocat l’accident —va dir en Roger amb tota franquesa.

En Roger ara estudiava al Kingsbridge College, que els monjos d’aquesta població havien fundat a Oxford a l’edat mitjana. Hi havia començat feia unes quantes setmanes, i ara era la primera vegada que tornava a casa. A l’Amos li hauria encantat anar a la universitat, però el seu pare havia insistit que continués el negoci familiar. «Potser les coses canviaran al llarg de les generacions —va pensar—; potser tindré un fill que anirà a Oxford».

—Com és, això de la universitat? —li va preguntar.

—Molt divertit! —va dir en Roger—. Ens ho passem molt bé. Llàstima que he perdut uns quants diners jugant a cartes.

—Em referia als estudis, de fet —va aclarir l’Amos, somrient.

—Ah! Bé, està bé. De moment és força fàcil. No m’entusiasmen gaire la teologia i la retòrica. M’agraden les matemàtiques, però els professors de matemàtiques estan obsessionats amb l’astronomia. Hauria d’haver anat a Cambridge; es veu que allà fan millor les matemàtiques.

—Ho tindré present, quan li toqui al meu fill.

—Que et planteges casar-te?

—No paro de pensar-hi, però no hi ha possibilitats que això passi aviat. No tinc ni un cèntim, i el meu pare no em donarà res fins que no hagi acabat l’aprenentatge.

—No t’hi amoïnis, així tens temps per sortir amb noies.

Sortir amb noies no era l’estil de l’Amos. Va canviar de tema.

—Abusaré de la teva amabilitat i em quedaré a dormir aquesta nit, si et va bé.

—És clar que sí. El pare s’alegrarà de veure’t. S’avorreix amb els seus fills, i tu li caus bé, malgrat que considera que tens unes opinions radicals. S’ho passa bé discutint amb tu.

—No soc cap radical.

—Per descomptat que no. El pare hauria de conèixer alguns dels homes que conec a Oxford. Li farien mal les orelles, si sentís el que pensen.

L’Amos va riure.

—Ja m’ho imagino.

Quan pensava en la vida d’en Roger, que estudiava llibres i debatia entorn d’idees amb un grup de joves brillants, sentia enveja.

La casa pairal era un edifici d’estil jacobí elegant, d’un to rogenc, amb finestres de vitralls fets de petits panells de vidre units amb plom. Van portar els cavalls de l’Amos als estables perquè els abeuressin i després van entrar al vestíbul.

Era una llar només d’homes, i no estava gaire neta. S’hi sentia un cert tuf de bestiar, i l’Amos va clissar la cua d’una rata que s’escapolia per sota d’una porta. Ells dos van ser els primers a entrar al menjador. Al damunt de la llar de foc hi havia un retrat de l’esposa difunta de l’hisendat. El temps i la pols l’havien enfosquit, com si a ningú no li interessés gaire mirar-lo.

El senyor va entrar; era un home corpulent de rostre rogenc, gras però encara vigorós, als cinquanta i tants anys.

—Dissabte hi ha un torneig de boxa a Kingsbridge —va dir amb entusiasme—. La Bèstia de Bristol s’enfrontarà a qualsevol que hi vulgui participar, i ofereix una guinea a l’oponent que aguanti dret quinze minuts.

—Que bé que us ho passareu! —va dir en Roger. La seva família era molt afeccionada als esports, sobretot als combats de boxa i a les curses de cavalls, i més encara si podien apostar sobre el resultat—. A mi m’agrada més jugar a cartes —va dir—. M’agrada calcular les probabilitats.

Aleshores va entrar en George Riddick, el germà del mig. Era més alt que la majoria, de cabells negres i ulls foscos, i s’assemblava al pare, excepte perquè als cabells duia clenxa al mig.

L’últim a arribar va ser en Will, seguit de prop per un majordom que portava una caldereta de sopa fumejant. La flaire li va fer venir salivera, a l’Amos.

A sobre del bufet hi tenien un pernil, formatge i un pa rodó. Es van servir ells mateixos, i el majordom els va omplir els gots de vi.

L’Amos, que sempre saludava els criats, es va adreçar al majordom:

—Hola, Platts, com està?

—Prou bé, senyor Barrowfield —va dir en Platts, de mal humor. No tots els servents corresponien a la cordialitat de l’Amos.

En Will es va posar un tall gruixut de pernil.

—El Lord tinent ha fet una crida a la milícia de Shiring —va anunciar.

La milícia eren les forces de defensa locals. Els reclutes eren escollits per sorteig, i ara com ara, l’Amos se n’havia escapat. D’ençà que se’n recordava, la milícia havia estat inactiva, tret de les sis setmanes d’instrucció, que suposaven acampar als turons del nord de Kingsbridge, fer marxes i situar-se en formació quadrada, i aprendre a carregar i disparar un mosquetó. Pel que semblava, ara això canviaria.

—Jo he sentit dir el mateix —va dir el senyor—, però no tan sols a Shiring. Han mobilitzat deu comtats més.

Era una notícia sorprenent. Quina mena de crisi devia preveure el govern?

—Jo soc tinent, o sigui que ajudaré a organitzar la revista —va fer en Will—. Segurament m’hauré d’estar a Kingsbridge una temporada.

Malgrat que l’Amos, de moment, s’havia escapat de la milícia, el podien reclutar, si es feia una altra lleva. No sabia ben bé quina sensació li produïa allò. No tenia gens de ganes de fer de soldat, però potser seria millor que no pas ser l’esclau del seu pare.

—Quin oficial n’està al comandament? —va demanar el senyor—. No me’n recordo.

—El coronel Henry Northwood —va respondre en Will.

En Henry, el vescomte de Northwood, era el fill del comte de Shiring. Dirigir la milícia havia estat tradicionalment un deure de l’hereu del comtat.

—És evident que el primer ministre Pitt creu que la situació és greu —va dir el senyor.

Van menjar i beure en un silenci reflexiu uns moments, i llavors en Roger va apartar el plat.

—La milícia té dues obligacions: defensar el país d’una invasió i sufocar aldarulls —va dir, pensatiu—. Pot ser que entrem en guerra amb França, no m’estranyaria gens, però fins i tot en cas que sí, els francesos trigarien mesos a preparar una invasió, de manera que tindríem temps de sobres per convocar la milícia. Per tant, no crec que aquesta en sigui la raó. Això és que el govern preveu revoltes. Per què deu ser?

—Prou que ho saps —va dir en Will—. Encara no fa ni una dècada que els americans van enderrocar el rei per crear una república, i en fa tres d’ençà que la xusma de París va assaltar la Bastilla. I que aquell mala peça d’en Brissot va dir: «No podrem estar tranquils fins que tot Europa cremi». La revolució s’escampa com la verola.

—Em sembla que no cal que ens agafi el pànic —va dir en Roger—. Què han fet els revolucionaris, a veure? Si els comparem amb els protestants, per exemple. George, com a pastor protestant, suposo que els ho has de reconèixer, oi?

—A veure quant dura la cosa —va dir en un to aspre en George, que era el rector de Badford.

—Han abolit el feudalisme —va continuar en Roger—, han suprimit el dret que tenia el rei a tancar la gent a la Bastilla sense un judici previ i han instituït una monarquia constitucional, que és el que té la Gran Bretanya.

Tot el que deia en Roger era veritat, però, així i tot, l’Amos pensava que anava errat. Tal com l’Amos ho entenia, a la França revolucionària no hi havia una llibertat real: no hi havia llibertat d’expressió ni de religió. En realitat, Anglaterra era més oberta.

En Will va parlar enfadat, fent un gest emfàtic amb l’índex.

—I què me’n dius, de les massacres de setembre, a França? Els revolucionaris van matar milers de persones. Sense proves, sense jurats ni judicis. «Crec que ets un contrarevolucionari. I tu també». Pam, pam, tots dos morts. Entre les víctimes hi havia criatures!

—Una tragèdia, ho reconec —va dir en Roger—, i una taca en la reputació de França. Però de debò ens pensem que aquí passarà el mateix? Els nostres revolucionaris no assalten presons, sinó que escriuen pamflets i cartes en els diaris.

—Així és com comença la cosa! —En Will va beure un glop de vi.

—Per mi, la culpa és dels metodistes —va opinar en George.

—On tenen amagada la guillotina? —va dir en Roger rient.

En George no li va fer cas.

—A les seves escoles dominicals ensenyen a llegir els nens pobres, després aquesta canalla es fan grans, llegeixen el llibre de Thomas Paine, s’indignen i s’afegeixen a algun club de descontents. La revolta és, per lògica, el pas següent.

El senyor es va girar cap a l’Amos.

—Avui estàs molt callat. Normalment defenses les idees noves.

—No estic segur de les idees noves —va respondre l’Amos—. M’he adonat que paga la pena escoltar la gent, fins i tot els ignorants i els de mentalitat tancada. És més profitós si veuen que t’interessa el que pensen. Així doncs, si els anglesos consideren que caldria canviar el Parlament, crec que hauríem d’escoltar el que tenen a dir.

—Molt ben dit —va fer en Roger.

—Però tinc feina per fer. —L’Amos es va aixecar—. Un cop més, senyor, gràcies per la vostra amable hospitalitat. Ara he de continuar les visites, però si m’ho permeteu, tornaré al vespre.

—És clar que sí! —va dir el senyor.

L’Amos se’n va anar.

Va passar el que quedava del dia visitant els seus artesans de les cases de camp: anava a buscar la feina que havien fet, els pagava i els donava més matèria primera perquè la treballessin. I quan el sol es va pondre, va tornar a la llar dels Clitheroe.

Va sentir la música des de lluny, quaranta o cinquanta persones cantant a plena veu. Els Clitheroe eren metodistes, com l’Amos, i els metodistes no empraven instruments musicals en els oficis religiosos; per compensar-ho, s’esforçaven molt a seguir el ritme, i sovint cantaven a quatre veus. L’himne era Love divine, all loves excelling, una composició popular de Charles Wesley, germà del fundador del metodisme. L’Amos va apressar el pas. L’apassionava el so dels cants sense acompanyament, i es delia per afegir-s’hi.

A Badford hi havia un grup metodista actiu, igual que a Kingsbridge. De moment, el metodisme era un moviment de reforma en el si de l’Església anglicana, encapçalat principalment per clergues anglicans. Ja es parlava d’una ruptura, però la majoria dels metodistes encara prenien la comunió a l’Església anglicana.

Quan va ser-hi més a prop, va veure una munió de gent al voltant de la casa de la Sal i en Harry. Alguns duien torxes enceses per il·luminar-se, i les flames projectaven ombres bellugadisses que ballaven al seu voltant com esperits malignes. El líder no oficial dels metodistes era en Brian Pikestaff, un camperol independent que disposava de trenta acres. Com que era l’amo d’aquella terra, el senyor no li podia impedir que acollís reunions dels metodistes al seu graner. Si hagués tingut la terra arrendada, segurament l’haurien desallotjat.

L’himne es va acabar, i en Pikestaff va parlar de l’amor entre en Harry, la Sal i en Kit. Va dir que era amor veritable, el més semblant a l’amor diví que cantava l’himne, encara que aquest fos entre simples mortals. La gent es va posar a plorar.

Quan en Brian va haver acabat, en Jimmy Mann es va treure el barret de tres pics i va començar a resar d’improvís, amb el barret agafat entre les mans. Era la manera de fer habitual en el metodisme. La gent resava, o proposava un himne, sempre que el cor els ho demanava. En teoria, tots eren iguals als ulls de Déu, encara que a la pràctica poques vegades parlava una dona.

En Jimmy va demanar al Senyor que en Harry es curés, perquè es pogués continuar ocupant de la família. Però l’oració va ser interrompuda bruscament. Va comparèixer en George Riddick, amb un fanal a la mà i una creu al pit. Duia la vestimenta completa de clergue: sotana, túnica amb mànigues bufades i birret de Canterbury, quadrat i amb quatre puntes punxegudes.

—Això és indignant! —va cridar.

En Jimmy va fer una pausa, va obrir els ulls, els va tornar a aclucar i va continuar:

—Oh, Déu, pare nostre, escolteu la nostra pregària d’aquest vespre. Et demanem…

—Ja n’hi ha prou! —va bramar en George, i en Jimmy es va veure obligat a parar.

En Brian Pikestaff va intervenir en un to amical.

—Bona tarda, rector Riddick. Ens vol acompanyar en la pregària? Demanem a Déu que curi el nostre germà Harry Clitheroe.

—Els clergues són els que convoquen la congregació a resar, no a l’inrevés! —va replicar en George, enfurismat.

—Però vostè no ho ha fet, oi, rector? —va oposar en Brian.

En aquell moment, en George es va quedar perplex.

—No ens ha convocat a resar per en Harry, que ara, mentre parlem, es troba a la riba d’aquell gran riu fosc, esperant a saber si la voluntat de Déu és que el travessi aquesta nit, cap a la presència divina. Si ens hagués avisat, rector, hauríem vingut de bon grat a l’església de Saint Matthew a resar amb vostè. Però no ens ha convocat, i per això som aquí.

—Sou gent de poble ignorants —li va etzibar en George, indignat—. I per això Déu disposa un clergue per damunt vostre.

—Ignorants? —Era una veu de dona, i l’Amos va identificar l’Annie Mann, una de les seves filadores—. No ho som tant per fer bolcar un carro ple de naps —va dir.

Es van sentir crits de suport i algunes riallades esparses.

—Déu us ha fet subordinats dels que saben més que vosaltres, i el vostre deure és obeir l’autoritat, i no desafiar-la.

Es va fer un silenci breu, i llavors tothom va sentir un crit ronc, fort, agònic, procedent de dins la casa.

L’Amos se’n va anar cap a la porta i va entrar a la casa.

La Sal i en Kit estaven agenollats a l’altre costat del llit, amb les mans unides en oració. El cirurgià, l’Alec Pollock, dret al cap del llit, tenia el canell d’en Harry a la mà.

En Harry va fer un altre gemec ronc.

—Se’ns en va, Sal. Ens deixa —va dir l’Alec.

—Déu meu —es va plànyer la Sal, i en Kit es va posar a plorar.

L’Amos es va quedar quiet i callat a la porta, observant.

—Se n’ha anat, Sal —va dir l’Alec, al cap d’un minut.

La Sal va envoltar en Kit amb un braç i van plorar junts.

—Si més no, ja no patirà més. Ara ja és amb Jesús Nostre Senyor —va dir l’Alec.

—Amén —va afegir l’Amos.





3


Als jardins del palau del bisbe, on antigament —segons la llegenda de Kingsbridge— els monjos havien conreat mongetes i cols, l’Arabella Latimer havia creat un jardí de roses.

La seva família se n’havia sorprès. Ella no havia mostrat mai gens d’interès per conrear res. Les seves obligacions sempre estaven orientades envers el seu marit, el bisbe: portar la casa, organitzar sopars per a alts clergues i altres prohoms del comtat, a banda de mostrar-se al seu costat amb vestits sumptuosos però decorosos. Tot d’un plegat, un dia va anunciar que volia plantar rosers.

Allò era una idea nova que havia despertat la imaginació d’algunes dames que seguien la moda. No era ben bé una dèria, però s’havia posat de moda, i l’Arabella havia llegit sobre el tema a The Lady’s Magazine i aquella idea l’havia seduït.

La seva única filla, l’Elsie, no s’esperava que aquell entusiasme li durés gaire. S’afigurava que la seva mare aviat es cansaria d’acotar-se i cavar, de regar i adobar, i de la terra que es ficava a sota de les ungles i que no es podia netejar mai del tot.

—Nou dies, li durarà la fal·lera, recorda’t del que et dic —havia rondinat el bisbe, l’Stephen Latimer, i s’havia posat a llegir una altra vegada The Critical Review.

Tots dos s’havien equivocat.

Quan l’Elsie va sortir a dos quarts de nou del matí buscant la mare, la va trobar al jardí, amb un jardiner al seu costat, apilant fem de l’estable al voltant del peu de les plantes mentre l’aiguaneu humida els queia damunt del cap. En veure l’Elsie, l’Arabella va dir, girant el cap enrere: «És per protegir-los de les glaçades», i va continuar feinejant.

A l’Elsie allò li va fer gràcia. Dubtava que mai abans la seva mare hagués agafat una pala.

Va mirar al seu voltant. Els rosers tan sols eren branques nues, ara a l’hivern, però la forma del jardí ja es distingia. S’hi entrava per un arc de branques trenades que a l’estiu aguantava un devessall de rosers enfiladissos. L’arc donava a un quadrat de rosers baixos que esclatarien amb uns colors llampants. Més enllà, una gelosia clavada en un pany de mur mig desfet construït per aquells monjos, potser per protegir l’hort, feia de suport a algunes plantes enfiladisses que creixien com les males herbes quan feia bo, i que es cobrien de flors, talment com esquitxos de tons vius, com si els àngels del Cel no haguessin anat gaire amb compte i haguessin vessat pintures de diferents colors.

Des de feia molt de temps, l’Elsie tenia la sensació que la vida de la seva mare era buida, depriment, però hauria volgut que trobés una afició més profitosa que no pas fer un jardí. Tanmateix, l’Elsie era una idealista i una intel·lectual, mentre que l’Arabella no era ni una cosa ni l’altra. Tot tenia una raó de ser, deia el seu pare, citant l’Eclesiastès, i hi havia un moment per a cada activitat, sota el cel. Les roses portaven alegria a la vida de l’Arabella.

Feia fred, i l’Elsie tenia una cosa important a dir.

—En tens per a gaire estona? —li va demanar.

—Gairebé ja he acabat.

L’Arabella tenia trenta-vuit anys, era molt més jove que el seu marit i encara feia molt de goig. Era alta i esvelta, amb una cabellera de color castany clar, amb matisos rogencs. Tenia el nas pigat, cosa que la gent considerava un defecte, però la veritat és que en ella era un toc encisador. L’Elsie era diferent de la mare, tant per l’aspecte físic com de caràcter —tenia els cabells foscos i els ulls de color avellana—, però la gent deia que el seu somriure era preciós.

L’Arabella va allargar la pala al jardiner i les dues dones es van afanyar a entrar a casa. L’Arabella es va treure les botes i la capa, mentre l’Elsie s’eixugava amb compte els cabells humits amb una tovallola.

—Ara al matí preguntaré al pare per l’escola dominical —va dir l’Elsie.

Era el seu gran projecte. L’esborronava veure com era tractada la mainada a la seva població natal. Sovint començaven a treballar als set anys, catorze hores diàries de dilluns a divendres, i dotze els dissabtes. La majoria tan sols aprenien a llegir o escriure unes quantes paraules. Necessitaven una escola dominical.

El seu pare n’estava al corrent i no semblava que li importés. Això no obstant, ella tenia un pla per convèncer-lo perquè l’ajudés.

—Espero que estigui de bon humor —va dir la mare.

—Tu em donaràs suport, oi?

—És clar que sí. Crec que és un gran pla.

L’Elsie volia alguna cosa més que un comentari vague de bona voluntat.

—Ja sé que no ho acabes de veure clar, i si us plau, no et sàpiga greu que t’ho demani, però et podries guardar els dubtes, tan sols avui?

—És clar, filla. No tinc tan poc tacte, ja ho saps.

L’Elsie no ho sabia pas, això, però no ho va dir.

—El pare hi posarà traves, però ja me n’ocuparé jo. Només vull que de tant en tant diguis fluixet: «Tens raó», «Bona idea» i coses per l’estil.

A l’Arabella semblava que li feia gràcia i que tan sols la molestava una mica la insistència de la filla.

—Bonica, he entès el missatge, no t’amoïnis. Ets com una actriu, no vols crítiques afinades, sinó un públic que t’aplaudeixi.

Ho havia dit en to irònic, però l’Elsie va fer veure que no se n’havia adonat.

—Gràcies —va dir.

Van entrar al menjador. Els criats estaven en fila en un costat de l’estança, per ordre de precedència: primer els homes —el majordom, el mosso de quadra, el criat i l’enllustrador— i després les dones —la majordoma, la cuinera, dues minyones i la rentaplats—. La taula estava parada amb plats de porcellana, de l’estil florit llavors en voga que es deia chinoiserie.

Al costat del lloc del bisbe descansava un exemplar de The Times de feia dos dies. Trigava un dia a arribar de Londres a Bristol, per la carretera de peatge, i un altre dia per arribar a Kingsbridge, per camins rurals coberts de fang i plens de sots i roderes. Aquella velocitat semblava un miracle a les persones de l’edat del bisbe, que es recordaven de quan es trigava una setmana a fer aquell trajecte.

El bisbe va entrar. L’Elsie i l’Arabella van enretirar les cadires i es van agenollar a la catifa, amb els colzes posats als seients i les mans juntes. La tetera va xiular quan ell va resar les oracions amb aire reverent però lleuger, impacient per menjar-se la cansalada. Un cop dit l’últim «amén», els servents van tornar a la feina, i de seguida van portar el menjar de la cuina.

L’Elsie va prendre una mica de pa amb mantega i uns quants glopets de te i va esperar el moment adient. Es notava neguitosa. Volia l’escola dominical tant sí com no. Li trencava el cor, que tants infants de Kingsbridge fossin ignorants del tot. Discretament, va estudiar el pare mentre menjava, sospesant si estava de bon humor o no. Ell tenia cinquanta-cinc anys, els cabells grisos i esclarissats. Anys enrere, la seva figura era imponent: l’home era alt i ample d’espatlles —l’Elsie a penes ho recordava—, però li agradava massa menjar, i ara pesava molt, tenia la cara rodona, una cintura enorme i era carregat d’espatlles.

Quan el bisbe va estar agradablement tip de torrades i te, i abans que obrís The Times, la minyona, la Mason, va entrar amb una gerra de llet acabada de munyir i l’Elsie va fer el gest. Va moure el cap lleument en direcció a la Mason. Era un senyal convingut, i la Mason ja sabia què havia de fer.

—Hi ha una cosa que us vull preguntar, pare —li va dir l’Elsie. Sempre era millor formular qualsevol cosa que tingués a dir com una petició d’un aclariment: al bisbe li agradava explicar coses; en canvi, no li agradava que li diguessin què havia de fer.

Ell li va fer un somriure bondadós.

—Digues.

—La nostra ciutat és prestigiosa en l’àmbit de l’educació. La biblioteca de la vostra catedral atreu erudits de tot Europa occidental. L’Escola de Gramàtica de Kingsbridge és cèlebre arreu del país. I, evidentment, hi ha el Kingsbridge College, a Oxford, on vós mateix vau estudiar.

—És ben cert, filla, però ja ho sé tot això.

—I tot i amb això, fallem.

—I ara!

L’Elsie va dubtar, però ara ja havia començat. Amb el cor bategant-li fort, va cridar:

—Mason, vine, si us plau.

La Mason va entrar portant un nen petit, de deu o onze anys, brut com una guilla. Amb ell va entrar una fortor desagradable al menjador. Curiosament, el nen no es veia gens intimidat per aquell entorn.

—Vull que conegueu en Jimmy Passfield —va dir l’Elsie al pare.

El vailet va enraonar amb l’arrogància d’un duc, per bé que no amb la mateixa gramàtica.

—M’han promès salsitxes amb mostassa, però encara no’n vec cap.

—Què diantre és, això? —va saltar el bisbe.

L’Elsie va resar perquè el pare no s’enfurismés.

—Si us plau, pare, escolteu-me un parell de minuts. —Sense esperar el seu consentiment, es va girar cap al nen i va dir—: Saps llegir, Jimmy? —Va aguantar la respiració, ja que no estava segura de què diria el menut.

—A mi no em cal llegir —va respondre el nen en un to desafiador—. Ja ho sé tot. Us puc dir les hores del cotxe cada dia de la setmana sense mirar el tros de paper que hi ha clavat a la fonda Bell.

El bisbe va gargamellejar, però l’Elsie no en va fer cas i va formular la pregunta clau.

—Coneixes Jesucrist?

—Jo conec tothom, i a Kingsbridge no hi ha ningú que es digui així. Ho juro. —Va picar de mans un cop i va escopir cap al foc.

El bisbe es va quedar astorat, però no va dir res, tal com l’Elsie s’esperava.

—Hi ha un gavarrer de Combe que puja pel riu de tant en tant, es diu Jason Cryer. —Va apuntar un dit, amb gest admonitori, a l’Elsie—. M’hi jugo el que vulguis que vas sentir el nom malament.

L’Elsie va continuar.

—Vas a l’església?

—Hi vaig anar una vegada, però no em van voler donar gens de vi, o sigui que vaig tocar el dos.

—No vols que et perdonin els pecats?

En Jimmy ara es va indignar.

—Jo no he comès mai cap pecat, mai, i aquell porcell que li van robar a la senyora Andrews, al carrer del Pou, no tenia res a veure amb mi, jo ni tan sols hi era.

—D’acord, d’acord, Elsie, ja m’ho has deixat clar. Mason, emporta’t aquest nen.

—I dona-li salsitxes —va afegir l’Elsie.

—Amb mostassa —va apuntar en Jimmy.

—Amb mostassa —va repetir l’Elsie.

La Mason i en Jimmy se’n van anar.

L’Arabella va picar de mans i es va posar a riure.

—Quin marrec tan murri! No té por de ningú!

—No és un cas a part, pare —va dir l’Elsie, seriosa—. La meitat de la mainada de Kingsbridge són iguals. No han entrat mai en una escola, i si els seus pares no els fan anar a l’església, no aprenen res de la religió cristiana.

El bisbe estava visiblement afectat.

—Però que potser et penses que hi puc fer alguna cosa?

Aquest era el moment al qual ella havia volgut arribar.

—Alguns vilatans parlen d’organitzar una escola dominical. —Això no era veritat del tot. L’escola era idea de l’Elsie, i tot i que hi havia algunes persones que li donaven suport, segurament allò no es faria realitat sense ella. Però l’Elsie no volia que ell sabés com de fàcilment ho podia evitar.

—Però ja tenim escoles per als nens petits al poble. Crec que la senyora Baines ensenya bons principis cristians al carrer del Peix, encara que dubto d’aquell lloc de Loversfield, on els metodistes fan anar els seus fills.

—Aquestes escoles cobren una tarifa, és clar.

—Com podrien funcionar, si no?

—Jo parlo d’una escola gratuïta per a infants pobres els diumenges a la tarda.

—Ja ho entenc. —Ara rumiava objeccions, tal com l’Elsie sabia—. I on es faria?

—A la llotja de la llana, potser. El diumenge no es fa servir mai.

—Et penses que l’alcalde permetria que l’espai de la llotja de la llana s’utilitzés per als fills dels pobres? A la meitat ni tan sols els ensenyen com cal a casa. Però si fins i tot a la catedral he vist… Res, tant se val.

—Estic segura que es poden controlar, aquells vailets. Però si no podem disposar de la llotja de la llana, hi ha altres possibilitats.

—I qui els ensenyaria?

—S’hi han ofert uns quants voluntaris, entre ells l’Amos Barrowfield, que va anar a l’Escola de Gramàtica.

—Ja em pensava que l’Amos hi tindria alguna cosa a veure —va dir fluixet l’Arabella.

L’Elsie es va enrojolar i va fer com si no l’hagués sentit.

El bisbe va fer cas omís del murmuri de l’Arabella i no es va adonar que a l’Elsie li havien pujat els colors.

—El jove Barrowfield és metodista, crec.

—El canonge Midwinter en serà el patrocinador.

—Un altre metodista, malgrat que és canonge de la catedral.

—M’han demanat que me’n faci càrrec, i jo no soc metodista.

—Tu, a càrrec de l’escola! Ets massa jove.

—Tinc vint anys i prou formació per ensenyar a llegir la mainada.

—Això no m’agrada —va dir el bisbe en to rotund.

Aquesta resposta no va agafar per sorpresa l’Elsie, per bé que aquell to definitiu la va desanimar. Ja s’esperava que el bisbe no hi donaria el vistiplau, i tenia un pla per convèncer-lo.

—Per què dimoni no us agrada?

—Mira, filla, per a les classes treballadores no és bo aprendre a llegir i escriure —li va dir, passant a un to paternal, el de l’home gran impartint saviesa al jovent utòpic—. Els llibres i els diaris els omplen el cap d’idees només mig enteses. I aleshores se senten descontents amb la posició a la vida que Déu ha ordenat per a ells. Es fan idees absurdes sobre la igualtat i la democràcia.

—Però haurien de llegir la Bíblia.

—Encara pitjor! Entenen malament les escriptures i acusen l’Església establerta de falsa doctrina. Es converteixen en dissidents i inconformistes, i llavors volen muntar les seves pròpies esglésies, com els presbiterians i els congregacionalistes. I els metodistes.

—Els metodistes no tenen pas les seves pròpies esglésies.

—Tu, espera’t.

El seu pare hi tenia traça, en l’estira-i-arronsa de les discussions: n’havia après a Oxford. Normalment, a l’Elsie li agradaven aquests reptes, però aquest projecte era massa important perquè la derrotessin pels punts del debat. Ara bé, tenia preparada una altra visita, que potser podria fer canviar de parer el seu pare, i ella havia de continuar la discussió fins que ell comparegués.

—Pare, no creieu que llegir la Bíblia ajudaria els treballadors a resistir-se als falsos profetes?

—És molt millor que escoltin els clergues.

—Però no ho fan, o sigui que és un consell de perfecció.

L’Arabella va riure.

—Vosaltres dos —va dir— discutiu com un whig i un tory. No parlem de la Revolució Francesa! És una escola dominical, amb la mainada asseguda a terra, apuntant el seu nom en pissarres i cantant We’re marching to Zion.

La minyona va treure el nas per la porta.

—Ha vingut el senyor Shoveller, senyor bisbe —va dir.

—Shoveller?

—El teixidor —va dir l’Elsie—. Li diem Spade. Ha portat una peça de tela per a mi i per a la mare, perquè la mirem. —Es va girar cap a la minyona—. Fes-lo passar, Mason, i serveix-li una tassa de te.

Un teixidor estava uns quants graons més avall en l’escala social que la família del bisbe, però l’Spade era encantador i tenia bones maneres: havia estat autodidacte pel que feia al comportament de saló, a fi de poder vendre a l’alta societat. Va entrar portant un rotlle de tela. Atractiu però amb unes faccions rudes, amb uns cabells rebels i un somriure seductor, sempre anava ben vestit, amb peces de roba fetes amb les seves teles.

—No volia pas interrompre’ls mentre esmorzen, senyor bisbe —va dir, després d’inclinar-se.

L’Elsie es va adonar que al seu pare allò no li feia gaire el pes, però l’home va fer veure que no li sabia greu.

—Passi, senyor Shoveller, si us plau.

—És molt amable, senyor. —L’Spade es va quedar dret on tots el podien veure i va desplegar una peça de roba—. Això és el que la senyoreta Latimer tenia interès a veure.

A l’Elsie no li interessava gaire la roba; igual com les roses de la seva mare, era una cosa massa frívola perquè li cridés l’atenció, però fins i tot a ella la van sorprendre els colors preciosos de la tela, un to rogenc terrós i un groc mostassa fosc, en un estampat de quadres subtils. L’Spade va fer el tomb a la taula i va sostenir la tela davant de l’Arabella, amb compte de no tocar-la.

—No tothom pot dur aquests colors, però per a vós són perfectes, senyora Latimer —va dir.

Ella es va aixecar i es va mirar al mirall de sobre de la llar de foc.

—Oh, sí —hi va coincidir—. Em sembla que em queden bé.

—Aquesta tela és una barreja de seda i llana merina —va comentar l’Spade—. Molt suau, toqueu-la. —L’Arabella, obedient, va acaronar la tela—. És càlida, però lleugera —va afegir l’Spade—. Perfecta per a un abric o una capa de primavera.

Devia ser cara, també, va pensar l’Elsie, però el bisbe era ric i no semblava que mai li sabés greu que l’Arabella es gastés els seus diners.

L’Spade se’n va anar cap al darrere de l’Arabella i li va posar la tela damunt de les espatlles. Ella se la va recollir al voltant del coll i es va mig girar cap a la dreta, i després cap a l’esquerra, per veure’s des de diferents angles.

La Mason va atansar a l’Spade una tassa de te. Ell va deixar el rotlle de tela damunt d’una cadira, a fi que l’Arabella pogués continuar mirant-se, i llavors es va asseure a la taula a prendre el te.

—Ara comentàvem la idea d’una escola dominical gratuïta per als fills dels pobres —va dir l’Elsie.

—Em sap greu haver-vos interromput.

—No, i ara. M’interessaria saber què n’opina.

—Crec que és una idea esplèndida.

—Al pare li fa por que la mainada sigui adoctrinada en el metodisme. El canonge Charles la patrocinaria i l’Amos Barrowfield ajudaria a ensenyar-los el metodisme.

—El senyor bisbe és savi —va dir l’Spade.

Se suposava que havia de donar suport a l’Elsie, i no al bisbe.

—Jo soc metodista, de fet —va continuar l’Spade—, però crec que als infants se’ls haurien d’ensenyar les veritats bàsiques i no atabalar-los amb subtileses doctrinals.

Era un argument senzill i bo, però l’Elsie veia que el seu pare no s’havia immutat.

—Però si tota la gent que s’implica en aquesta escola és metodista, Elsie —va continuar l’Spade—, l’Església anglicana hauria de crear la seva escola dominical, per oferir-hi una alternativa.

El bisbe, acoquinat, va deixar anar un soroll greu. No ho havia vist venir, això.

—I estic segur que a molts vilatans els encantaria la idea que als seus fills els expliqués històries de la Bíblia el bisbe en persona —va afegir l’Spade.

L’Elsie per poc no es posa a riure. La cara del seu pare era la viva imatge de l’espant. Al bisbe li repugnava la idea d’haver d’explicar històries de la Bíblia als fills bruts dels pobres de Kingsbridge.

—Però, Spade, jo estaré a càrrec de l’escola, de manera que em puc assegurar que als infants els ensenyin només aquells elements de la nostra fe que l’Església anglicana i els reformistes metodistes tenen en comú.

—Ah! En aquest cas, retiro el que he dit. I de passada, que consti que crec que serà una mestra fantàstica.

—Bé, tira endavant l’escola dominical, si creus que realment s’ha de fer —va dir el bisbe, visiblement alleujat—. Jo m’he d’ocupar de les meves obligacions. Que passi bon dia, senyor Shoveller. —I se’n va anar de la sala.

—Elsie, això ho has planejat tu? —va preguntar l’Arabella.

—Sí, és idea meva. I gràcies, Spade, ha estat brillant.

—Ha estat un plaer. —Es va girar cap a l’Arabella—. Senyora Latimer, si us voleu fer alguna peça amb aquesta tela tan preciosa, la meva germana estarà encantada de confeccionar-vos-la.

La germana de l’Spade, la Kate Shoveller, era una cosidora excel·lent i tenia una botiga al carrer de Dalt, que portava amb una altra dona, la Rebecca Liddle. Tenien roba de moda i la botiga els anava bé.

L’Elsie volia recompensar l’Spade pel favor que li havia fet.

—Li hauries d’encarregar un abric, et quedaria de meravella —va dir a la mare.

—Em sembla que l’hi encarregaré —va dir l’Arabella—. Si us plau, digui a la senyoreta Shoveller que passaré per la botiga.

—Serà un plaer, és clar —va respondre l’Spade, inclinant-se.





4


La nit abans del funeral, la Sal estava al llit desperta, tan aviat plorant per en Harry com patint per com tiraria endavant sense el seu sou.

El cos d’ell era a l’església freda, embolicat amb una mortalla, i la Sal tenia tot el llit per a ella sola. El notava buit i no parava de tremolar. L’última vegada que havia dormit sola havia estat la nit abans de casar-se amb en Harry, feia vuit anys.

En Kit era al llit petit, i per la manera com respirava, la Sal sabia que estava adormit. Si més no, ell havia pogut oblidar la pena adormint-se.

Colpida per records agredolços i pel neguit pel futur, es va anar endormiscant a estones, fins que va veure la claror al voltant dels finestrons, i llavors es va llevar i va encendre el foc. Es va asseure a la roda de filar fins que en Kit es va despertar. Aleshores va preparar l’esmorzar: pa amb llard i te. Aviat seria massa pobra per poder comprar te.

El funeral es faria a la tarda. La camisa d’en Kit era molt prima de tan gastada, i estava tan esquinçada que no es podia sargir. La Sal no volia que el nen fes mala fila, aquell dia. Tenia una camisa vella d’en Harry que podia retocar per enxiquir-la, o sigui que es va asseure a tallar i cosir.

Quan ja acabava va sentir trets. Devia ser en Will Riddick, que caçava perdius al camp del molí. Ell era responsable que ella de cop i volta fos pobra. Havia de fer-hi alguna cosa. La ràbia li va pujar per la gola i va decidir encarar-s’hi.

—Queda’t aquí —va dir a en Kit—. Passa l’escombra. —La Sal va sortir a fora en un matí fred.

En Will encara era al camp amb el seu setter blanc i negre. Quan ella se li va atansar per darrere, del bosc proper es va alçar un estol d’ocells. En Will els va seguir amb l’escopeta i va disparar dos trets. Tenia bona punteria, i dos ocells van caure a terra fent giravoltes, ocells grisos amb les ales ratllades, de la mida dels coloms, si fa no fa. D’entre els arbres va sortir un home, i la Sal va reconèixer els cabells llisos i el cos esprimatxat d’en Platts, el majordom de la casa pairal. Evidentment, l’home espantava els ocells per a en Will.

El gos va arrencar a córrer cap on havien caigut. Va tornar amb un d’ells, i després amb el segon.

—Una altra vegada! —va cridar en Will a en Platts.

Aleshores la Sal ja havia arribat a l’indret on era en Will.

Es va recordar a si mateixa que no en trauria res, d’insultar els que tenien el poder. Alguna vegada se’ls podia persuadir, entabanar, o fins i tot fer-los avergonyir per aconseguir que fessin el correcte, però no se’ls podia convèncer amb amenaces. Si s’intentava forçar la qüestió, ells encara s’entossudien més a fer la seva.

—Què vols? —li va engegar en Will en un to aspre.

—Necessito saber què fareu per mi… —I va afegir—: senyor —una mica massa tard.

Ell va tornar a carregar l’escopeta.

—Per què hauria de fer res per tu?

—Perquè en Harry treballava per a vós. Perquè vau carregar massa el carro. Perquè no vau voler fer cas de l’avís de l’oncle Ike. Perquè vau matar el meu marit.

—Allò va ser per culpa seva i prou —va oposar en Will, que s’havia posat vermell.

Ella es va obligar a adoptar un to de veu suau i raonable.

—Algunes persones potser es creuran el que heu dit, però vós sabeu la veritat. Vós hi éreu. I jo, també.

En Will es va quedar dret com si res, aguantant l’escopeta una mica fluixa, però encarada cap a ella. La Sal no tenia cap dubte que l’amenaça era intencionada, però no creia que en Will pitgés el gallet. Costaria fer veure que havia estat un accident, tan sols dos dies després que li hagués mort el marit.

—Suposo que vols una almoina —va dir.

—Vull el que m’heu pres: el sou del meu marit, vuit xílings per setmana.

Ell va fer veure que allò li feia gràcia.

—No em pots obligar a pagar-te vuit xílings per setmana. Per què no et busques un altre marit? —La va repassar de cap a peus, arrufant el nas pel vestit de color gris i les sabates fetes a casa—. Algú hi ha d’haver que et vulgui.

No es va sentir insultada. La Sal sabia que els homes la trobaven atractiva. El mateix Will l’havia mirat amb els ulls plens de desig més d’una vegada. Això no obstant, no es podia imaginar casar-se una altra vegada.

Però ara no li convenia treure aquest argument.

—Si això passa, em podeu deixar de pagar —va optar per dir.

—No penso començar.

Es va sentir un batre d’ales quan els ocells es van tornar a alçar, i ell va fer mitja volta i va disparar. Dues perdius més van caure a terra. El gos en va portar una i se’n va tornar a buscar l’altra.

En Will va recollir la perdiu que tenia als peus.

—Té —va dir a la Sal—. Agafa una perdiu.

Tenia sang al pit, de color gris clar, però encara era viva. La Sal es va sentir temptada d’agafar-la. Amb una perdiu podia fer un bon sopar per a en Kit i per a ella.

—Com a compensació pel teu marit, si fa no fa està a l’altura.

Ella va ofegar un crit, com si ell li hagués clavat un cop de puny. No va poder recuperar l’alè per articular res. Com gosava dir que el seu marit valia el mateix que una perdiu? Tenallada per la ràbia, va fer mitja volta i se’n va anar a pas viu, deixant-lo amb la perdiu a la mà.

La Sal treia foc pels queixals, i si s’hagués quedat més estona amb ell, hauria dit algun disbarat.

Va travessar el camp picant fort de peus a terra, en direcció a casa, però llavors va canviar de parer i va decidir anar a veure el senyor. No era pas un príncep encantador, però tampoc tan malànima com el seu fill. I alguna cosa havien de fer per ella.

La porta principal de la casa dels senyors estava prohibida als vilatans. La Sal va tenir la temptació de trencar aquella norma, però va dubtar. No volia entrar per la porta del darrere i trobar els servents, ja que li insistirien que s’esperés mentre preguntaven al senyor si la volia rebre, i la resposta podia ser que no. Però hi havia una porta lateral que la gent del poble feia servir quan hi anaven a pagar els arrendaments. Ella sabia que la porta conduïa, a través d’un passadís curt, a la sala principal i a l’estudi del senyor.

Va fer el tomb a la casa fins a un costat i va provar d’obrir la porta. No estava tancada amb clau.

Va entrar.

La porta de l’estudi era oberta i se sentia olor de fum de tabac. La Sal va mirar a dins i va veure el senyor assegut a l’escriptori, fumant amb pipa mentre escrivia en un llibre de comptabilitat. Va trucar a la porta.

—Disculpeu-me, senyor —va dir.

L’home va alçar els ulls i es va treure la pipa de la boca.

—Què hi fas, tu, aquí? —li va etzibar, empipat—. Avui no és dia d’arrendaments.

—La porta del costat no estava tancada amb clau i necessito parlar amb vós urgentment. —Va entrar a l’estudi i va tancar la porta.

—Hauries d’haver passat per la porta del servei. Qui et penses que ets?

—Senyor, he de saber què fareu per mi, ara que he perdut el marit. Tinc un fill que he d’alimentar i de vestir.

Ell va dubtar. La Sal pensava que el senyor Riddick defugiria la seva responsabilitat, si podia. Però s’imaginava que tenia un pes a la consciència. En públic negaria que en Will tingués la culpa de la mort d’en Harry. Però ell no era tan mal home com el seu fill. La Sal va clissar una ombra d’indecisió i de vergonya en el seu rostre rubicund. Tot seguit va semblar que se li enduria el cor.

—Justament per això hi ha l’Ajut als Pobres.

Els caps de família del poble pagaven un tant cada any per ajudar els pobres de la parròquia. L’Església administrava aquell fons.

—Ves a veure el rector —va dir el senyor—. Ell ocupa el càrrec de Bisbe dels Pobres.

—Senyor, el rector Riddick no pot veure els metodistes.

—Així doncs, no hauries de ser metodista, no et sembla? —li va replicar el senyor, amb l’aire del que juga un trumfo.

—Se suposa que l’Ajut als Pobres no és tan sols per als que pensen igual que el rector.

—L’Església anglicana és la que concedeix els diners.

—Però aquells diners no són de l’Església, oi? Els aporten les famílies. S’equivoquen quan confien que l’Església és justa?

L’home ja n’estava tip.

—Tu ets una d’aquelles que es pensen que han de corregir els seus superiors, oi?

La Sal va perdre totes les esperances. Una discussió amb algú dels que manaven sempre acabava així. Els aristòcrates tenien raó perquè eren aristòcrates, sense parar esment en les lleis, les promeses ni la lògica. Únicament els pobres havien d’obeir les normes.

Ja no li quedaven forces, a la Sal. Hauria de suplicar al rector Riddick, i ell faria tots els possibles per no haver de concedir-li cap ajut.

Va eixir de l’estança sense dir res més. Va sortir per la porta lateral i se’n va anar a casa. Se sentia impotent i derrotada.

Va acabar la camisa d’en Kit i van menjar pa amb formatge per dinar. Llavors es va sentir tocar la campana, i van anar a l’església de Saint Matthew. Ja hi havia molta gent, i la nau estava atapeïda. L’església era un edifici medieval petit, que haurien hagut d’ampliar perquè hi cabés la població creixent del poble, però els Riddick no estaven disposats a gastar-hi diners.

Alguns dels presents al funeral no coneixien gaire en Harry, i la Sal es preguntava per què havien plegat de la feina una estona per venir; llavors va comprendre que la mort d’en Harry era especial. No l’havia provocat una malaltia, la vellesa o un accident inevitable, ni tampoc cap causa normal. En Harry havia mort a causa de la niciesa i la brutalitat d’en Will Riddick. Assistint al funeral, els vilatans posaven de manifest que la vida d’en Harry era important i que no podien passar per alt la seva mort.

Aparentment, el rector Riddick ho va copsar. Va entrar vestit amb la sotana, va mirar sorprès aquella munió de gent i va fer cara d’estar enrabiat. Va continuar a pas viu cap a l’altar i va començar l’ofici. La Sal estava gairebé segura que el rector s’hauria estimat més no celebrar el funeral, però era l’únic clergue del poble. I els honoraris per tots els batejos, casaments i funerals d’un poble gran constituïen una prima substancial que se sumava al seu sou.

El rector va celebrar la litúrgia tan de pressa que la congregació va començar a murmurar de tan descontents com estaven. Ell va fer com si no passés res, i va continuar a cuitacorrents fins al final. A la Sal allò no li va importar gaire. No parava de pensar que no tornaria a veure en Harry mai més, i l’únic que podia fer era plorar.

L’oncle Ike havia organitzat els portadors del fèretre, i la congregació els va seguir a fora, cap al cementiri. En Brian Pikestaff es va col·locar al costat de la Sal i li va agafar les espatlles tremoloses per consolar-la.

El rector va pronunciar l’última oració mentre davallaven el cos.

Un cop acabat l’ofici, es va atansar a la Sal. Ella va pensar que potser li diria unes paraules de consol gens sinceres.

—El pare m’ha comentat que l’has anat a veure. Vindré a casa teva després, aquesta tarda —en realitat li va dir el rector. I se’n va anar a correcuita.

Quan va haver marxat, en Brian Pikestaff va pronunciar un breu panegíric. Va parlar d’en Harry amb afecte i respecte, i les seves paraules van ser acollides amb gestos d’assentiment i amb el mot «amén» per tot el voltant de la tomba. Va dir una pregària, i en acabat van cantar L’obra redemptora de l’amor s’ha acomplert.

La Sal va estrènyer la mà a uns quants bons amics i els va donar les gràcies per haver-hi assistit. Després va agafar en Kit de la mà i se’n va anar de seguida.

Al cap de poc d’arribar a casa, s’hi va presentar en Brian, que portava una ploma i un flascó de tinta.

—He pensat que voldries anotar el nom d’en Harry a la teva Bíblia —va dir—. No em quedaré, ja em tornaràs la ploma i el flascó quan et vagi bé.

La Sal sabia més de llegir que no pas d’escriure, però sabia anotar dates i copiar qualsevol cosa. En el llibre ja figurava el nom d’en Harry, amb la data del seu casament, i quan es va asseure a la taula amb el llibre davant seu i la ploma a la mà, es va recordar d’aquell dia de feia vuit anys. Va rememorar com de feliç s’havia sentit pel fet de ser casada amb ell. Portava un vestit nou, i avui també se l’havia posat. Havia pronunciat les paraules «fins que la mort ens separi», però no s’hauria imaginat mai que això pogués passar al cap de tan poc temps. Durant uns moments es va permetre sentir tot el pes de la tristor.

Després es va eixugar les llàgrimes, i a poc a poc i amb molta cura va escriure:

«Harold Clitheroe, finat el 4 de desembre de 1792».

Li hauria agradat afegir alguna cosa sobre com havia mort, però no sabia escriure paraules com «atropellat per un carro» o «per la niciesa del fill del senyor», i, de fet, segurament era més prudent no posar aquestes coses per escrit, amb tinta.

La vida havia de tornar a la normalitat, i la Sal es va instal·lar a la roda de filar i va treballar a la claror de la porta oberta. En Kit es va asseure al seu costat, com solia fer, i anava passant les metxes soltes de llana per teixir de la seva mà a la d’ella, mentre ella l’anava ficant al forat i, al mateix temps, feia girar la roda que accionava el ballador i retorçava la llana per fer-ne un fil ben tesat. El nen estava pensarós.

—Per què ens hem de morir abans d’anar al Cel? —li va preguntar en Kit.

La Sal també havia fet preguntes semblants, encara que li semblava que ella les havia fet de més gran, més aviat als dotze anys, i no als sis. Aviat havia entès que poques vegades hi havia una explicació útil per a les qüestions misterioses de la religió, i havia deixat de preguntar. Però li feia l’efecte que en Kit seria més insistent.

—No ho sé, em sap greu —va dir—. Ningú no ho sap. És un misteri.

—Algú ha anat mai al Cel sense morir-se?

La Sal estava a punt de dir que no, però llavors li volia venir una cosa al cap; després de rumiar-hi uns moments, se’n va recordar.

—Sí, hi havia un home, que es deia Elijah.

—Així doncs, no estava enterrat en un cementiri al costat d’una església?

—No. —La Sal estava gairebé segura que no hi havia esglésies, al temps dels profetes de l’Antic Testament, però va decidir no corregir l’error d’en Kit.

—Com va anar al Cel?

—Se l’hi va endur un remolí. —Per evitar la pregunta inevitable, va afegir—: No sé per què.

En Kit es va quedar callat, i ella va suposar que el nen pensava en el seu pare, que era al Cel amb Déu i els àngels.

En Kit tenia una altra pregunta.

—Per a què necessites la roda grossa?

Per a això tenia resposta.

—La roda és molt més grossa que no pas el ballador que fa girar. Ho veus, oi?

—Sí.

—Doncs quan la roda fa una volta, el ballador gira cinc vegades. És a dir, que el ballador va molt més de pressa.

—Però podries fer girar el ballador i prou.

—Això és just el que feien abans que s’inventés la roda grossa. Però costa molt fer girar de pressa el ballador. De seguida te’n canses. En canvi, pots fer girar la roda a poc a poc tot el dia.

Ell observava l’instrument molt concentrat mentre veia com girava. En Kit era un nen especial. La Sal sabia que totes les mares pensaven el mateix, sobretot les que tenien un sol fill, però ella creia que en Kit era diferent de les altres criatures. Quan fos gran, seria capaç de fer més coses, que simplement treballar al camp, i ella no volia que en Kit visqués com ella, en una casa feta de tova sense xemeneia.

La Sal havia tingut aspiracions, anys enrere. Admirava profundament la seva tia Sarah, la germana gran de la seva mare. La Sarah havia marxat del poble, se n’havia anat a viure a Kingsbridge i s’havia posat a vendre balades al carrer, on les cantava per vendre-les millor. S’havia casat amb l’home que imprimia les balades i havia après aritmètica per portar-li els llibres de comptes. Durant un quant temps, els havia anat a visitar al poble una vegada o dues l’any, ben vestida, desimbolta i segura, i els portava regals generosos, com seda per fer un vestit, un pollastre viu o un bol de vidre. Parlava de coses que havia llegit en els diaris: la Revolució Americana, el capità Cook a Austràlia o el nomenament de William Pitt, de vint-i-quatre anys, com a primer ministre. La Sal volia ser ben bé igual que la tia Sarah. Més endavant s’havia enamorat d’en Harry, i la vida se li havia encaminat cap a una altra direcció.

No es podia imaginar quin curs podia prendre la vida d’en Kit, però sabia com començaria: aprenent. Ella li havia ensenyat les lletres i els números, i el nen ja sabia marcar les tres lletres del seu nom a terra amb un bastó. Ella no havia pogut anar gaire a l’escola, i aviat havia ensenyat a en Kit tot el que sabia.

Al poble hi havia una escola dirigida pel rector: la família Riddick ho controlava gairebé tot, allà. L’escola valia un penic al dia. La Sal hi feia anar en Kit sempre que tenia un penic sobrer, però això no passava sovint, i ara que en Harry no hi era, potser no passaria més. Estava tan decidida com sempre a fer que en Kit prosperés, però no sabia com.

—Llegim? —va proposar en Kit.

—Bona idea. Ves a buscar el llibre.

En Kit se’n va anar a l’altre costat de l’estança i va agafar la Bíblia. La va deixar a terra, perquè tots dos la poguessin veure mentre treballaven.

—Què llegirem?

—Llegirem la història del nen que va matar el gegant. —La Sal va agafar el volum feixuc i va buscar el capítol disset del primer llibre de Samuel.

Van reprendre la feina mentre en Kit intentava llegir. Ella l’havia d’ajudar amb els noms i amb moltes paraules. De petita, ella havia demanat que li expliquessin què eren «sis colzes i un pam», de manera que ara podia explicar a en Kit que Goliat feia gairebé tres metres d’alçada.

Mentre tots dos intentaven entendre la paraula «desconcert», el rector va entrar sense trucar.

En Kit va parar de llegir i la Sal es va posar dreta.

—Què és això? —va saltar el rector—. Llegiu?

—La història de David i Goliat, rector —va contestar la Sal.

—Mmm… Els metodistes sempre voleu llegir la Bíblia vosaltres sols. Valdria més que escoltéssiu el rector.

No era el moment d’encetar-hi un debat.

—És l’únic llibre que tenim a casa, senyor, i no crec que al nen li faci cap mal llegir la paraula sagrada de Déu. Em sap greu si he fet mal fet.

—Bé, no he vingut pas per això. —Va donar una ullada al voltant, cercant algun lloc on seure. No hi havia cadires, a la casa, de manera que es va atansar un tamboret de tres potes—. Vols que l’Església et doni l’Ajut als Pobres.

La Sal no va dir que aquells diners no eren de l’Església. Havia de ser humil o bé ell li negaria l’ajuda en rodó. De fet, no s’aplicava cap mena de supervisió al bisbe dels pobres; no hi havia ningú per sobre seu a qui la Sal pogués apel·lar. Així doncs, va abaixar els ulls.

—Sí, si us plau, rector.

—Quant pagues d’arrendament de la casa?

—Sis penics a la setmana, senyor.

—La parròquia els pagarà.

«De manera que el que més t’interessa és assegurar-te que el senyor no perdi ingressos», va pensar la Sal. Així i tot, era un descans saber que ella i en Kit continuarien tenint un sostre sobre els seus caps.

—Però tu ja guanyes força fent de filadora.

—L’Amos Barrowfield paga un xíling per lliura de llana filada, i jo puc filar tres lliures a la setmana, si treballo gairebé tota la nit.

—Això són tres xílings, gairebé la meitat del sou d’un treballador.

—Tres vuitenes parts, senyor —el va corregir. Els càlculs aproximats eren perillosos, quan cada xíling comptava.

—Bé, gairebé ha arribat l’hora que en Kit es posi a treballar.

Això la va agafar per sorpresa.

—Però si té sis anys!

—Sí, i aviat en farà set. És l’edat en què els nens entren a la primera feina.

—No farà els set fins al març.

—El vint-i-cinc de març. He consultat la data en el registre de la parròquia. No falta pas tant.

Faltaven més de tres mesos, i això era molt de temps, als sis anys. Però la Sal hi va oposar una objecció diferent.

—Quina feina podria fer? Ara és hivern, i ningú no necessita ajuda a l’hivern.

—A la casa pairal necessitem un enllustrador.

O sigui que aquest era el pla.

—Quina feina hauria de fer, en Kit?

—Aprendrà a enllustrar les botes i a deixar-les ben lluents, és clar. I feines semblants: esmolar ganivets, entrar llenya a casa, netejar orinals i coses per l’estil.

La Sal va esguardar en Kit, que els escoltava assegut, amb uns ulls com unes taronges. Era tan petit i vulnerable, que ella s’hauria posat a plorar. Però el rector tenia raó: gairebé era hora que comencés a treballar.

—Li anirà bé, al nen, aprendre a comportar-se a casa del senyor —va afegir el rector—. Potser així quan sigui gran no serà tan insolent com el seu pare.

La Sal va procurar fer cas omís d’aquella calúmnia contra en Harry.

—Quant li pagarien?

—Un xíling per setmana, que està molt bé per ser un nen.

Això era veritat, i la Sal ho sabia.

—No cal dir que li donarem el menjar i la roba, també. —El rector va mirar els mitjons apedaçats d’en Kit i l’abric, que li anava molt gran—. No pot anar vestit així.

En Kit es va animar, quan va sentir allò de la roba nova.

—I dormirà a la casa pairal, és clar —va dir el rector.

Només de pensar-ho, a la Sal li va caure l’ànima als peus, tot i que allò no va ser cap sorpresa: la majoria dels servents vivien a la mateixa casa. Es quedaria sola. Que solitària que seria la vida.

En Kit també havia tingut un disgust, i els ulls se li havien omplert de llàgrimes.

—Prou de fer el ploricó, vailet, i dona gràcies perquè tindràs una casa escalfada i menjar en abundància. Els infants de la teva edat treballen a les mines de carbó.

També era veritat, allò, i la Sal ho sabia.

—Vull la mama —va fer en Kit, plorant.

—I jo vull la meva, però és morta —va dir el rector—. Tu continuaràs tenint la mare, i tindràs mig dia de festa els diumenges a la tarda; llavors la podràs veure.

En sentir-ho, en Kit encara va plorar més.

—Acaba de perdre el pare —va dir la Sal, abaixant la veu—, i ara té la sensació que perd la mare.

—Però no la perd, ja ho veurà diumenge vinent, quan et vingui a veure.

Això va sobtar la Sal.

—Us el voleu emportar avui?

—No cal pas esperar. Com més aviat comenci, més aviat s’hi acostumarà. Però si la teva necessitat no és tan urgent com deies que era…

—D’acord.

—Me l’emporto ara, doncs.

—M’escaparé! —va exclamar en Kit amb veu d’espinguet, desafiant-lo.

El rector va arronsar les espatlles.

—Et vindran a buscar, et faran tornar i et clavaran uns quants assots.

—Em tornaré a escapar!

—Si ho fas, et faran tornar un altre cop, però em sembla que amb els primers assots n’hi haurà prou.

—Vinga, Kit, para de plorar —va fer la Sal. Ho va dir amb fermesa, però a ella també estaven a punt de caure-li les llàgrimes—. El teu pare ja no hi és, i hauràs de ser un home abans del que ens pensàvem. Si et portes bé, et donaran dinar, sopar i roba maca.

—El senyor restarà sis penics per setmana del seu sou pel menjar i el beure, i sis penics a la setmana, les primeres quaranta setmanes, per la roba.

—Però així només cobrarà tres penics a la setmana!

—I això és el que valdrà, al començament.

—I quant em donaran, de l’Ajut als Pobres?

El rector va fer veure que s’havia ofès.

—No res, és clar.

—I de què he de viure?

—Pots filar cada dia, ara que no t’has d’ocupar del marit ni del fill. Jo diria que pots duplicar els guanys. Cobraràs sis xílings per setmana i seran tots per a tu.

La Sal sabia que hauria de filar dotze hores al dia, sis dies a la setmana, per guanyar això. L’hort se li ompliria de males herbes, la roba se li aniria gastant i desfilant, viuria només de pa amb formatge, però sobreviuria. I en Kit també.

El rector es va aixecar.

—Vine amb mi, vailet —li va dir.

—Et veuré diumenge, Kit —va fer la Sal—, i m’ho podràs explicar tot. Fes-me un petó de comiat.

En Kit no va parar de plorar, però la va abraçar i ella li va fer un petó. Llavors es va desprendre dels bracets d’en Kit.

—Resa a la nit i Jesús vetllarà per tu.

El rector va agafar la mà d’en Kit amb fermesa i tots dos van sortir de la casa.

—Fes-me cas i sigues bon nen, Kit! —li va cridar la Sal.

Llavors es va asseure i va arrencar a plorar.

El rector Riddick duia en Kit agafat de la mà quan van travessar el poble. Aquella mà no era amable i tranquil·litzadora, sinó que l’agafava ben fort i l’estrenyia prou perquè en Kit no se li pogués escapar. Però el nen no tenia pas intenció de fugir. El comentari del rector sobre els assots l’havia convençut que valia més no escapar-se.

Ara mateix, en Kit estava espantat per tot: espantat perquè no tenia pare, espantat perquè l’havien separat de la mare, espantat del rector, del pervers Will i del totpoderós senyor.

Mentre s’afanyava a seguir el rector, corrent de tant en tant per no quedar-se enrere, els vilatans el miraven encuriosits, sobretot els seus amics i els pares dels amics, però ningú no va dir res ni va gosar qüestionar el rector.

Tornava a estar molt espantat quan ja s’atansaven a la casa pairal. Era l’edifici més gran del poble, més gran que l’església, i era fet tot de la mateixa pedra groguenca. En Kit en coneixia l’exterior molt bé, però ara el mirava amb uns altres ulls. Al mig de la façana hi havia una porta, amb unes escales que hi donaven i un porxo. Va comptar onze finestres, dues a cada banda de la porta, cinc a la planta de dalt i dues més a la teulada. Quan va ser més a prop va veure que hi havia un soterrani, també.

No sabia pas què hi podia haver, a dins d’una estructura tan immensa. Recordava que la Margaret Pikestaff li havia explicat que tot era d’or, fins i tot les cadires, però ell tenia la sensació que la Margaret confonia aquesta casa amb el Cel.

L’església era gran perquè tota la gent del poble havia de cabre-hi per als oficis, però la casa pairal era tan sols per a quatre persones, el senyor i els seus tres fills, a més d’uns quants servents. Què en feien, de tot aquell espai? La casa d’en Kit constava d’una sola estança per a tres persones. La casa pairal era misteriosa, i això feia que li resultés encara més sinistra.

El rector el va fer pujar per les escales i van entrar per la porta gran.

—Tu no entris mai per aquí, si no és que vas amb el senyor o amb un dels tres fills. Al darrere hi ha una porta per a tu i per als altres servents.

«O sigui que soc un dels servents —va pensar en Kit—. Soc el que neteja les botes. Tant de bo sabés com es netegen. Qui sap què deuen fer tots els altres criats. Qui sap si, quan s’escapen, els fan tornar i els claven assots?».

La porta principal es va tancar darrere d’ells dos i el rector va deixar anar la mà d’en Kit.

Es trobaven en una sala més gran que tot l’interior de la casa d’en Kit. Les parets estaven revestides de fusta fosca, hi havia quatre portes i una escala ampla que pujava al pis de dalt. Un cap de cérvol posat damunt de la llar de foc mirava en Kit de fit a fit, amb hostilitat, però semblava incapaç de moure’s, i el nen estava gairebé segur que el cérvol no era viu. La sala estava poc il·luminada i s’hi sentia una lleu flaire desagradable que en Kit no va saber identificar.

Una de les portes es va obrir, i en Will Riddick va entrar a la sala.

En Kit va intentar amagar-se darrere del rector, però en Will el va clissar i va fer cara d’empipat.

—No és el marrec dels Clitheroe, aquest, George?

—Sí —va contestar el rector.

—Per què punyeta l’has portat a casa?

—Calma’t, Will. Necessitem un enllustrador.

—Per què ell?

—Perquè està lliure i la seva mare necessita els diners.

—No vull aquest maleït marrec a casa.

La mare d’en Kit no feia servir mai paraules com «maleït» o «punyeta», i arrufava les celles les poques vegades que el pare les deia. En Kit no les havia pronunciades mai.

—No siguis ximple, que el nen no t’ha fet cap mal.

El rostre d’en Will es va enrogir encara més.

—Ja sé que penses que va ser culpa meva, que en Clitheroe es morís.

—No ho he dit pas.

—Has portat el nen a casa perquè sigui un retret permanent per a mi.

En Kit no coneixia la paraula «retret», però s’imaginava que en Will no volia que li recordessin el que havia fet. I l’accident sí que havia estat per culpa d’en Will, fins i tot un nen ho veia.

En Kit sempre havia volgut tenir un germà per jugar-hi, però no s’havia imaginat mai que els germans es poguessin barallar així.

—De tota manera, ha estat idea del pare, agafar aquest vailet —va apuntar el rector.

—Entesos. Ja hi parlaré. El farà tornar amb la seva mare.

—Ho pots provar —va dir el rector, arronsant les espatlles—. A mi tant me fa.

En Kit desitjava de tot cor que el fessin tornar amb la mare.

En Will se’n va anar a l’altre costat del vestíbul i va sortir per una altra porta, i en Kit va pensar que dins d’aquella casa tan complicada, ell s’hi perdria.

Però li rondava una cosa més important pel cap.

—Em faran tornar a casa? —va inquirir, amb ànsia.

—No —va dir el rector—. El senyor no sol canviar de parer, i no ho farà solament perquè hagi ferit els sentiments d’en Will.

En Kit es va tornar a sumir en la desesperació.

—Has de conèixer els noms de les estances —li va dir el rector. Va obrir una porta—. La sala. Dona-hi una ullada ràpida.

Tot neguitós, en Kit hi va entrar i va observar al seu voltant. Pel que veia, hi havia més mobles en aquella sala que a la resta del poble posats tots junts: catifes, cadires, qui sap quantes tauletes, cortines i coixins, i quadres i ornaments. Hi havia un piano molt més gran que l’únic altre piano que havia vist mai, que es trobava a casa d’en Pikestaff.

Mentre encara intentava assimilar-ho tot, el rector el va estirar cap enrere i va tancar la porta.

Van passar a la porta següent. «El menjador». L’estança era més senzilla, amb una taula al mig i cadires a tot el voltant, a banda d’uns quants bufets. Alguns quadres d’homes i de dones decoraven les parets. A en Kit li va estranyar molt un objecte com una aranya que penjava del sostre, amb desenes d’espelmes enganxades. Potser tan sols era un lloc avinent per guardar les espelmes, perquè quan es fes fosc en poguessin agafar una i encendre-la.

Van anar a l’altra punta de l’estança. «La sala del billar». Aquí hi havia una taula d’un altre tipus, amb les vores sobrealçades i unes boles de colors damunt d’una superfície verda. En Kit no havia sentit mai el mot «billar» i estava in albis, pel que feia a l’ús que devien donar a aquella sala.

A la quarta porta el rector va dir: «Despatx». Era la porta per on havia sortit en Will, i el rector no la va obrir. En Kit va sentir unes veus fortes a dins.

—Discuteixen per tu —li va dir el rector.

En Kit no entenia el que deien.

Al fons del vestíbul s’obria una porta en la qual no s’havia fixat abans. El rector el va fer passar per aquella porta cap a una part de la casa on l’ambient era diferent: a les parets no hi havia quadres, els terres eren nus de catifes i els revestiments de fusta demanaven una mà de pintura. Van baixar per una escala cap al soterrani i van entrar en una sala on dos homes i dues dones estaven asseguts en una taula, on sopaven d’hora. Tots quatre es van aixecar quan el rector hi va entrar.

—Aquest nen és el nou enllustrador —va dir el rector—. En Kit Clitheroe.

El van esguardar amb interès. El més gran dels dos homes es va empassar el menjar que tenia a la boca.

—El fill de l’home que…? —va començar.

—Exactament —va dir el rector, assenyalant el qui havia parlat—. Kit, ell és en Platts, el majordom. Li has de dir senyor Platts i has de fer tot el que et digui. —En Platts tenia un nas gros cobert de venetes vermelles—. Al seu costat hi ha en Cecil, el criat. —En Cecil era jovenet i tenia un bony al coll que, tal com en Kit sabia, es deia carboncle.

El rector va fer un gest cap a la dona de mitjana edat de cara rodona:

—La senyora Jackson és la cuinera, i la Fanny, al seu costat, la minyona.

La Fanny devia tenir dotze o tretze anys, va suposar en Kit. Era una nena escardalenca amb la cara granelluda, i se la veia gairebé tan espantada com ho estava ell.

—Confio que li ensenyaràs tot, Platts —va dir el rector—. El seu pare era insolent i no obeïa, o sigui que si el nen surt igual, li hauràs de clavar una bona natjada.

—Sí, senyor, ho faré —va respondre en Platts.

En Kit intentava no plorar, però li van pujar les llàgrimes als ulls i va inclinar la cara avall.

—Necessitarà roba —va dir la cuinera—. Sembla un espantaocells.

—En algun lloc hi ha un bagul amb roba per a nens —va fer en Platts—. Segurament la vau portar vós i els vostres germans quan éreu petits. Amb el vostre permís, aniré a veure si hi ha res que li vagi a la mida, a en Kit.

—Segur que sí —va dir el rector—. Ho deixo a les vostres mans. —I aleshores va sortir.

En Kit mirava els quatre servents, rumiava a veure què havia de fer o de dir, però no se li acudia res, de manera que es va quedar quiet i callat.

—No et preocupis, homenet, que nosaltres no en clavem gaires, de natjades —li va dir en Cecil al cap d’un moment—: Val més que sopis. Seu al costat de la Fanny i agafa un tall del pastís de porc que ha fet la senyora Jackson.

En Kit se’n va anar al capdavall de la taula i va seure al banc, al costat de la minyona. Li van donar un plat, ganivet i forquilla, i es va tallar un tros del gros pastís que hi havia al mig de la taula.

—Gràcies, senyora —va dir en Kit. Estava massa afectat per menjar, però els altres esperaven que comencés, o sigui que va tallar un bocinet del tall de pastís i es va obligar a menjar-se’l. No havia tastat mai el pastís de porc, i es va sorprendre en veure com n’era, de deliciós.

L’àpat va ser interromput de nou, ara per en Roger, el fill petit del senyor.

—És aquí? —va preguntar tot just havia entrat.

Tots es van posar drets, i en Kit els va imitar.

—Bona tarda, senyor Roger —va dir en Platts.

—Ah, ets aquí, vailet —va dir en Roger—. Veig que tens un tall de pastís al plat, de manera que la cosa no va tan malament.

En Kit dubtava de què respondre-li.

—Gràcies, senyor Roger.

—Ara escolta’m bé, Kit. Ja sé que costa molt marxar de casa, però has de ser valent, saps? Ho intentaràs?

—Sí, senyor Roger.

—No siguis massa sever amb ell, Platts —va indicar en Roger, que s’havia girat cap a ell—. Ja saps què li ha passat.

—Sí, senyor, ho sabem.

En Roger va mirar els altres.

—Confio en tots vosaltres. Sigueu una mica compassius amb ell, sobretot al principi.

En Kit no coneixia el mot «compassiu», però va suposar que significava alguna cosa com sentir llàstima.

—No es preocupi, senyor Roger —va dir en Cecil.

—Bon xicot. Gràcies. —En Roger se’n va anar.

Ells es van asseure una altra vegada.

En Roger era una persona meravellosa, va decidir en Kit.

Quan van haver acabat de sopar, la senyora Jackson va preparar te i en van donar una tassa a en Kit, amb molta llet i un terròs de sucre, i això també va ser meravellós.

Per fi, en Platts es va posar dret.

—Gràcies, senyora Jackson —va dir.

—Gràcies, senyora Jackson —se’n van fer ressò els altres tres.

En Kit va suposar que ell havia de fer igual, i també ho va dir.

—Bon nen —va fer en Cecil—. Ara val més que t’ensenyi a enllustrar les botes.





5


L’Amos Barrowfield treballava en un magatzem fred, al darrere de la casa familiar i a prop de la catedral de Kingsbridge. Era cap al vespre, i es preparava per anar per feina ben d’hora, l’endemà al matí: disposava les càrregues per als cavalls, als quals ara donaven palla i gra a l’estable del costat.

S’afanyava, perquè esperava poder veure una noia més tard.

Lligava els sacs en grups, a fi que l’endemà, a la freda matinada, es poguessin carregar de pressa en els ponis, però llavors va veure que no tenia prou fil. Això li feia la guitza. El seu pare n’hauria d’haver comprat a la llotja de la llana de Kingsbridge, al carrer de Dalt.

Empipat perquè se li feia tard per als plans que tenia per al vespre, va sortir del cobert i va travessar el pati, sentint la flaire de neu a l’ambient, i va entrar a la casa. Era un edifici vell i imponent, però en mal estat de conservació: a la teulada faltaven teules, i al replà del pis de dalt tenien una galleda per recollir l’aigua de la gotera. La casa era de maó, amb una cuina al soterrani, dues plantes principals i unes golfes. Els Barrowfield eren una família de tan sols tres membres, però gairebé tot l’espai de la planta baixa estava destinat al negoci. A més, alguns servents dormien en aquella planta, també.

L’Amos va travessar a pas viu el vestíbul amb paviment de marbre blanc i negre i va entrar al despatx del davant, el qual disposava d’una altra porta que donava al carrer. Damunt d’una gran taula central descansaven uns rotlles amb algunes de les teles que els Barrowfield venien: franel·la suau, gavardina teixida espessa, drap maçolat per a abrics i capes i kersey per als mariners. L’Obadiah tenia uns coneixements amplíssims dels tipus de llana i els estils de teixit, però no volia diversificar. L’Amos opinava que podien obtenir bons guanys amb petites quantitats de teles de luxe —angora i merino, i mescles de seda—, però el pare s’estimava més limitar-se a allò que coneixia.

L’Obadiah estava assegut en un escriptori, llegia un llibre de comptes gros, amb una espelma al costat. Eren pols oposats, en l’aspecte físic, i l’Amos ho sabia: el pare era baix i calb, mentre que ell era alt i tenia uns cabells espessos i ondulats. L’Obadiah era de cara rodona i nas arromangat; l’Amos tenia la cara llarga i una barbeta prominent. Tots dos vestien amb teles cares, exhibint així els productes que venien, però l’Amos anava molt ben arreglat, botonat fins dalt; en canvi, l’Obadiah duia el coll balder, l’armilla oberta i els mitjons arrugats.

—No hi ha fil —li va engegar l’Amos, sense preàmbuls—, tal com deus saber.

L’Obadiah va alçar els ulls, aparentment empipat perquè el destorbava. L’Amos es va preparar per començar a discutir: el seu pare s’havia tornat molt irritable, el darrer any, si fa no fa.

—No hi puc fer res —va dir—. No n’he pogut comprar a un preu raonable. A l’última subhasta, un draper de Yorkshire el va comprar tot a un preu altíssim, exagerat.

—I què vols que digui als teixidors?

L’Obadiah va fer un sospir, com aquell a qui atabalen.

—Digue’ls que s’agafin una setmana de descans —li va contestar.

—I que facin passar gana a la canalla?

—Alimentar els fills dels altres no és feina meva.

Aquesta era la principal diferència entre pare i fill. L’Amos creia que tenia una certa responsabilitat envers la gent que depenia d’ell per guanyar-se la vida. L’Obadiah, no. Però l’Amos no volia tornar a tenir aquella discussió, o sigui que va canviar d’argument.

—Si poden aconseguir feina d’algú altre, l’agafaran.

—Que facin.

Això ja passava d’un simple enuig, va pensar l’Amos. Gairebé era com si al seu pare no li importés el negoci. Què li devia passar?

—Potser no tornaran a treballar per a nosaltres —va dir l’Amos—. Anirem curts de gènere per vendre.

L’Obadiah va apujar la veu.

—I què vols que hi faci, jo? —va dir, enrabiat, en un to d’exasperació.

—No ho sé. Tu ets l’amo, tal com no pares mai de dir-me.

—Mira de resoldre el problema, d’acord?

—A mi no em pagues perquè porti el negoci. De fet, no em pagues per res.

—Ets un aprenent! I ho seràs fins que tinguis vint-i-un anys. És el que se sol fer.

—No, no ho és —va replicar l’Amos, que ara ja s’empipava—. A la majoria d’aprenents els paguen un sou, encara que sigui minso. A mi no em pagues res.

L’Obadiah panteixava tan sols de l’esforç de discutir.

—Tu no has de pagar la manutenció, la roba ni la casa. Per a què necessites diners?

Volia diners per poder demanar a una noia que sortís amb ell, però no ho va dir al pare.

—Per no sentir-me com un nen petit.

—Aquesta és l’única raó que se t’acut?

—Tinc dinou anys i faig la major part de la feina. Tinc dret a cobrar un sou.

—Encara no ets un home, de manera que les decisions les prenc jo.

—Sí, tu prens les decisions. I justament per això ara no tenim fil. —L’Amos va sortir del despatx trepitjant fort de l’enrabiada que tenia.

Estava desconcertat i també enfurismat. El pare no escoltava raons. Això era perquè es tornava geniüt i avar a mesura que es feia gran? Però si tot just tenia cinquanta anys. Passava alguna altra cosa? Hi havia algun altre motiu perquè es comportés d’aquesta manera?

Efectivament, l’Amos se sentia com un nen petit, sense diners. I si una noia tenia set i li demanava una gerra de cervesa en una taverna? I si ell tenia ganes de comprar-li una taronja en una parada d’un mercat? Sortir a passejar era el primer pas del festeig, per a les noies respectables de Kingsbridge. A l’Amos no li interessaven gaire l’altra classe de noies. Havia sentit a parlar de la Bella Lovegood, que en realitat es deia Betty Larchwood i que no era una noia respectable. Alguns xicots de la seva edat deien que havien estat amb ella, i un o dos potser fins i tot havien dit la veritat. L’Amos no s’hauria sentit temptat d’anar a veure-la encara que hagués tingut diners. La Bella li feia llàstima, però no l’atreia gens.

I si començava a sortir seriosament amb una noia, i la volia portar a veure una obra al teatre de Kingsbridge, o a un ball d’etiqueta a les sales comunals? Com havia de pagar-ne les entrades?

Se’n va tornar al magatzem i va enllestir la càrrega a correcuita. Estava amoïnat perquè el pare s’havia quedat sense fil i ni se’n preocupava. Es començava a desentendre del negoci?

L’Amos tenia gana, però no prou temps per seure a sopar amb els pares. Se’n va anar a la cuina. Hi havia la seva mare, asseguda al costat del foc amb un vestit blau fet d’una llana d’ovella suau, confeccionat per una de les teixidores de Badford. Xerrava amb la cuinera, l’Ellen, que estava repenjada a la taula de la cuina. La mare va donar uns copets a l’espatlla de l’Amos amb afecte i l’Ellen li va somriure amb tendresa: totes dues l’havien consentit la major part de la seva vida.

Es va tallar uns quants talls de pernil i se’ls va començar a menjar dret, amb un bocí de pa i un got de cervesa suau del barril.

—Abans de casar-te, anaves a passejar amb el pare? —va preguntar a la mare mentre menjava.

Ella va somriure amb timidesa, com una nena, i per un moment va semblar que els cabells grisos se li tornaven foscos i lluents, i que les arrugues li desapareixien; era una noia jove i bonica.

—És clar que sí —va dir.

—On anàveu? Què fèieu?

—No gran cosa. Ens posàvem la roba d’anar a l’església i sortíem a passejar pels carrers, miràvem les botigues i xerràvem amb els amics de la nostra edat. Et deu semblar avorrit, oi? Però per a mi era emocionant, perquè el teu pare m’agradava molt.

—Et comprava coses, ell?

—Només de tant en tant. Un dia, al mercat de Kingsbridge em va comprar una cinta blava per als cabells. Encara la tinc, al joier.

—O sigui que tenia diners.

—És clar. Tenia vint-i-vuit anys, i li anava bé la feina.

—Vas ser la primera noia amb qui va sortir a passejar, ell?

—Amos! —va saltar l’Ellen—. Quina pregunta de fer a la mare!

—Disculpa’m. Ho he dit sense pensar. Perdona’m, mare.

—No passa res.

—M’he d’afanyar.

—Vas a la reunió metodista?

—Sí.

Ella li va donar un penic del moneder. Els metodistes deixaven assistir la gent a les reunions sense aportar res, si deies que no t’ho podies permetre, i durant un quant temps l’Amos ho havia fet, però quan la mare ho va saber, ella havia insistit a donar-li els diners. El pare s’hi havia oposat: pensava que els metodistes eren uns busca-raons. Però, per una vegada, la mare havia desafiat la seva autoritat.

—El meu fill no ha de demanar caritat —va dir indignada—. Quina vergonya! —I el pare havia hagut de desistir.

L’Amos li va donar les gràcies pel penic i va sortir al carrer, a la llum dels fanals. Kingsbridge tenia llums d’oli al carrer Major i al carrer de Dalt, ara, sufragats per l’Ajuntament, perquè considerava que la llum reduïa la delinqüència.

Es va dirigir amb pas enèrgic a la Sala Metodista, al carrer de Dalt. Era un edifici senzill de maó pintat de color blanc, amb uns finestrals que simbolitzaven la il·luminació. La gent de vegades en deia «la capella», però allò no era una església consagrada, tal com els metodistes havien recalcat quan havien recaptat fons per a l’edifici, cercant finançament dels petits drapers i artesans pròspers, que constituïen la majoria dels seus membres. Molts metodistes pensaven que s’havien d’escindir de l’Església anglicana, però d’altres volien continuar estant-hi i reformar-la des de dins.

A l’Amos no li interessava gaire, tot allò. Pensava que la religió anava de com vivies la teva vida. Per això s’havia enrabiat quan el pare havia dit: «Alimentar els fills dels altres no és feina meva». El pare li deia que era un idealista eixelebrat. «Potser ho soc», pensava ell. «Potser Jesús també ho era».

L’Amos gaudia amb els debats tan animats sobre estudis de Bíblia que tenien lloc a la Sala Metodista, perquè podia donar la seva opinió i l’escoltaven amb educació i respecte. Allà no li deien que callés i cregués el que deien els clergues, o els homes més grans, o el seu pare. I hi havia un altre avantatge. Molta gent de la seva edat anava a les reunions, de manera que, sense proposar-s’ho, la Sala Metodista era una mena de club per al jovent respectable. Hi assistien un munt de noies maques.

Aquella nit l’Amos esperava veure una noia en particular. Es deia Jane Midwinter i, a parer seu, era la més bonica de totes. Hi pensava molt, quan voltava d’un poble a l’altre sense altra cosa per mirar que els camps de conreu. Hauria dit que li agradava a ella, però no n’estava segur.

Va entrar a la sala. No hauria pogut ser més diferent de la catedral del que ho era —i aquest tret segurament sí que era deliberat—. No hi havia estàtues ni quadres, ni vitralls ni peces d’argent amb pedres precioses. Les cadires i els bancs eren l’únic mobiliari, allà dins. La llum clara de Déu entrava pels finestrals i es reflectia a les parets, pintades d’un to clar. A la catedral, el silenci sagrat era trencat pel cant eteri del cor o per la veu monòtona d’un clergue; en canvi, aquí, qualsevol podia parlar, resar o proposar cantar un himne. Cantaven ben fort, sense acompanyament, tal com era costum entre els metodistes. El seu culte tenia una exuberància totalment inusitada en els oficis anglicans.

Va estudiar la sala i va veure, encisat, que la Jane ja hi era. La seva pell blanca i les celles negres li feien bategar el cor més de pressa. La Jane duia un vestit de caixmir del mateix to delicat dels seus ulls grisos. Però, malauradament, els seients de banda i banda d’ella ja els ocupaven les seves amigues.

El pare de la Jane, el canonge Charles Midwinter, cap dels metodistes de Kingsbridge, va saludar l’Amos. Era un home atractiu i carismàtic, de cabells grisos llargs i espessos. El canonge era un clergue que servia al capítol, l’assemblea que governava la catedral. El bisbe de Kingsbridge tolerava, per bé que de mal grat, que el canonge Midwinter fos metodista. Aquella reticència era natural, a parer de l’Amos: un bisbe s’havia de sentir criticat per un moviment que afirmava que calia reformar l’Església.

El canonge Midwinter li va estrènyer la mà.

—Com està el pare? —li va preguntar.

—Ni millor ni pitjor —va contestar l’Amos—. Li costa respirar i ha d’evitar aixecar fardells de tela.

—Valdria més que es jubilés i que et cedís el negoci.

—Tant de bo ho fes.

—Però per a algú que ha estat amo tants anys, no és fàcil deixar-ho estar.

L’Amos només es fixava en allò que el molestava a ell, i no s’havia plantejat que aquella situació també podia ser una tribulació per al seu pare. Li va fer una mica de vergonya, no haver-hi pensat. El canonge Midwinter sabia fer-te veure en un mirall. I això era més eloqüent que no pas un sermó sobre el pecat.

Se’n va anar a prop de la Jane i es va asseure en un banc al costat d’en Rupe Underwood, que era una mica més gran que ell: tenia vint-i-cinc anys. En Rupe era fabricant de cintes, un bon negoci quan la gent tenia diners per gastar, però no tant, si no en tenien.

—Nevarà —va dir en Rupe.

—Espero que no. Demà he d’anar a Lordsborough.

—Posa’t dos parells de mitjons.

L’Amos no es podia agafar un dia lliure, fes el temps que fes. Tot el sistema depenia d’ell, que portava el gènere d’un lloc a l’altre. Hi havia d’anar, i congelar-se, si calia.

Abans que l’Amos es pogués atansar una mica més a la Jane, el canonge va encetar el debat llegint les Benaurances, de l’Evangeli segons Sant Mateu. «Feliços els pobres en l’esperit, perquè d’ells és el Regne del cel». Per a l’Amos, aquesta afirmació de Jesús era una mica mística i no l’havia acabat d’entendre mai. Va escoltar amb molta atenció i va gaudir del vaivé del debat, però estava massa confós per aportar-hi res. «Així tindré alguna cosa per reflexionar demà pel camí, per variar i no tenir la Jane sempre al cap», va pensar.

En acabat van servir el te, amb llet i sucre, en unes tasses i uns platets senzills, de ceràmica. Als metodistes els agradava molt el te, una beguda que mai no et feia sentir violent, ximple ni lasciu, per moltes tasses que en prenguessis.

L’Amos va cercar la Jane amb la mirada i va veure que en Rupe ja havia anat a parlar-hi. En Rupe portava un serrell ros llarg, i de tant en tant feia un moviment brusc amb el cap per treure’s els cabells de davant dels ulls, un gest que, qui sap per què, molestava l’Amos.

Es va fixar en les sabates de la Jane, de pell negra, sòbries, però amb una cinta lligada en un llaç gros, en comptes de cordons, i un taló alt que li donava tres o quatre dits més d’alçada. Va veure que reia d’alguna cosa que havia dit en Rupe, i es va donar un copet al pit, com fent veure que es renyava. La Jane preferia en Rupe abans que l’Amos? Ell hauria volgut que no.

Mentre esperava que la Jane quedés lliure, va enraonar amb en David Shoveller, a qui anomenaven Spade. Tenia trenta anys i era un teixidor molt competent de teixits especials, que es venien a preus elevats. Tenia uns quants empleats, entre ells, altres teixidors. Com l’Amos, vestia roba que donava a conèixer els seus productes, i aquell dia en concret portava un abric de tweed d’un to blau grisenc espurnejat de vermell i groc.

A l’Amos li agradava demanar consell a l’Spade: era un home llest, però no condescendent. L’Amos li va comentar el problema amb el fil.

—Ara va escàs —va dir l’Spade—. No tan sols a Kingsbridge, sinó a tot arreu. —L’Spade llegia diaris i revistes, i, per tant, estava ben informat.

L’Amos es va quedar perplex.

—Com pot ser que passi una cosa així?

—Ja t’ho diré. —L’Spade va prendre un glopet de te mentre ordenava els pensaments—. Han inventat una cosa que es diu llançadora volant. Estires una palanca i la llançadora salta d’un costat del teler a l’altre. I així el teixidor pot treballar gairebé el doble de ràpid.

L’Amos n’havia sentit a parlar.

—Em pensava que allò no tenia tirada.

—Aquí no. Jo en faig servir, però la majoria dels teixidors de l’oest d’Anglaterra, no. Es pensen que el dimoni mou la llançadora. En canvi, a Yorkshire té requesta.

—El pare m’ha dit que un home de Yorkshire havia comprat tota la llana a l’última subhasta.

—Ara ja saps per què. Per fer el doble de tela es necessita el doble de fil. Però el fil el produïm amb una roda de filar, tal com s’ha fet des de no sé quan, segurament des d’abans que Noè construís l’Arca.

—De manera que necessitem més filadores. Tu també vas curt de fil?

—Vaig veure venir el problema ja fa temps i en vaig fer provisió. M’estranya que el teu pare no ho fes, també. L’Obadiah sempre ha estat molt previsor.

—Ara ja no —va dir l’Amos, i es va girar, perquè havia vist que la Jane ja no enraonava amb en Rupe, i frisava per enxampar-la abans que algun altre noi se li atansés. Se’n va anar a l’altre costat de la sala amb quatre gambades llargues, amb la tassa i el platet a les mans, i li va dir—: Bona tarda, Jane.

—Hola, Amos. Quin debat tan interessant, oi?

L’Amos no tenia ganes de parlar de les Benaurances.

—M’encanta aquest vestit.

—Gràcies.

—És del mateix color que els teus ulls.

Ella va inclinar el cap a un costat i va somriure, una posa típica que a l’Amos li feia sentir la boca resseca de desig.

—És curiós que t’hagis fixat en els meus ulls!

—Se’t fa estrany?

—Molts homes no saben de quin color té els ulls la seva dona.

Ell va esclafir a riure.

—Em costa d’imaginar-m’ho. Et puc demanar una cosa?

—Sí, però potser no et contestaré.

—Voldries sortir a passejar amb mi?

Ella va tornar a somriure, però va fer que no amb el cap, i ell va saber a l’instant que els seus somnis estaven condemnats al fracàs.

—Em caus bé —va dir ella—. Ets molt dolç.

L’Amos no volia ser dolç. Li feia l’efecte que les noies no s’enamoraven dels nois que eren dolços.

—Però no vull agafar afecte a un noi que l’únic que pot oferir són esperances —va continuar la Jane.

Ell no va saber què dir. No es veia a si mateix com algú que no tenia res, tret d’esperances, i es va quedar sobtat, en descobrir que ella el veia així.

—Som metodistes —va afegir la Jane—, de manera que hem de dir la veritat. Em sap greu.

Es van mirar un moment més, i llavors ella li va posar la mà sobre el braç amb suavitat, amb un gest de compassió; tot seguit, es va girar i se’n va anar.

L’Amos se’n va tornar a casa.





6


A les cinc de la matinada, la Fanny, la minyona de tretze anys, va despertar en Kit. Era molt prima, tenia la cara granelluda i uns cabells castanys fins que duia recollits a dins d’una gorra blanca bruta, però era amable amb en Kit, i li va ensenyar a fer-ho tot. En Kit n’estava molt, d’ella. Li deia Fan.

Aquest matí, la Fanny tenia males notícies.

—El senyor Will ha tornat.

—Oh, no!

—Va arribar ahir a la nit.

En Kit estava aclaparat. En Will Riddick l’odiava, i era pervers amb ell sempre que en tenia l’ocasió. Quan en Will se n’havia anat a Kingsbridge, en Kit n’havia donat gràcies a Déu. En Will havia estat fora durant sis beneïdes setmanes, fent alguna cosa amb la milícia. Ara aquell respit s’havia acabat.

En Will no era matiner, o sigui que en Kit no correria perill durant unes quantes hores, segurament.

En Kit i la Fan es van vestir a correcuita i es van moure sigil·losament per la casa freda i fosca, il·luminant-se amb una espelma de jonc que la Fanny duia a la mà. En Kit hauria tingut por de les ombres projectades a les estances de sostre alt, però amb ella se sentia segur.

La primera tasca que havia de fer la Fanny era netejar les llars de foc de la planta baixa, i la primera feina d’en Kit, netejar les sabates, però els agradava treballar junts, de manera que compartien totes dues feines. Van treure la cendra freda de les llars de foc, van fregar amb grafit les peces de ferro, fent servir draps vells, i les van polir fins que van quedar lluents. Tot seguit, van preparar els focs amb llenya i esca; els deixaven llestos per encendre’ls tan bon punt la família es llevés.

Mentre treballaven, parlaven amb veu fluixa. La família de la Fan havien agafat tots una febre feia sis hiverns, i ella n’havia estat l’única supervivent. Va dir a en Kit que era una sort per a ella, tenir aquella feina. No els faltava menjar, roba ni un lloc on dormir. Ella no sabia què li hauria pogut passar, si no.

Després de sentir la seva història, en Kit no es planyia tant de la seva sort. Al capdavall, ell encara tenia la mare.

Quan van haver enllestit les llars de foc, van enfilar pel passadís dels dormitoris per agafar les botes, i llavors van baixar per les escales del darrere a l’habitació de les botes. N’havien de treure el fang, untar-les amb cera barrejada amb sutge i raspallar el cuir fins que quedava ben lluent. Quan es posava a fregar-les, a en Kit de seguida li feien mal els braços, però la Fan li havia ensenyat la manera fàcil de fer que les botes brillessin: escopint-hi. Això no obstant, els braços del nen eren molt més febles que no pas els d’ella, i la Fanny normalment li acabava la feina.

Quan la família baixava a esmorzar, ells dos s’adreçaven a les habitacions. A cada una hi havia una llar de foc i un orinal amb tapa. Primer netejaven la reixa de la llar de foc i preparaven el foc, igual com havien fet a les estances de la planta baixa, i després en Kit s’enduia els orinals a baix, els buidava al safareig, els netejava i els tornava a deixar a l’habitació, mentre la Fan feia el llit i endreçava. En acabat, passaven a la cambra següent.

Avui no havien acabat la feina.

L’incident havia succeït al dormitori d’en Will. Ell era l’últim de llevar-se, de manera que deixaven la seva habitació per al final. Treballaven de pressa, ara que en Kit hi estava acostumat, i normalment acabaven força abans que en Will tornés a la planta de dalt.

Però avui no.

Mentre la Fan polia les peces de ferro, i just quan en Kit havia agafat l’orinal, en Will havia entrat. Anava vestit per muntar a cavall, amb el fuet a la mà, i era evident que s’havia descuidat el barret, ja que el va agafar del tocador.

Aleshores els va clissar i va fer un soroll; havia tingut un ensurt.

—Què hi feu, vosaltres dos, aquí? —va cridar al cap d’un moment, quan es va haver refet de l’espant. Sabia perfectament què feien, però s’havia enrabiat perquè l’havien sobresaltat.

Els nens es van espantar tant que la Fan va tombar l’ampolla del grafit, que va tacar la catifa, i a en Kit li va caure l’orinal i se’n va abocar el contingut. En Kit es va quedar mirant el desastre que havia fet, astorat: al davant tenia un toll amb tres cagallons marrons al mig.

—Idiotes! —va bramar en Will. Quan s’enfurismava, els ulls li sobresortien tant que semblava que li havien d’esclatar. Va engrapar en Kit pel braç i li va pegar al cul amb el fuet de muntar. En Kit va cridar del mal i va intentar escapolir-se’n, però en Will tenia massa força.

En Will li va clavar una altra fuetada, i ell va plorar, desconsolat.

—Deixeu-lo estar! —va xisclar la Fan, i es va llançar al damunt d’en Will.

Llavors en Will va empènyer en Kit cap a terra i va engrapar la Fan.

—Ah, tu també en vols, eh? —li va dir, i en Kit va sentir el xiulet del fuet i el soroll de la fuetada. Es va posar dret i va veure com en Will apujava el vestit a la Fan i li començava a fuetejar aquell culet tan menut.

En Kit volia defensar la Fan amb tant de coratge com ella l’havia defensat a ell, però estava massa espantat, i l’únic que va aconseguir fer va ser plorar.

—Què caram passa aquí? —va fer una altra veu—. Will, què et penses que fas?

Era en Roger, el germà d’en Will. El germà gran va parar de fuetejar la Fan i se li va encarar.

—Tu no t’hi fiquis.

—Deixa estar els nens, tros d’animal —li va etzibar en Roger.

—Si no vigiles, et clavaré una fuetada a tu, també.

No va semblar que en Roger s’hagués atemorit, malgrat que era baixet i menut, mentre que en Will era cepat i fort.

—Tu intenta-ho —va dir, somrient—. Si més no, seria un combat més just que no pas aquest. T’agrada fuetejar el cul de les nenes?

—No siguis carallot.

Tot i que encara discutien, en Kit notava que en Will s’anava calmant. En Kit es va sentir ferventment agraït envers en Roger perquè els havia salvat a ell i la Fan. En Will els hauria pogut matar a tots dos.

—No entenc per què has d’assotar aquests pobrets desventurats amb totes les teves forces.

—S’ha de castigar la canalla, tothom ho diu. Així es tornen obedients. Sobretot les nenes, s’han de castigar. Així, després són unes esposes respectables que es desviuen pel marit.

—Tu no en saps res, d’esposes, capsigrany. Baixa a esmorzar, a veure si et passa el mal humor.

En Will va donar una ullada a en Kit i la Fan; en Kit s’estremia de la por que tenia.

—Neteja aquest merder o et clavaré una altra surra —va ser l’únic que li va dir.

—Sí, senyor Riddick —van respondre tots dos, morts de por.

En Will va sortir de l’habitació i en Roger el va seguir.

En Kit es va abalançar cap a la Fan i li va enfonsar la cara al vestit, tremolant. Ella el va agafar i el va abraçar.

—Tranquil, no passa res —va dir—. D’aquí un minut el mal ja t’haurà passat.

Ell va intentar ser valent.

—Em sembla que ja estic millor.

Ella el va deixar anar.

—Vinga, doncs —va dir—. Netegem això.

Diumenge a la tarda, en Kit va veure la mare.

Quan havien desparat la taula del dinar de la família Riddick, els servents eren lliures fins a l’hora d’anar-se’n al llit. La mare l’esperava a la porta del darrere de la casa, com de costum. Ell se li va llançar als braços i la va abraçar efusivament, enfonsant-li el cap a la falda flonja. Després li va agafar la mà, quan ja caminaven pel poble.

En arribar a casa es van asseure a la roda de filar, com als vells temps, ells dos i prou. En Kit li allargava les metxes de llana cardada i ella les ficava dins del mecanisme, alhora que feia girar la roda. Al terra hi havia fusos amb fil acabat.

—N’has fet molt —va dir en Kit—. L’Amos estarà content amb tu.

—Explica’m què has estat fent.

Mentre treballaven, ell li explicava tot el que havia passat durant la setmana: les feines que havia fet, el que havia menjat, les vegades que havia estat content i les que s’havia espantat. La Sal es va enfadar tant per allò d’en Will Riddick, que en Kit de seguida es va posar a parlar de la Fan i de com n’era de bona amb ell. Se l’estimava, va dir, i quan fossin grans, s’hi casaria.

La mare va somriure.

—Ja ho veurem —li va dir—. Abans deies que et volies casar amb mi.

—Això és una ximpleria. No et pots casar amb la teva mare, tothom ho sap.

—Tu no ho sabies, quan tenies tres anys.

Parlar amb ella els diumenges el feia sentir millor tota la setmana següent. En Kit no suportava en Will, però la major part de la gent de la casa no eren ni bons ni cruels, i en Roger i la Fan estaven de part seva. Ell tenia en Roger en un pedestal.

Se sentia com si fos adult, ja, quan explicava a la mare que havia netejat i polit, sobretot quan ella deia:

—Renoi! Ets un treballadoret de debò!

La tarda passava massa de pressa. La Sal normalment tenia alguna llaminadura per a ell: un tall de pernil, una gerra de llet acabada de munyir o una taronja. Avui li havia donat una torrada amb mel.

El gust li va durar a la boca mentre se’n tornaven, al vespre. Quan s’atansaven a la casa pairal, i a ell li venia al cap que passaria tota una altra setmana sense veure la mare, es posava a plorar.

—Vinga —li va dir ella—. Gairebé ja tens set anys. T’has de portar com un homenet, perquè és el que ets.

Ell prou que s’hi esforçava, però no podia evitar que li pugessin les llàgrimes.

Quan van ser a la porta del darrere, ell se li va agafar. La Sal el va abraçar uns moments i llavors el va deixar anar, el va empènyer cap a la porta i la va tancar quan ell va ser a dins.

La feina d’en Kit un dilluns al matí era encerar selles de muntar, brides i les corretges de cuir. Algunes peces s’embrutaven quan es feien servir, i calia fregar-ho tot amb cera perquè el cuir es conservés flexible i impermeable. En Kit feia la feina al safareig, mentre la Fan escombrava les catifes del pis de dalt. Les selles eren feixugues, i en Kit les havia de dur d’una en una d’un costat a l’altre del pati de l’estable.

Els cavalls no li agradaven. Li feien por. No havia vist mai el pare ni la mare muntats en un cavall.

El senyor i els seus fills tenien deu cavalls a l’estable. El senyor Riddick voltava amb un cabriolé, un carro de dues rodes amb capota tirat per un poni robust. Tant el rector George com el senyor Roger tenien el seu propi cavall, una euga alta en el cas del rector i un cavall castrat ràpid en el cas d’en Roger. En Will preferia els cavalls de caça, corpulents i briosos, i en tenia dos, un dels quals era una adquisició recent, un semental de pelatge bai fosc que es deia Acer. A banda d’aquests, també hi havia quatre cavalls de tir.

En Kit tenia un grapat de corretges de cuir a les mans quan va sortir al pati i va veure l’Acer al costat de l’escaleta de muntar. Un mosso de quadra vell que es deia Nobby aguantava la brida perquè l’animal s’estigués quiet. No era una feina fàcil: el cavall estava neguitós, donava cops de cap com si se la volgués treure. Tenia els ulls esbatanats, ensenyava les dents i havia aplanat les orelles cap enrere. Gronxava la cua amb ànsia i tenia les potes del davant separades, com si estigués a punt d’arrencar a córrer.

En Kit es va dirigir a l’altre costat del pati, evitant el cavall.

En Will era a l’escaleta, amb un peu en un estrep i les regnes a la mà, a punt de muntar, i en Roger l’observava.

—Jo li faria fer un tomb pel prat a pas lent durant uns minuts, perquè es calmi. Està molt neguitós —li va aconsellar.

—Rucades —va dir en Will—. Tan sols està fogós. Vol que el faci cavalcar a tot galop mitja hora. Així es calmarà. —Va fer passar la cama per sobre de l’animal—. Obre la reixa, Nobby.

Tan bon punt en Nobby va deixar anar la brida, l’Acer va començar a moure’s tot neguitós de costat. En Will va estirar les regnes.

—Estigues quiet, dimoni —li va cridar.

El cavall va fer cas omís de les ordres i va recular.

De cop i volta, el cavall era a prop d’en Kit.

—Vigila, Kit! —va cridar en Roger.

En Kit es va quedar immòbil, aterrit.

En Will, tot estirant fort les regnes, va mirar enrere per sobre de l’espatlla.

—Surt del mig, estaquirot!

En Kit es va girar, va fer dues passes, va relliscar en trepitjar un muntet de fem de cavall i va deixar anar les corretges. Va caure a terra. Va veure que en Roger se li atansava corrent, però les potes del darrere de l’Acer eren més a prop. En Will feia crits incoherents i desplegava el fuet, i en Nobby intentava agafar la brida, però el cavall no parava d’atansar-se a en Kit.

Amb l’Acer gairebé al damunt, en Kit es va posar de quatre grapes. Llavors va veure que la pota de l’Acer s’alçava cap enrere. La ferradura va donar un cop al cap d’en Kit. Li va fer un mal horrible, i a l’instant va perdre el coneixement.

Després d’això, el primer que en Kit va notar va ser un mal de cap espantós. En la seva curta vida, no havia experimentat mai un dolor com aquell. Al mateix temps, sentia la veu d’un home.

—El nen té sort de ser viu —deia la veu.

Ell es va posar a ploriquejar del dolor.

—Ja torna en si —va dir la veu.

En Kit va obrir els ulls i va veure l’Alec Pollock, el cirurgià, amb la jaqueta de cua negra ben gastada.

—Em fa mal el cap —va somicar.

—Asseu-te i beu això —li va dir l’Alec—. És el licor d’en Godfrey. Hi posa làudan, per calmar el dolor. —El làudan era opi dissolt en alcohol.

Un altre home es va atansar al llit, i en Kit va reconèixer els cabells rossos i la cara rosada d’en Roger, que li va passar un braç per sota de les espatlles i el va incorporar amb compte fins a deixar-lo assegut. Amb aquell moviment, el cap encara li va fer més mal.

L’Alec va atansar una tassa als llavis d’en Kit.

—Vigila, no el vessis, que el làudan és molt car.

En Kit en va beure. No sabia què era el làudan, però aquell líquid semblava llet calenta. Potser l’Alec hi havia posat alguna cosa, com sucre en el te.

—Ara torna’t a estirar, i estigues tan quiet com puguis.

Ell va fer el que li havien dit. El cap encara li feia mal, però se sentia més tranquil, i va parar de plorar.

—Saps què t’ha passat? —li va preguntar l’Alec.

—M’han caigut totes les corretges! Ha estat sense voler. Em sap greu.

—I què ha passat després?

—Crec que l’Acer m’ha clavat una coça.

—És bo, que te’n recordis. Com tens el cap, ara?

En Kit es va sorprendre en veure que li havia minvat el dolor.

—No tan malament com abans.

—És per l’efecte de la beguda que t’he donat.

—Tindré problemes perquè m’han caigut les corretges?

—No, Kit, no tindràs problemes —el va tranquil·litzar en Roger—. No ha estat culpa teva.

—Ah, sort.

—Ara escolta’m mentre t’explico una cosa —li va demanar l’Alec.

—Sí, senyor.

—L’os que tens al cap es diu crani. Crec que és probable que la coça de l’Acer te l’hagi esquerdat una miqueta. Es curarà si pots estar ben quiet les properes sis setmanes.

Sis setmanes era tant, que en Kit no es podia ni imaginar estar estirat al llit tot aquell temps.

—La Fan et portarà el menjar, i quan hagis d’anar de ventre i de fer un riu, et durà una palangana especial perquè ho puguis fer sense haver de llevar-te del llit.

En Kit va mirar al seu voltant per primera vegada. Allò no era la trista habitació de les golfes on ell normalment compartia un llit amb en Platts i en Cecil, amb els llençols grisos i amb les parets pintades de color verd. Aquesta habitació, en canvi, estava empaperada amb un estampat de flors i els llençols eren blancs.

—On soc? —va preguntar.

—Aquesta és l’habitació del convidat —va dir en Roger.

—De la casa pairal?

—Sí.

—Per què soc aquí?

—Perquè estàs ferit. T’has de quedar aquí fins que et posis bo.

Ara es va sentir incòmode. El tractaven com un convidat. No sabia què en devia pensar el senyor, de tot allò.

—Però he de netejar les botes! —va dir, molt neguitós.

—Ja ho farà la Fanny —li va respondre en Roger, rient.

—La Fan no pot, ja té molta feina, ella.

—No t’amoïnis, Kit —el va calmar en Roger—. Ja ho arreglarem, i la Fanny estarà bé.

Semblava que en Roger ho trobava graciós, que ell es preocupés tant, de manera que en Kit no va dir res més. Li va venir una altra cosa al cap.

—Puc anar a veure la mare?

—De cap manera —va respondre l’Alec—. No has de fer cap moviment innecessari.

—Però la mare et vindrà a veure. Jo mateix la faré venir —li va dir en Roger.

—Sí, si us plau —va dir en Kit—. Tinc moltes ganes de veure-la, si us plau.





7


L’Amos somiava que mantenia una xerrada íntima intensa amb la Jane Midwinter. Tenien els caps molt junts, cosa que l’emocionava, parlaven fluixet i el tema de la conversa era alguna cosa profundament personal. Tenia una sensació agradable, se sentia feliç. Llavors, en Rupe Underwood li va venir per darrere i va intentar cridar-li l’atenció. L’Amos no volia que es trenqués aquell instant especial amb la Jane, i al primer moment va fer cas omís d’en Rupe, però el noi el va sacsejar per l’espatlla. Aleshores es va adonar que somiava, però anhelava tant que el somni continués, que va intentar obviar la mà que el sacsejava. Tanmateix, no va servir de res, i va abandonar el somni amb la tristesa d’un àngel expulsat que cau a terra.

—Desperta’t, Amos —li deia la veu de la mare.

Encara era fosc. Normalment, la mare no el despertava al matí. Ell sempre es llevava amb temps per al que fos que havia de fer, i normalment sortia de casa quan ella encara era al llit. A més, recordava que avui era diumenge.

Va obrir els ulls i es va incorporar. Ella era al costat del llit amb una espelma, vestida del tot.

—Quina hora és? —va preguntar ell.

La mare es va posar a plorar.

—Amos, estimat —va dir ella—. El pare s’ha mort.

La seva primera reacció va ser d’incredulitat.

—Però si ahir estava bé, a l’hora de sopar!

—Ja ho sé. —Es va eixugar el nas amb una màniga, cosa que ella no faria mai, en circumstàncies normals.

Això el va convèncer.

—Què ha passat?

—M’he despertat, no sé per què. Potser ell ha fet algun soroll… o no sé com ho he sabut. Li he dit alguna cosa i no m’ha contestat. He encès l’espelma del costat del llit per veure’l. Estava estirat de cara enlaire, amb els ulls oberts, fixos amunt. No respirava.

L’Amos va pensar que despertar-se al costat d’un cos mort devia ser una cosa que feia esborronar.

—Pobra mare —va dir, i li va agafar la mà.

Ella li va voler explicar tota la història.

—He fet llevar l’Ellen i li hem rentat el cos. —Devien haver procurat no fer gens de soroll, va pensar l’Amos; de tota manera, ell tenia el son profund—. L’hem embolicat amb una mortalla i li hem posat dos penics a les parpelles per tancar-li els ulls. Després, m’he rentat jo i m’he vestit. I t’ho he vingut a dir.

L’Amos va apartar les flassades i va sortir del llit, amb la camisa de dormir.

—El vull veure.

La mare va assentir, com si s’ho hagués esperat.

Van anar junts pel passadís cap al dormitori dels pares.

El pare era al llit de dosser, amb el cap posat sobre un coixí blanc impecable, amb els cabells pentinats i el cos cobert amb una flassada, posada curosament cap a sota seu als costats, més pulcre en la mort del que ho havia estat mai en vida. L’Amos havia sentit algunes persones explicar que un cadàver tenia tan bon aspecte que semblava que la persona fos viva, però en el cas del seu pare no es podia dir pas el mateix. El pare se n’havia anat, i l’Amos en veia la carcassa, i per algun motiu, això era evident d’una manera horrible. L’Amos no hauria sabut dir què era d’aquell rostre que li feia aquesta sensació, però no en tenia cap dubte. La mort era inconfusible.

El va envair un sentiment de pena tan fort que va arrencar a plorar. Va sanglotar fort i va vessar un mar de llàgrimes. Al mateix temps, una part de la seva ment li preguntava per què se sentia així. El pare no s’havia portat bé ni havia estat generós amb ell; l’havia tractat com un cavall de càrrega, una bèstia de feina a la qual tan sols valorava pel servei que li feia. Això no obstant, ara s’havia quedat orfe, i no podia contenir el plor. Es va eixugar la cara unes quantes vegades, però les llàgrimes no li paraven de rajar.

—Ara vesteix-te —li va dir la mare quan la tempesta va amainar—, i baixa a la cuina a prendre una tassa de te. Hi ha moltes coses per fer, i estar pel que cal ens ajudarà a suportar el disgust.

Ell va assentir i es va deixar guiar cap a fora del dormitori. Un cop va ser a la seva habitació, es va començar a vestir. Mig d’esma, es va anar posant la roba de cada dia, però se la va haver de treure i començar de bell nou. Va escollir un abric gris fosc amb armilla i xalina negres. Els gestos rutinaris de lligar i botonar el van calmar, i quan va comparèixer a la cuina, ja s’havia asserenat.

Es va asseure a la taula. La mare li va portar una tassa de te.

—Hem de pensar en el funeral. M’agradaria que l’ofici se celebrés a la catedral. El teu pare era un home important de Kingsbridge, s’ho mereix.

—Demano el bisbe?

—Si et sembla.

—És clar que sí.

L’Ellen va posar un plat amb torrades sucades amb mantega davant de l’Amos. Ell no havia pensat si volia menjar res, però amb l’olor se li va fer la boca aigua. En va agafar una llesca i se la va menjar de pressa.

—I la vetlla?

—L’Ellen i jo ens en podem ocupar.

—Amb una mica d’ajuda, potser —va dir l’Ellen.

—Però necessitaré alguns diners de la caixa forta —va dir la mare.

—Ja me n’encarrego jo —va dir l’Amos—. Sé on és la clau. —Es va menjar una altra torrada.

Ella li va fer un somriure tímid.

—Ara els diners són teus, suposo. I el negoci, també.

—Tot just tinc dinou anys, m’imagino que és teu. Si més no, fins que no en tingui vint-i-un.

Ella va arronsar les espatlles.

—Tu ets l’home de la casa.

Ho era, abans del que s’esperava. Feia molt de temps que estava impacient per assumir el càrrec, però ara allò no l’emocionava gens, ni tampoc no el satisfeia. Més aviat l’intimidava la perspectiva d’haver de dirigir l’empresa sense l’avantatge dels coneixements i l’experiència del pare.

Va allargar la mà per agafar una altra torrada, però ja no en quedava cap.

A fora despuntava el dia.

—Ellen, ves a la part de darrere de casa i comprova que totes les cortines estiguin passades. —Això seria un senyal per als vianants que hi havia hagut una mort a la llar—. Jo taparé els miralls —va dir. Això també era costum, encara que l’Amos no sabia per què.

—Hem de començar a dir-ho a la gent —va comentar l’Amos. Va pensar en l’alcalde i en l’editor de la Kingsbridge Gazette—. Segurament hauria d’anar a veure el bisbe ara, si no és massa aviat.

—Ho considerarà una cortesia, que l’avisis abans que a ningú altre —li va dir la mare—. És molt primmirat, amb aquestes coses.

L’Amos es va posar un abric i va sortir al carrer en un matí fred de diumenge. La casa del pare, que ara era seva, es trobava al carrer de Dalt. Es va arribar a la cruïlla amb el carrer Major, el centre comercial de la ciutat, les quatre cantonades del qual eren ocupades per la llotja de la llana, l’Ajuntament, les sales comunals i el Teatre de Kingsbridge. Allà va girar cap al carrer Major i va tirar avall, fins passada la catedral. El cementiri era al costat nord. Aviat el cos del pare descansaria allà, però la seva ànima ja era al Cel.

El palau del bisbe, davant per davant de la fonda Bell, era una casa senyorial amb finestres altes i un porxo molt treballat, fet amb carreus de la pedrera d’on s’havien proveït els constructors de la catedral. L’Amos va reconèixer la minyona de mitjana edat que el va deixar entrar al vestíbul, la Linda Mason.

—Hola, Linda, he de veure el bisbe.

—Ara descansa, després de l’ofici del matí —li va respondre ella—. Li puc dir per què el vols veure?

—El pare s’ha mort aquesta nit.

—Oh! Em sap molt de greu, Amos.

—Gràcies.

—Ara aviso el bisbe que ets aquí. Seu al costat del foc.

L’Amos va atansar una cadira al foc de carbó i va estudiar l’estança. Estava decorada amb gust, amb colors clars i uns quants quadres anodins de paisatges. No hi havia cap imatge religiosa, segurament perquè feien tuf de catolicisme.

Al cap d’un minut hi va fer cap la filla del bisbe, l’Elsie. L’Amos va somriure, s’alegrava de veure-la. Era una noia brillant i amb una voluntat molt ferma, i l’escola dominical era un projecte en què treballaven tots dos junts. Ella li queia bé, malgrat que no tenia l’encant irresistible de la Jane Midwinter. L’Elsie no era gaire atractiva, tenia la boca ampla i el nas gros, però —tal com ara va recordar— el seu somriure era encisador.

—Hola, senyor Barrowfield, què hi fa, aquí? —li va preguntar.

—He vingut a veure el bisbe —va contestar ell—. S’ha mort el meu pare.

Ella el va agafar pel braç i el va estrènyer, en senyal de condol.

—Quin disgust deu haver tingut. I la seva mare.

Ell va assentir.

—Feia vint anys que eren casats.

—Com més temps han passat junts, pitjor deu ser.

—Suposo. Fa dies que no la veig. Hi ha notícies de l’escola dominical?

—Crec que la gent es pensa que estaré sola en una aula petita ensenyant una dotzena de criatures a llegir. Però jo vull fer més coses: vull tenir més alumnes, potser un centenar, i ensenyar-los a escriure i aritmètica, també. I els hem de donar alguna llaminadura per atreure’ls. Potser algun tipus de pastís, al final.

—Hi estic d’acord. Quan podem començar?

—No ho sé del cert, però aviat. Ja ve el pare.

El bisbe va baixar per l’escala ampla amb tota la vestimenta del diumenge.

—Pare, ha vingut l’Amos Barrowfield —li va anunciar l’Elsie—. El seu pare, l’Obadiah, s’ha mort.

—La Mason m’ho ha dit. —El bisbe va estrènyer la mà de l’Amos—. És un dia trist per a vostè, senyor Barrowfield —va dir amb una veu sonora, com si resés—, però ens podem consolar els uns als altres amb la certesa que el seu pare és amb Crist, i això és molt millor, tal com ens va dir l’apòstol Pau.

—Gràcies, monsenyor —va dir l’Amos—. La mare volia que vós fóssiu la primera persona que ho sabés.

—Ha estat molt considerat, per part seva.

—I m’ha dit que us demani si el funeral es podria celebrar a la catedral.

—Crec que sí. Com a conseller municipal i feligrès habitual, hi té dret. Ho he de consultar als col·legues del clergat, però no crec que hi posin cap trava.

—Per a la mare això serà un gran consol.

—Bé. I ara he de fer l’oració en família. Vine, Elsie.

El bisbe i la filla se’n van anar al menjador, i l’Amos es va quedar a la porta principal.

Dos dies després, l’Amos i cinc drapers, tots tocats amb barret negre, portaven el llit de morts des de la casa pel carrer de Dalt i pel carrer Major cap a la catedral, on el van dipositar sobre uns cavallets situats davant de l’altar.

L’Amos es va sorprendre en veure la gentada que hi havia a la nau. Hi havien anat més d’un centenar de persones, potser dues-centes. La Jane també hi era, cosa que el va complaure.

L’Amos tenia sentiments oposats envers la catedral. Als metodistes els desagradava la pompa de l’Església tradicional, les túniques i els ornaments enjoiats; preferien retre culte en una cambra senzilla, amb una decoració austera. L’important era el que passava a la ment del creient. Tot i això, l’Amos sempre se sentia exaltat enmig dels grans pilars de la catedral i dels sostres de volta altíssims. L’únic que li desagradava de debò de l’Església anglicana era l’actitud dogmàtica que mantenia. El clergat pensava que ell havia de creure el que li deien que cregués, mentre que els metodistes respectaven el seu dret a tenir opinió pròpia.

L’Església mantenia la mateixa actitud que el seu pare, que ara es trobava dins del taüt.

Per fi era lliure de la tirania del pare, va pensar l’Amos quan va començar el servei, però la llibertat li produïa angoixa. Havia de ser a Kingsbridge per trobar-se amb els clients i comprar llana, de manera que necessitava algú que li fes les visites. Planejava fer provisió de mercaderia, a fi de no veure’s desviat del seu camí per escassetats de gènere inesperades, però això no era una comesa senzilla, ja que hauria de comprar quan els preus estiguessin baixos. Volia expandir el negoci, però no sabia d’on podia treure més artesans, sobretot filadores. «Necessito ajuda —va pensar—, ara que el vell ja no hi és. No m’ho esperava, això».

Estava tan absort en aquestes cabòries que el final de l’ofici el va sorprendre, i va trigar un moment a adonar-se que havia d’ajudar a alçar el taüt.

Van portar l’Obadiah per la nau cap a fora, van sortir per la gran porta de ponent i van fer el tomb al temple pel costat nord, on es trobava el cementiri. Van passar per davant de la tomba monumental del prior Philip, el monjo responsable de construir la catedral feia més de sis segles.

Es va aturar davant de la tomba nova. Aquell clot fondo davant seu i la pila de terra solta al costat van causar una impressió profunda en l’Amos. Aquella imatge no era en cap sentit res fora del comú ni inesperat; el que el va colpir va ser el fet de pensar que el cos del seu pare descansaria dins d’aquell pou fred i fangós fins al Dia del Judici Final.

Van resar una altra oració i van baixar el taüt cap a dins la tomba.

L’Amos va agafar un grapat de terra del munt. Es va quedar a la vora de la tomba un moment, mirant avall, aclaparat pel caràcter definitiu i tan penós del que estava a punt de fer. Llavors va deixar anar la terra a poc a poc de la mà sobre el taüt. Quan va haver caigut tota, es va girar i se’n va apartar.

La mare, plorant fort, va fer el mateix: va agafar un grapat de terra i la va deixar caure de mica en mica damunt la tomba. Tot seguit, se’n va apartar amb pas insegur. Quan els altres assistents es van posar en fila per esperar el seu torn, la mare va agafar l’Amos pel braç.

—Porta’m a casa —li va dir.

L’Ellen havia transformat la casa, l’havia preparat per a una gran concurrència. Hi havia un barril de cervesa al vestíbul, amb desenes de gerres de terrissa, i la taula del menjador era curulla de pastissos, coques, pastissos de formatge i pans de pessic de melassa. Havien preparat la sala d’estar, al pis de dalt, per als convidats més importants, i hi havia vins de xerès, de madeira i claret, amb uns gotets més refinats, empanades de vedella, peix salat, pastís de conill i gambes.

En veure tot això, la mare es va recompondre. Es va treure l’abric i va anar a comprovar que tot estigués bé. L’Amos es va preparar per rebre els convidats, i tan sols un parell de minuts després ja en van començar a arribar. Els estrenyia la mà, agraïa a la gent les mostres de condol, instava els convidats comuns a servir-se cervesa ells mateixos i dirigia les persones especials al pis de dalt, entre ells, el canonge Midwinter i la Jane. Va començar a sentir-se com un teixidor —repetia els mateixos gestos i les mateixes paraules constantment—, fins que li van començar a sortir gairebé d’esma.

Tothom parlava de França. Els revolucionaris havien decapitat el rei Lluís XVI i després havien declarat la guerra a Anglaterra. L’Spade va comentar que la major part de l’exèrcit regular britànic era o bé a l’Índia o bé al Carib. La milícia del comtat ara feia instrucció cada dia als camps dels afores de Kingsbridge.

L’Amos tenia moltes ganes de parlar amb la Jane, i quan els convidats van començar a marxar, la va anar a buscar. Va pensar que ella potser se’l prendria més seriosament ara que era l’amo d’un negoci. Era una noia pràctica, cosa que era una bona qualitat, en una esposa, es va dir, malgrat que no era gaire romàntic.

Va pujar a dalt i la va trobar al replà. El vestit que duia estava fet d’una franel·la llustrosa negra, que, curiosament, li quedava impactant amb la cabellera també negra.

—He somiat amb tu —li va dir, parlant fluix perquè els altres no el sentissin.

Ella li va mirar aquells ulls grisos, i, com sempre, l’Amos es va sentir impotent.

—Era un somni bo? —li va preguntar ella—. O un malson?

—Era molt bo. No volia que s’acabés.

Ella va obrir molt els ulls, posant cara de sorpresa.

—Espero que et comportessis d’una manera respectable, en el somni!

—Sí, sí. Tan sols parlàvem, com ara, però era… No ho sé, era perfecte.

—De què parlàvem?

—No n’estic segur, però em sembla que era d’alguna cosa que a tots dos ens interessava molt.

—No se m’acut… —Va arronsar les espatlles—. Com ha acabat?

—M’he despertat.

—Aquest és el problema dels somnis.

Com sempre li passava amb ella, va pensar que tant de bo no hagués parlat, per poder-se concentrar a mirar-la. A ella no li calia fer res: el captivava sense proposar-s’ho.

—El meu món s’ha capgirat, des de l’última vegada que vaig parlar amb tu —li va dir l’Amos.

—Em sap molt greu això del teu pare.

—Ell i jo discutíem molt, aquests dos darrers anys, però no m’esperava pas que em dolgués tant, quan el perdés.

—És el que passa amb la família. Encara que no els puguis veure, te’ls estimes.

Això era ben cert, va pensar l’Amos; semblava un comentari que podia haver fet el pare d’ella.

No sabia com fer la pregunta que li volia formular. Va decidir dir-l’hi directament.

—Voldries sortir a passejar amb mi?

—Ja m’ho vas demanar —va contestar ella—, i ja et vaig respondre.

Això era per desanimar-se, però, d’altra banda, no era ben bé un rebuig categòric.

—Pensava que potser hauries canviat de parer —li va dir ell.

—Per què hauria d’haver canviat de parer?

—Perquè ara ja no soc un noi que l’únic que et pot oferir són esperances.

—Sí que ho ets —va oposar ella, arrufant les celles.

—No. —L’Amos va brandar el cap—. Tinc un negoci rendible i tinc una casa. Em podria casar demà.

—Però el negoci que tens està ofegat pels deutes.

No s’ho esperava, això. Va recular un pas, com si l’haguessin amenaçat.

—Ofegat pels deutes? No, no ho està pas.

—El pare diu que sí.

L’Amos es va quedar astorat. El canonge Midwinter no es dedicava a escampar rumors.

—Com? —va fer—. Quant? Deutes amb qui?

—No ho sabies?

—Encara no ho sé.

—No et sé dir per què i no sé quants diners va prestar al teu pare, però sí que sé a qui es deuen els diners: al conseller Hornbeam.

L’Amos es va quedar igual d’astorat. Coneixia en Hornbeam, evidentment; tothom el coneixia. Havia vingut a la vetlla, i l’Amos l’havia vist enraonant amb el seu amic Humphrey Frogmore feia un minut. En Hornbeam havia vingut a viure a Kingsbridge feia quinze anys. Havia comprat l’empresa tèxtil que era del sogre del canonge Midwinter, el conseller Drinkwater, i l’havia convertit en l’empresa més gran de la ciutat. L’Obadiah l’havia respectat com a home de negocis inflexible, però en Hornbeam no li queia gaire bé.

—Per què li devia demanar diners en préstec, el pare? Per què n’havia de demanar a ningú?

—No ho sé.

L’Amos va girar els ulls cap al seu voltant cercant una figura alta i severa, vestida amb roba cara però sòbria, amb un perruquí arrissat de color castany clar com a única concessió a la vanitat.

—Era per aquí, però estic gairebé segura que se n’ha anat —li va dir la Jane.

—El vaig a buscar.

—Amos, espera’t.

—Per què?

—Perquè no és bona persona. Quan hi parlis d’això, hauries d’estar armat amb tota la informació.

L’Amos es va obligar a quedar-se quiet i a rumiar.

—Tens tota la raó —va dir al cap d’un moment—. Gràcies.

—Espera’t fins que els convidats se n’hagin anat. Ajuda la teva mare a endreçar la casa. Esbrina la veritat sobre la vostra situació econòmica. I, en acabat, ves a veure en Hornbeam.

—Això és exactament el que faré —li va respondre ell.

La Jane se’n va anar amb el seu pare, però algunes persones es van quedar, entretenint l’Amos del que havia de fer urgentment. Un grup del pis de baix semblaven decidits a quedar-se fins que s’acabés el barril. La mare de l’Amos i l’Ellen van començar a desparar la taula al seu voltant, s’enduien els plats i coberts bruts, i el menjar que havia quedat. Per fi, l’Amos va demanar, educadament, als últims que feien el ronso, que se n’anessin a casa.

Aleshores es va dirigir al despatx.

En els dos dies que feia que el pare havia mort, havia estat massa enfeinat amb els preparatius per al funeral per poder consultar els llibres. Ara pensava que tant de bo hagués tingut temps per mirar-los.

El despatx li era tan familiar com qualsevol altra part de la casa, però ara es va adonar que no sabia on eren totes les coses. Hi havia factures i rebuts als calaixos i a les capses de terra. En un quadern hi havia noms i adreces, de Kingsbridge i de tot arreu, sense cap indicació de si els noms corresponien a clients, proveïdors o a una altra cosa. Un moble aparador contenia una dotzena de llibres majors voluminosos, si fa no fa, alguns posats drets i d’altres tombats, tots sense títol. Cada vegada que havia fet alguna pregunta al pare sobre diners, l’home li havia contestat que no calia que s’hi amoïnés fins que tingués vint-i-un anys.

Va començar amb els llibres majors; en va agafar un a l’atzar. No costava d’entendre. Hi constaven els diners rebuts i els diners pagats, dia a dia, i es reflectia el total al final de cada mes. La majoria dels mesos, les entrades eren superiors a les despeses, de manera que hi havia beneficis. De tant en tant s’observava una pèrdua. Va anar a la primera pàgina i va veure que el llibre datava de set anys enrere.

Va buscar el llibre major més recent. Comprovant els totals mensuals, va constatar que les entrades eren inferiors als costos. L’Amos va fer mala cara. Com podia ser? Va repassar els dos darrers anys i va veure que les pèrdues s’havien anat incrementant gradualment. Però hi havia diversos ingressos importants amb una anotació misteriosa: «Del compte d’H.». Eren xifres rodones: deu lliures, quinze lliures, vint, però cada una compensava aproximadament el dèficit dels mesos anteriors. I hi havia unes quantitats petites que s’anaven repetint i que estaven marcades amb un: «Int. 5 %».

Se n’estava formant una imatge, una imatge summament preocupant.

Va tenir un pressentiment, i va tornar a la pàgina del llibre més recent. Hi va trobar una columna curta titulada «Compte H.». Començava feia divuit mesos. Cada entrada es corresponia amb una entrada de les xifres mensuals. La majoria dels números de la pàgina del darrere eren negatius.

L’Amos s’havia quedat de pedra.

Des de feia dos anys que el pare perdia diners. N’havia demanat en préstec per compensar les pèrdues. Dues entrades positives de la pàgina del darrere revelaven que havia tornat una part dels diners, però aviat s’havia vist obligat a demanar-ne un altre cop.

«Int.» significava interessos, i «H.» havia de ser Hornbeam. La Jane tenia raó.

El saldo al peu de la pàgina del darrere era de cent quatre lliures, tretze xílings i vuit penics.

L’Amos estava desolat. S’havia pensat que heretava un negoci viable, i, en canvi, li havien encolomat un deute enorme. Un centenar de lliures era el preu de venda d’una bona casa a Kingsbridge.

L’havia de tornar. Per a l’Amos, deure diners i no tornar-los era una roïnesa i una vergonya. No suportaria convertir-se en aquesta mena de persona.

Si aconseguia convertir les pèrdues en un modest benefici, d’una lliura al mes, trigaria gairebé nou anys a eixugar el deute, i, per fer-ho, no podria comprar menjar per a ell ni per a la mare.

Això explicava que el pare es mostrés tan mesquí i que ho tingués tot en secret, els darrers anys. L’Obadiah havia intentat amagar les pèrdues, potser amb l’esperança de capgirar el negoci, malgrat que no semblava que hagués fet gran cosa, pensant en aquest fi. O potser la malaltia, que s’havia manifestat en aquella dificultat per respirar, també li havia afectat el cap.

L’Amos pensava esbrinar-ne més coses parlant amb en Hornbeam. Però no es podia limitar a fer-li preguntes. Havia d’assegurar-li que li pagaria el deute tan aviat com pogués. L’havia d’impressionar mostrant-se molt decidit.

I no era només per en Hornbeam, que s’havia d’amoïnar. Altres empresaris de Kingsbridge estarien pendents d’ell. Com que coneixien el seu pare, i havien vist que l’Amos havia resultat ser un ajudant competent, el mirarien amb bons ulls, si més no al principi. Però si començava declarant-se en fallida, l’amistat de tots ells se n’aniria en orris. Era important que tothom sabés que ell es proposava pencar de valent per pagar els deutes del seu pare.

Es mostraria comprensiu, en Hornbeam, malgrat el seu caràcter sever? Havia intentat ajudar l’Obadiah a enfrontar-se a les dificultats del negoci, cosa que era un bon senyal, per bé que hi havia carregat interessos, és clar. I coneixia l’Amos des que era petit, fet que hauria de comptar, també.

Encoratjat per aquest pensament optimista, l’Amos va sortir del despatx per la porta lateral i es va encaminar a la residència d’en Hornbeam.

Era al nord del carrer de Dalt, a prop de l’església de Saint Mark, en un barri abans decrèpit, on havien enderrocat les cases adossades velles i barates per fer espai per a les cases noves i grans, amb estables. La llar d’en Hornbeam tenia finestres simètriques i un porxo amb columnes de marbre. L’Amos recordava que el seu pare deia que en Hornbeam havia contractat un arquitecte de Bristol barat, li havia donat un mostrari de dissenys de Robert Adam i li havia demanat una versió econòmica d’un palau clàssic. En un costat, i un xic enretirat respecte de l’edifici principal, s’obria el pati dels estables, on un mosso de quadra tremolós rentava un carruatge.

Un criat li va obrir la porta. Tenia un aspecte taciturn.

—Vaig a veure si hi és —va dir quan l’Amos li va demanar pel conseller Hornbeam, amb una veu apagada.

Quan va entrar, l’Amos va notar gairebé a l’instant l’ambient de la casa: fosc, formal i estricte. Un rellotge de paret alt feia un tic-tac fort al vestíbul, i un parell de cadires de respatller ben recte, de roure polit, oferien un confort escàs. No hi havia catifa. A sobre d’una llar de foc freda, en un marc daurat, hi havia un retrat d’en Hornbeam, amb un posat sever.

Mentre s’esperava, el fill d’en Hornbeam, en Howard, va pujar per una escala del soterrani, com un secret familiar que sortís a la llum. Era un xicot corpulent, i força bon jan, quan no tenia el pare a prop. L’Amos i en Howard havien anat junts a l’Escola de Gramàtica de Kingsbridge; en Howard, un parell d’anys més jove que ell, era una mica curtet. La intel·ligència i la personalitat forta del pare les havia heretat la filla petita, la Deborah, a qui no havien permès assistir a l’Escola de Gramàtica, naturalment.

En Howard va saludar l’Amos i es van estrènyer la mà. El criat taciturn va tornar i va dir que el senyor Hornbeam rebria l’Amos.

—Ja l’hi acompanyo, Simpson —va dir en Howard. Va guiar l’Amos cap a una porta del fons del vestíbul, li va indicar el camí cap a l’estudi del pare i llavors es va retirar.

L’estança era com una cel·la: sense catifes, quadres ni cortines, i amb un foc esquifit a la petita llar de foc. En Hornbeam estava assegut a l’escriptori, vestit encara amb la roba que duia al funeral. Tenia cap a quaranta anys, era de cara rodona, amb unes celles grosses i espesses. Es va afanyar a treure’s unes ulleres, com si li fes vergonya haver de portar-les. No va oferir a l’Amos cap seient.

A l’Amos no li era del tot desconeguda, l’hostilitat, i no es va deixar intimidar per la fredor d’en Hornbeam. Havia conegut teixidors i filadores malhumorats, i clients descontents, i sabia que els podia apaivagar.

—Gràcies per venir al funeral del pare, senyor —va dir.

En Hornbeam, un home matusser socialment, va arronsar les espatlles, amb una resposta fora de lloc.

—Tots dos érem consellers. —Al cap d’un moment va afegir—: I amics.

No li va oferir te ni vi.

Allà dret al davant de l’escriptori com un infant que s’ha portat malament, l’Amos se li va adreçar:

—He vingut a veure-us perquè m’acabo d’assabentar que el pare us demanava diners en préstec des de fa temps. No m’ho havia dit mai.

—Cent quatre lliures —va respondre l’altre.

L’Amos va somriure i va afegir:

—Amb tretze xílings i vuit penics.

—Sí —va fer en Hornbeam, sense tornar-li el somriure.

—Gràcies per ajudar-lo en aquells moments de necessitat.

En Hornbeam no volia ser vist com un home que feia donatius.

—No soc un filantrop. Li vaig carregar interessos.

—Un cinc per cent. —Per ser un préstec personal de risc, no era exorbitant.

Era evident que en Hornbeam no sabia què dir-hi, o sigui que tan sols va inclinar el cap en senyal que ho havia sentit.

L’Amos va comprendre que el seu encant no tenia efecte en la indiferència pètria d’aquell home.

—Tanmateix, jo tinc el deure de tornar-vos el préstec.

—Efectivament.

—Jo no he creat el problema, però l’he de resoldre.

—Continua.

L’Amos va reflexionar un moment. Tenia un pla, un pla bo, va pensar. Potser només li calia sobreposar-se a aquell caràcter tan eixut d’en Hornbeam.

—Primer he d’aconseguir que el negoci sigui rendible, a fi de no necessitar cap més préstec. El pare havia acumulat estoc vell que no tenia requesta entre els clients: n’abaixaré el preu per desfer-me’n. I em vull centrar en teles més luxoses, que es poden vendre a preus més alts. Fent això crec que podré tenir beneficis d’aquí a un any. Espero començar a tornar-vos el deute l’1 de gener de 1794.

—Ah, sí?

Aquella resposta no era gens encoratjadora. Sens dubte, en Hornbeam hauria hagut d’estar més content de saber que li tornaria els diners, però l’home sempre havia estat molt aspre.

—Més endavant espero fer que el negoci sigui encara més rendible, i així poder tornar-vos el deute més de pressa.

—I com ho penses fer?

—Mitjançant una expansió, sobretot. Buscaré més filadores, a fi de tenir una provisió de fil fiable, i després, més teixidors.

En Hornbeam va assentir, gairebé com si hi donés la conformitat, i l’Amos es va sentir una mica millor.

—Espero que el trobeu pràctic, el pla —va afegir, esperant obtenir una mostra d’aprovació més clara.

—Quan preveus saldar el deute? —va inquirir l’home, en comptes de respondre la pregunta de l’Amos.

—Crec que el puc haver saldat d’aquí a quatre anys.

—Tens quatre dies —va replicar l’altre, després de fer una pausa llarga.

—Què voleu dir? —L’Amos no l’entenia.

—El que he dit. Et concedeixo quatre dies per pagar-me el que em deus.

—Però…, us acabo d’explicar…

—I ara t’ho explicaré jo.

L’Amos va tenir un pressentiment funest, però es va mossegar la llengua.

—Digueu, si us plau —es va limitar a afegir.

—No te’ls he prestat a tu, els diners, sinó al teu pare. El coneixia i hi confiava. Però ara és mort. A tu no et conec, no em refio de tu i no m’importes gens. No et prestaré diners i no permetré que assumeixis el préstec del teu pare.

—Què significa això?

—Significa que me l’has de tornar d’aquí a quatre dies.

—Però no ho puc fer.

—Ja ho sé. Així doncs, d’aquí a quatre dies t’embargaré el negoci.

—No ho podeu fer! —L’Amos s’havia quedat glaçat.

—Sí que puc. És el que vaig acordar amb el teu pare, i ell va signar un contracte per a aquest efecte. Trobaràs una còpia del document entre els papers del pare, i jo en tinc una altra aquí.

—O sigui que no m’ha deixat res!

—Tot l’estoc és meu, i la setmana vinent els meus viatjants començaran a anar a veure els artesans que produïen per a vosaltres. El negoci continuarà. Però serà meu.

L’Amos va clavar els ulls amb furor en el rostre d’en Hornbeam. Va estar temptat de dir-li: «Per què m’odieu?», però no hi havia odi, sinó una satisfacció maliciosa que traspuava en la simple insinuació d’un somriure triomfal, poca cosa més que una lleu inclinació de la comissura de la boca.

En Hornbeam no tenia mala intenció. Tan sols era avariciós i despietat.

L’Amos es va sentir impotent, però era massa orgullós per reconèixer-ho. Se’n va anar cap a la porta.

—Us vindré a veure d’aquí a quatre dies, senyor Hornbeam —va dir.

I va sortir.





8


L’Spade era al teler, afegint fil al lliç vertical per formar l’ordit, subjectant els fils curosament perquè quedessin tibants. Es va sentir un truc a la porta, va aixecar els ulls i va veure entrar l’Amos.

Es va estranyar de veure’l voltar tan aviat després del funeral. L’Amos feia cara d’estar derrotat, més que trist. Això no era gens normal en ell: podia estar nerviós, o enrabiat, però sempre el movia un optimisme juvenil. Ara semblava com si hagués abandonat tota esperança. L’Spade va sentir compassió per ell.

—Hola, Amos —va dir—. Vols una tassa de te?

—Sí, si us plau —va respondre l’Amos—. He anat a veure en Hornbeam, i no m’ha ofert ni un trist got d’aigua.

L’Spade va riure.

—Devia dir que no s’ho podia permetre.

—Quin malparit.

—Va, explica-m’ho.

L’Spade tenia un magatzem i un taller amb un pis petit de solter. Ell teixia molt, però també tenia homes que teixien per a ell, com en Sime Jackson, que en sabia gairebé tant com l’Spade. Teixir estava ben pagat, però l’Spade era un home amb ambicions i volia guanyar més.

Ara l’Spade va conduir l’Amos al seu pis, moblat amb un llit estret, una taula rodona i una llar de foc. Era una llar espartana. L’Spade esmerçava totes les seves energies creatives en la feina de teixir: això és el que l’engrescava.

—Seu —li va dir, assenyalant una cadira de fusta. Va posar el bullidor d’aigua al foc i va afegir unes quantes cullerades de te en un pot. Tot seguit es va asseure en un tamboret, mentre l’aigua s’escalfava—. Quina una en trama, aquell desgraciat?

L’Amos va atansar les mans a l’escalfor del foc. Tenia un aspecte penós, i a l’Spade li va fer llàstima.

—He descobert que el meu pare ha estat perdent diners els dos darrers anys.

—Mmm… Semblava que ja no tenia empenta…

—Però en Hornbeam el va ajudar a no enfonsar-se, prestant-li diners.

L’Spade va arrufar les celles.

—No és propi d’ell, donar un cop de mà a un amic que té problemes.

—Li cobrava interessos.

—Evidentment. Quant li deus?

—Cent quatre lliures, tretze xílings i vuit penics.

—Déu-n’hi-do! —va exclamar l’Spade, després de fer un xiulet.

—Em costa de creure que em trobi en aquesta situació —va reconèixer l’Amos, i a l’Spade li va doldre veure el noi tan confós—. Soc un tractant de tèxtils honest i molt treballador, però estic en fallida. Em sento com un ximple. Com pot ser que això em passi a mi?

El pobre noi estava desfet. L’Spade es va aixecar, barrinant, i va abocar l’aigua bullent sobre les fulles de te.

—Hauràs de tornar els diners, això segur. Potser trigaràs anys, però aquest calvari et donarà bona fama.

—Anys, sí. Però en Hornbeam m’ha donat quatre dies.

—Què? Això és impossible. Què coi es pensa? —L’Spade va remenar el te dins del pot i després el va abocar a les tasses.

—He dit a en Hornbeam que no era possible.

—I què t’ha dit?

—Que m’embargarà el negoci. Té un contracte.

Aleshores l’Spade hi va caure.

—Així que era això.

—Què vols dir que «era això»?

—No entenia per què algú tan del puny tancat com en Hornbeam havia prestat diners per a un negoci que no rutllava bé. Ara ho entenc. —Va allargar una tassa a l’Amos—. No va ser un acte bondadós. Esperava que el teu pare fes fallida, i des del principi ja havia planejat incorporar la vostra empresa a la seva.

—Vols dir que té tan mala idea?

—Aquell home no en té mai prou. Vol ser l’amo del món.

—Potser el que hauria de fer és trencar-li el coll, i que em pengin per assassinat.

L’Spade va somriure.

—No ho facis, encara no. No et voldria veure penjat, ni jo, ni la majoria de la gent de Kingsbridge.

—No sé què fer, si no.

—Quant de temps dius que t’ha donat en Hornbeam?

—Quatre dies. Per què?

—Tan sols rumiava.

A l’Amos ara li brillaven els ulls d’impaciència.

—Què rumies?

—Tu no perdis les esperances. Estic intentant trobar una solució, però pot ser que no funcioni.

—Explica-m’ho.

—No, deixa’m meditar-ho.

Fent un esforç ben visible, l’Amos va controlar la impaciència.

—D’acord. Provaré el que sigui.

—Som dimarts. D’aquí a quatre dies ens plantem a dissabte. Vine a veure’m divendres a la tarda.

L’Amos es va acabar el te i es va aixecar per anar-se’n.

—No em pots donar una pista?

—Segurament no funcionarà. T’ho diré divendres.

—Bé, gràcies, ni que sigui per pensar-hi. Ets un amic de debò, Spade.

Quan se’n va haver anat, l’Spade es va quedar assegut una estona, reflexionant. En Hornbeam tenia alguna cosa estranya. Era un home ric; era una figura eminent de la ciutat, conseller municipal i jutge de pau; estava casat amb una dona maca i dòcil que li havia donat dos fills. Què el movia a actuar d’aquella manera? Tenia més diners dels que es podia gastar, atès que no li interessava organitzar festes esplèndides, tenir un grapat de cavalls de curses ni anar a clubs de joc luxosos de Londres a perdre centenars de lliures després d’apostar per una carta. En canvi, era tan avariciós, que s’aprofitaria del fill sense experiència d’un home que s’acabava de morir a fi d’intentar arrabassar-li el negoci.

Però potser li podria engegar els plans a rodar.

Dins del seu cap, una idea anava prenent forma.

L’Spade es va posar el jec, va sortir al fred del carrer i se’n va anar a casa del canonge Midwinter.

Les cases més antigues i més elegants de Kingsbridge eren de l’Església i estaven reservades a l’alt clergat. En Midwinter tenia una mansió d’estil jacobí davant mateix de la catedral, segurament l’indret més cobejat de la ciutat. Van fer passar l’Spade a una còmoda sala d’estar decorada a l’estil clàssic que estava en voga d’ençà que l’Spade era prou gran per fixar-se en aquestes coses: sostre pintat de color, cadires de potes primes i, a la lleixa de la llar de foc, un parell d’urnes de color crema decorades amb garlandes i fistons, segurament provinents de la cèlebre fàbrica de Josiah Wedgewood. L’Spade va suposar que l’estança l’havia decorat la difunta esposa d’en Midwinter.

El canonge prenia te amb la Jane, la seva filla. Era força bonica, va pensar l’Spade, amb uns ulls grisos grossos. Tothom sabia que l’Amos n’estava enamorat, i l’Spade entenia per què, encara que ell la trobava més aviat freda i potser una mica múrria. La dona més tafanera de la ciutat, la Belinda Goodnight, havia dit a l’Spade que la Jane no es casaria mai amb l’Amos.

En Midwinter també tenia dos fills, uns xicots llestos, més grans que la Jane, i tots dos estudiaven a la Universitat d’Edimburg. Els metodistes preferien enviar els seus fills a universitats escoceses, que no ensenyaven tant dogma de l’Església anglicana i sí més temes útils, com ara medicina i enginyeria.

En Midwinter i la Jane van saludar l’Spade cordialment. Ell va seure i va acceptar una tassa de te. Després d’una conversa breu i formal, els va explicar la història de l’Amos i en Hornbeam.

La Jane estava indignada pel que li passava a l’Amos.

—Quines coses de fer, en Hornbeam, el mateix dia del funeral del pare de l’Amos!

—En Hornbeam es deu haver assegurat que els papers estan tots en ordre i que no hi pot haver cap impugnació legal contra el contracte —va conjecturar en Midwinter.

—Sens dubte —va dir l’Spade.

—Segur que podem evitar-ho! —va exclamar la Jane.

—Hi ha una possible solució —va dir l’Spade—. Per això he vingut.

—Explica’t —va fer en Midwinter.

L’Spade va formular la idea que havia estat covant.

—L’Amos és un xicot brillant i molt treballador. Si tingués temps, estic segur que podria saldar el deute.

—Però temps és justament el que en Hornbeam no li donarà.

—I si uníssim forces i deixéssim a l’Amos els diners que necessita per pagar a en Hornbeam dissabte?

—És una idea fantàstica! —va exclamar la Jane, entusiasmada.

En Midwinter va assentir a poc a poc.

—És arriscat, però, tal com dius, és molt probable que l’Amos li pogués tornar els diners, amb temps.

—Crec que podríem trobar prou homes disposats a ajudar un company metodista que es troba en un mal pas.

—Estic segur que sí.

L’Spade es va alegrar veient que a en Midwinter li agradava la idea, però hi havia una cosa que el canonge podia fer, i que gairebé en garantiria l’èxit, i era que ell contribuís al fons per al préstec.

—Jo hi aportaria de bon grat deu lliures —va dir l’Spade, avançant-se.

—Molt bé.

—Si vós em donéssiu suport, canonge Midwinter, aportant-hi també deu lliures, aleshores jo em trobaria en una posició forta per convèncer altres metodistes de contribuir-hi, també.

Es va fer un silenci, i l’Spade va esperar, tot nerviós, la resposta del clergue.

—Sí, amb molt de gust hi posaria deu lliures —va respondre per fi.

L’Spade va respirar tranquil, i va continuar.

—Hauríem de fixar una data de reemborsament, posem d’aquí a deu anys a partir d’ara.

—Hi estic d’acord.

—I cobrar interessos a l’Amos.

—És clar.

—L’Amos haurà d’estalviar tot el que guanyi per tornar el deute —va dir la Jane, pensativa—. Serà pobre durant deu anys.

—És veritat —va dir l’Spade—. I el més important de tot: m’agradaria que vós, canonge Midwinter, fóssiu el tresorer del fons.

—Tu podries ser el tresorer —va dir en Midwinter, arronsant les espatlles—. La gent sap que ets honest.

L’Spade va somriure.

—Però vós sou canonge de la catedral. Sou un valor segur.

—D’acord.

—Així doncs, l’Amos serà rescatat…, amb el temps —va dir la Jane, picant de mans.

—Encara no està fet —va puntualitzar l’Spade—. Tot just he començat.

A l’Spade li agradava la botiga de la seva germana. La Kate i ell compartien l’amor per les teles: els colors, les diferents textures, el tacte suau de la llana merino i la consistència forta del tweed. El seu pare havia estat teixidor i la mare, costurera, de manera que havien nascut en el si de la indústria tèxtil, igual com els prínceps i les princeses naixien en l’ociositat i el luxe.

Va estudiar l’abric que la Kate havia fet per a l’Arabella Latimer, la dona del bisbe. Tenia un coll de capa de tres nivells, mànigues cenyides i una cintura alta, arrufada, que queia en plecs fins als turmells, i que feia ressaltar els colors intensos i l’estampat sobri de la tela.

—Li quedarà esplèndid —va opinar l’Spade—. Ho sabia.

—Val més que li quedi esplèndid. Li sortirà molt car —va dir la Kate.

—Confia en mi. Jo sé què li agrada a una dona.

La Kate va fer un sorollet burleta i l’Spade es va posar a riure.

La Kate portava molta blonda: un fulard de punta a les espatlles, uns serrells llargs brodats a les mànigues i un faldellí també de blonda. Tenia una cara bonica, i la blonda i les puntes l’afavorien; però la raó autèntica de per què en portava tanta era que havia invertit en un estoc considerable i el lluïa davant de les clientes.

La botiga ocupava la planta baixa d’una casa del carrer de Dalt que havia estat la llar de la Kate i l’Spade quan eren petits. La Kate hi vivia amb la seva companya, la Rebecca. A la planta de sobre hi havia diverses estances que les clientes podien fer servir com a emprovadors. En una planta superior hi havia les habitacions de la Kate i la Rebecca, i la cuina era al soterrani.

Mentre l’Spade admirava l’abric de la senyora Latimer, el seu cunyat va baixar del pis de dalt vestit amb un uniforme de la milícia nou de trinca. Normalment, la Kate no feia roba d’home, però en Freddie Caines era el germà petit de la difunta esposa de l’Spade. En Freddie tenia divuit anys i l’acabaven de reclutar a la milícia; la Kate li havia fet l’uniforme com un favor especial.

—Bé —va dir la Kate—, estàs esplèndid!

Era veritat, i la rialla que feia demostrava que ho sabia.

—Seràs l’únic recluta de tota la milícia del comtat que porti un uniforme fet a mida —li va dir l’Spade. Als oficials els feien l’uniforme a mida, però els rangs inferiors duien uniformes ja fets, més barats.

—Me’l puc endur posat? —va preguntar en Freddie—. El vull lluir.

—És clar que sí —li va dir la Kate.

—Ja vindré a buscar l’altra roba. És a dalt.

Quan en Freddie sortia, la senyora Latimer entrava per la porta del carrer, amb la punta del nas vermella del fred. L’Spade es va inclinar, i la Kate va fer una mitja reverència: la dona d’un bisbe mereixia respecte.

Però l’Arabella Latimer sempre es mostrava informal i agradable. A l’instant va veure l’abric nou damunt de la taula.

—És aquest? —va dir—. Que bonic! —El va acaronar i va estrènyer la tela amb totes dues mans, gaudint visiblement del tacte.

«És una dona sensual —va pensar l’Spade—; malaguanyada, amb aquell bisbe gros».

—Emproveu-vos-el —li va dir la Kate—. Traieu-vos la capa.

La senyora Latimer encara anava amb la roba del funeral. L’Spade es va situar darrere d’ella. «Deixeu-me ajudar-vos». Es va fixar que els cabells li feien bona olor. Es posava una crema perfumada en aquells cabells arrissats de color castany rogenc.

L’Arabella es va treure la capa i l’Spade la va penjar en un penja-robes. A sota de l’abric portava una peça de seda d’allò més glamurosa dels tons marrons i negres de la fusta cremada. La senyora Latimer sabia que l’afavoria.

La Kate va agafar l’abric nou i el va alçar per ajudar-la a posar-se’l.

L’Spade la mirava fixament, concentrat en ella, i no en l’abric. Tenia una cabellera que era un poema de diferents tons: te fort, fulles de tardor, gingebre i fenc ros. L’abric li quedava perfecte.

L’Arabella se’l va botonar.

—Em va un pèl estret —va dir.

La Kate va obrir la porta del taller.

—Becca, reina, vine a mirar això.

La companya, la Rebecca, va entrar de la sala del fons portant un coixinet amb agulles i un didal. Contrastava molt amb la Kate: era poc atractiva i vestia de manera senzilla; duia els cabells recollits, ben tibats, i les mànigues arromangades. Es va inclinar davant de la senyora Latimer i tot seguit va fer un tomb en cercle al seu voltant, estudiant l’abric amb ull crític.

—Mmm… —va dir. Llavors, com si es recordés d’acomplir un deure, va fer—. Us queda de meravella.

—I tant que sí —hi va coincidir la Kate.

—La part del cos és massa estreta —va dir la Becca. Es va treure un tros de guix de la màniga i va fer una marca a l’abric—. Hi falta un dit —va afegir. Se’n va anar cap al darrere de la senyora Latimer, li va passar les mans pels costats de l’abric—. I també a la cintura. —Hi va fer una altra marca amb guix—. D’espatlles us va just a la mida. —Va recular una mica—. La part de baix de l’abric té un caient esplèndid. La resta, tot és excel·lent.

La senyora Latimer es va mirar al mirall gran de cos sencer.

—Ai, mare, tinc el nas vermell.

—Això és de la ginebra —va dir l’Spade.

—David! —va saltar la Kate. Només feia servir el seu nom de debò quan el renyava, exactament com havia fet abans la seva mare.

—És aquest vent glaçat —va dir la senyora Latimer, però va fer una rialleta, demostrant que no li havia molestat la broma. Va estudiar l’abric al mirall—. Ja estic impacient per portar-lo.

—Us el puc tenir acabat per a demà —li va dir la Becca.

—Fantàstic. —La senyora Latimer es va descordar l’abric, la Kate la va ajudar a treure-se’l, i llavors l’Spade li va atansar la capa. Quan ella es lligava la cinta que li aguantava la capa al coll, va dir a la Becca—: Passaré demà.

—Gràcies, senyora Latimer —va respondre la Becca.

La Senyora Latimer se’n va anar.

—Quina dona tan atractiva —va comentar la Kate—. És atractiva i encantadora, i té una figura preciosa, també.

—Si tant t’agrada, insinua-te-li, va! —li va etzibar la Becca en un to eixut.

—Ho faria, si no tingués algú millor, reina.

Amb això, la Becca es va apaivagar.

—A més, a ella no li interessem pas nosaltres —va afegir la Kate.

—Com és que n’estàs tan segura? —va inquirir la Becca.

—Li agrada massa el meu germà.

—Quina rucada —va dir ell, fent una riallada.

L’Spade va sortir per la porta del darrere. Quan ell i la Kate havien heretat la propietat, l’Spade es va fer construir el magatzem al darrere, on abans hi havia un hort, i la seva germana s’havia quedat la casa.

La Kate i la Becca eren com marit i muller en les qüestions importants. S’estimaven i compartien el llit. Eren molt discretes, però l’Spade estava molt unit a la seva germana, i coneixia el seu secret des de feia molts anys. Estava gairebé segur que no ho sabia ningú més.

Va travessar el pati. Quan va arribar al magatzem, va veure la figura alta de l’Amos Barrowfield que entrava per la reixa des del carreró del darrere.

Era divendres, i l’Spade l’esperava. L’Amos era la viva imatge del neguit: estava blanc, tenia els ulls esbatanats i se’l veia esverat. L’Spade va aguantar oberta la porta del magatzem.

—Entra —li va dir. El va precedir cap a les seves estances privades. Es van asseure, i l’Spade va anunciar—: Tinc notícies per a tu.

—Bones o dolentes? —va dir l’Amos, amb cara d’espantat.

L’Spade es va ficar una mà a dins de la camisa i en va treure un paper.

—Llegeix això.

L’Amos el va agafar.

Era una nota emesa pel banc d’en Thomson de Kingsbridge, el més antic dels tres bancs de la ciutat, i ordenava que es paguessin cent quatre lliures amb tretze xílings i vuit penics a en Joseph Hornbeam.

L’Amos semblava que s’havia quedat mut. Quan va alçar els ulls cap a l’Spade, els tenia plens de llàgrimes.

—És un préstec, és clar —va dir l’Spade.

—Gairebé no m’ho puc creure. Estic salvat.

L’Spade va comentar-ne els detalls per calmar l’Amos.

—El canonge Midwinter és el dipositari d’un grup dels teus companys metodistes que han fet una col·lecta per ajudar-te.

—No em puc creure la sort que tinc.

—Ep, però t’aconsello que no badis boca sobre l’origen dels diners. La gent no n’ha de fer res, d’això.

—Evidentment.

—Hauràs de pagar un quatre per cent d’interessos, i tornar el capital en un termini de deu anys.

L’Amos va esguardar l’Spade amb una cosa semblant a la veneració als ulls.

—Tu ho has manegat tot, oi, Spade?

—Ho vam engegar entre el canonge Midwinter i jo.

—Com t’ho podré agrair?

—Tu treballa de valent —va dir l’Spade, brandant el cap—, porta bé el negoci i torna els diners a tothom quan sigui el moment. És l’únic que et demano.

—Ho faré, t’ho juro. No m’acabo de creure la bona sort que tinc. Gràcies a Déu i gràcies a tu.

L’Spade es va posar dret.

—Això no s’ha acabat encara. Ens hem d’assegurar que en Hornbeam no ens vingui amb martingales.

—Sí, d’acord.

—Primer de tot, has de signar un acord sobre el préstec amb el canonge Midwinter davant d’un jutge de pau. Després hauràs de donar al banc la nota per a en Hornbeam, i t’aconsello vivament que també ho facis davant del mateix jutge de pau.

—Quin? —A Kingsbridge n’hi havia uns quants, i alguns eren carn i ungla amb en Hornbeam, com ara en Humphrey Frogmore.

—He parlat amb el conseller Drinkwater —va respondre l’Spade—, el president dels jutges de pau. És el sogre d’en Midwinter, com ja deus saber.

—Ben pensat. —Era ben sabut que en Drinkwater era honest.

—L’hi hauràs de pagar, naturalment: et demanarà cinc xílings. Els jutges sovint cobren per aquests serveis.

L’Amos va fer una gran rialla.

—Ara m’ho puc permetre.

Van sortir del magatzem de l’Spade. Primer van anar a casa de l’Amos a buscar els cinc xílings de la caixa forta. Tot seguit es van dirigir a la casa d’en Drinkwater, al carreró del Peix. Era una casa modesta, vella i amb entramat de fusta.

En Drinkwater els esperava en una sala que feia servir de despatx, assegut darrere d’una taula amb tot el material d’escriptori necessari: plomes, paper, tinta, sorra i cera de segellar. L’home era calb, però avui duia una perruca, per denotar que assumia un paper formal.

Va llegir el contracte de préstec que l’Spade va presentar.

—Perfectament normal —va dir, i el va empènyer cap a l’altre costat de la taula. L’Amos va agafar una ploma, la va mullar al tinter i va signar amb el seu nom. Tot seguit, en Drinkwater va signar com a testimoni.

L’Spade va agafar el document, hi va abocar sorra per assecar la tinta, el va enrotllar curosament i se’l va desar a dins de la camisa.

—Ara m’he d’assegurar que torno el préstec —va dir l’Amos.

—El tornaràs —va dir en Drinkwater—. Tots creiem en tu.

L’Amos es veia intimidat, però decidit.

En Drinkwater es va posar un gavany vell i tronat, i tots tres homes van sortir al carrer per dirigir-se a casa d’en Hornbeam.

Mentre s’esperaven al vestíbul, mirant el retrat d’en Hornbeam, l’Amos va dir:

—L’última vegada que vaig ser aquí, vaig tenir el pitjor ensurt de la meva vida.

—Avui serà en Hornbeam, qui tindrà l’ensurt —va dir l’Spade.

Un criat els va fer passar a l’estudi. En Hornbeam es va sorprendre, en veure’ls.

—Què és això? —va dir, amoïnat—. M’esperava el jove Barrowfield, no tota una delegació.

—Venim pel préstec del jove Barrowfield —va contestar l’Spade.

—Si heu vingut a suplicar clemència, perdeu el temps.

—No, no —va negar l’Spade—. No esperem pas que mostreu gens de clemència.

L’actitud arrogant d’en Hornbeam va flaquejar amb una ombra de dubte.

—Bé, no em feu perdre el temps. Què voleu?

—No res —li va respondre l’Spade—, però en Barrowfield té una cosa per a vós.

L’Amos li va allargar la nota del banc.

En Drinkwater se li va adreçar:

—Hornbeam, abans no presenteu aquesta nota al banc, heu de lliurar tots els documents que teniu en relació amb els deutes contrets pel difunt Obadiah Barrowfield. M’imagino que és el paquet que teniu a l’escriptori, però si no sou capaç de fer-ho de manera immediata, haureu de tornar la nota del banc al jove Barrowfield.

La cara rodona d’en Hornbeam es va quedar blanca, després es va tornar rosada i, finalment, es va enrogir de ràbia. Fent cas omís d’en Drinkwater, va esguardar l’Amos.

—D’on has tret els diners? —li va cridar.

L’Amos es veia intimidat, però no es va acoquinar.

—Crec que no us cal saber-ho, conseller.

«Ben fet, Amos», va pensar l’Spade.

—Els has robat! —va bramar en Hornbeam.

—Us asseguro, Hornbeam, que els diners han arribat d’una manera honesta —va intervenir en Drinkwater.

En Hornbeam va girar en rodó cap a en Drinkwater.

—Què se us ha perdut per venir a ficar el nas aquí? Això no té res a veure amb vós!

—He vingut com a jutge de pau, per ser testimoni d’una transacció legal, el reemborsament d’un deute —va dir en Drinkwater amb veu calmada—. Per evitar qualsevol dubte, potser voldríeu escriure una simple nota dient que en Barrowfield ha saldat el deute íntegrament. Jo en seré testimoni i en Barrowfield se la podrà guardar.

—Aquí heu fet alguna trafica d’amagat! —va replicar en Hornbeam.

—Calmeu-vos, abans no digueu alguna cosa de què després us pugueu penedir —li va aconsellar en Drinkwater—. Vós i jo som jutges de pau tots dos, i és una vergonya que ens escridassem com verduleres.

En Hornbeam semblava que estava a punt de perdre els estreps i posar-se a cridar, però es va contenir. Sense dir res, va engrapar un full de paper, hi va escriure amb una esgarrapada i el va allargar a en Drinkwater.

L’home el va estudiar.

—Mmm… —va fer—. Ben just si es pot llegir. —Va agafar una ploma i el va signar. Llavors va donar el document a l’Amos.

—Si ja hem conclòs l’assumpte —va dir en Hornbeam amb la mandíbula serrada—, us desitjo a tots bona tarda.

Tots tres es van posar drets i van sortir de l’estança mormolant mots de comiat.

Quan van ser a fora al carrer, l’Spade es va permetre riure.

—Quina escena! —va dir—. L’home estava que s’enfilava per les parets!

—Em sap greu que hagi estat tan groller amb vós, conseller —va dir l’Amos a en Drinkwater.

—Avui m’he guanyat un enemic —va dir l’home, assentint.

L’Spade hi va pensar.

—M’imagino que ara tots tres tenim en Hornbeam com a enemic.

—Us estic molt agraït a tots dos —va dir l’Amos, capcot—. Déu-n’hi-do quin un, per tenir-lo com a enemic.

—Prou que ho sé —va dir l’Spade—, però de vegades s’ha de fer el que és correcte.

L’endemà al matí, l’Spade va entrar a la botiga esperant veure la senyora Latimer quan hi anés a buscar l’abric nou. Va tenir sort. Ella hi va entrar com una brisa càlida i ell va pensar una altra vegada que era molt atractiva.

Quan es va emprovar l’abric, ell li va contemplar el cos, fent veure que es fixava a veure si la peça li quedava bé. L’Arabella tenia unes formes arrodonides delicioses, i l’Spade no podia evitar imaginar-se els seus pits a sota de la roba.

Es pensava que ho feia discretament, però ella li va clissar la mirada, cosa que el va fer avergonyir profundament. L’Arabella va alçar les celles una fracció de segon i li va llançar una ullada d’interès càndid, com si la mirada d’ell l’hagués sorprès i, de fet, no li hagués desagradat.

Es va sentir mortificat perquè ella l’havia enxampat repassant-la amb els ulls, i ràpidament va desviar la mirada, notant com li pujaven els colors a les galtes.

—Us queda com un guant —va murmurar.

—Sí —va dir la Kate—. Crec que la Becca l’ha deixat al mil·límetre.

—Disculpeu-me, senyores —va dir l’Spade—, me n’he de tornar a treballar. —I va sortir per la porta del darrere.

Estava enfadat amb si mateix per haver estat tan mal educat. Però també se sentia intrigat per la reacció de la senyora Latimer. L’Arabella no s’havia ofès. Gairebé semblava com si s’hagués alegrat que ell es fixés en els seus pits.

«Què coi faig?», va pensar.

Feia una dècada que estava solter, d’ençà que la seva dona, la Betsie, havia mort. De desig no n’hi faltava, més aviat al contrari. Havia pensat en algunes altres dones. Les vídues sovint es tornaven a casar, normalment amb homes més joves; d’altra banda, a ell les noies no li cridaven l’atenció. Havies de ser jove per casar-te amb una persona jove, a parer seu. També hi havia hagut la Cissy Bagshaw, vídua d’un draper, una dona pràctica i enèrgica de la seva edat. Li havia dit ben clar que se n’aniria al llit amb ell de bon grat per al que va descriure com «fer una prova», com si es poguessin provar l’un a l’altre, igual com t’emprovaves la roba nova. Ella li queia bé, però amb això no n’hi havia prou. L’amor que havia sentit per la Betsy era una passió, i si no hi havia passió, no valia la pena pensar-hi.

En canvi, ara, de cop i volta, tenia la sensació que potser podria sentir passió per l’Arabella Latimer. Quan la tenia al costat, alguna cosa li sacsejava l’ànima. No era tan sols per l’aspecte físic, tot i que el seu físic també l’atreia molt. Allò tenia a veure amb la manera com ella semblava que veia el món, com si fos divertit però encara hagués de ser millor. Ell el veia de la mateixa manera.

Quan s’imaginava casat amb ella, li semblava que no es cansarien mai de fer l’amor, i que sempre tindrien alguna cosa de què enraonar.

I a ella no l’havia molestat, que ell es fixés en els seus pits.

Però l’Arabella ja era casada.

Amb el bisbe.

O sigui que valia més que se la tragués del cap, va pensar.





9


Quan l’eufòria d’haver derrotat en Hornbeam es va començar a esvair, el pensament de l’Amos es va dirigir cap als anys vinents. Havia d’emprendre un camí molt costerut —això no li venia gens de nou, a ell—, però n’hi hauria prou, amb allò? Si aconseguia expandir el negoci, podria tornar els diners més de pressa, i fins i tot començar a acumular una mica d’efectiu. Però l’escassedat de fil era un obstacle, per a ell. Com en podia aconseguir més?

Li va passar pel cap que podia pagar millor les filadores. Com que gairebé totes eren dones, estaven molt mal pagades. Si els apujava la tarifa, potser hi hauria més dones que es posarien a filar? No n’estava segur. Les dones tenien altres responsabilitats, i moltes senzillament no disposaven de temps. I la indústria era conservadora: si l’Amos apujava les tarifes, altres drapers de Kingsbridge l’acusarien d’engegar-los el negoci en orris.

Tanmateix, tan sols de pensar que potser l’esperaven anys i anys de batallar molt només per pagar el deute i tirar endavant, es deprimia.

Un dia, cap al vespre, va trobar en Roger Riddick al carrer del Peix.

—Escolta, Amos, company —va dir en Roger, adoptant el parlar habitual a la universitat—, em podria quedar a casa teva, aquesta nit?

—És clar, jo encantat —va dir l’Amos—. Heu estat molt hospitalaris amb mi, al Casal de Badford. T’hi pots quedar tot un mes, si vols.

—No, no, demà me n’aniré a casa. Però he perdut tots els calés a casa d’en Culliver i no sé d’on treure’n fins que el senyor em doni la propera paga.

En Hugh Culliver, a qui anomenaven Sport, tenia una casa al carrer del Peix. La planta baixa era taverna i cafeteria; la primera planta, un antre de joc, i a sobre hi havia un bordell. En Roger era un assidu de la planta del mig.

—A casa meva el sopar ens espera —va dir l’Amos.

—Fantàstic. —Es van posar a caminar—. Ara que hi penso —va dir en Roger—, com va tot?

—Bé, però la noia que estimo prefereix un fabricant de cintes ros.

—Aquest problema té resposta, crec, al pis de dalt de tot de can Culliver.

L’Amos va passar per alt el consell. Ni tan sols el temptaven, les prostitutes.

—Tinc molt terreny per recuperar, abans no pugui començar a pagar el deute del pare.

—La guerra t’afectarà? Els francesos ho guanyen tot: Savoia, Niça, Renània, Bèlgica…

—Gran part dels teixits de l’oest d’Anglaterra s’exporten al continent europeu, i la guerra ho trastocarà, això. Però hi hauria d’haver contractes militars que ho compensin. L’exèrcit necessitarà molts uniformes nous. Jo espero sortir beneficiat amb una part d’aquest negoci… Si és que puc aconseguir el fil.

Van arribar a la casa. La mare de l’Amos havia fet pernil amb cebes en vinagre per sopar, amb pa i cervesa. En un moment va afegir un cobert de més per a en Roger.

—Us deixo que parleu de les vostres coses —va dir, abans d’anar-se’n al llit.

En Roger va beure un trago llarg de cervesa.

—Així doncs, el fil va escàs? —va inquirir.

—Sí. L’Spade creu que és a causa de la llançadora volant. Els teixidors treballen més de pressa, però les filadores, no.

—No fa gaire vaig estar a Combe i vaig anar a veure un molí cotoner que era del pare d’un company de la universitat.

L’Amos va assentir. La major part de la fabricació del cotó tenia lloc al nord i al centre d’Anglaterra, però al sud també hi havia uns quants molins, sobretot en ciutats portuàries com Combe i Bristol, on es desembarcava el cotó.

—Ja saps que la gent que treballa el cotó han inventat una màquina de filar —va continuar en Roger.

—N’he sentit a parlar. No serveix per a la llana.

—En diuen la filadora jenny, i és un aparell meravellós —va dir en Roger, entusiasmat. Tenia una dèria per les màquines, de tota mena, i com més complicades eren, millor—. Una sola persona pot filar vuit bobines alhora. I aquell trasto és tan fàcil de fer anar que el pot fer funcionar una dona.

—Tant de bo jo tingués una màquina que pogués treballar vuit vegades més ràpid que la filadora de sempre —va dir l’Amos—. Però les fibres de cotó són més fortes que la llana. La llana es trenca amb no res.

En Roger es va quedar pensatiu.

—Això és un problema —va apuntar—, però no veig per què hauria de ser insalvable. La tensió que s’aplica als fils es podria reduir, i potser podries fer servir una llana més gruixuda i més basta, i reservar el gènere filat a mà per a materials més fins… He de tornar a veure la màquina.

L’Amos va començar a albirar un raig d’esperança. Sabia que en Roger tenia molt d’enginy, quan treballava al seu taller de Badford.

—Per què no anem a Combe junts? —li va proposar.

—Per què no? —va respondre l’altre arronsant les espatlles.

—Hi ha una diligència que hi va demà passat. A mitja tarda ja hi podríem ser.

—Perfecte —va dir en Roger—. No tinc res més a fer, ara que m’he quedat sense ni un penic.

L’Amos va posar un anunci en dos diaris, la Kingsbridge Gazette i el Combe Herald:

En interès dels apreciats comerciants tèxtils,

el senyor Amos Barrowfield desitja anunciar

que l’empresa de llarga tradició del seu pare, el difunt senyor Obadiah Barrowfield,

manté l’activitat sense interrupció.

Teixits d’alta qualitat i especialitats:

moher, merino, caixmirs de fantasia

purs i mesclats amb seda, cotó i lli.

RESPONDREM ALS ENCÀRRECS

A CORREU SEGUIT.

Amos Barrowfield, Sr.

Carrer de Dalt

Kingsbridge



El va ensenyar a l’Spade a la Sala Metodista.

—Molt bé —va dir l’Spade—. Sense criticar el teu pare, dones a entendre que els incidents recents s’han acabat i que ara l’empresa té una direcció nova i més dinàmica.

—Exactament —va respondre l’Amos, complagut.

—Jo crec en els anuncis. El gènere no es vendrà sol, però la publicitat crea oportunitats.

Això era el que pensava l’Amos, també.

Aquella nit tocava estudi de la Bíblia, i el tema era la història de Caín i Abel, però una vegada plantejat el tema de l’assassinat, van començar a parlar de l’execució del rei de França. El bisbe de Kingsbridge havia fet un sermó en què havia dit que els revolucionaris francesos havien comès assassinat.

Aquesta era l’opinió de la noblesa britànica, el clergat i la major part de la classe política. El primer ministre, William Pitt, era violentament hostil amb els revolucionaris francesos. En canvi, els whigs, a l’oposició, estaven dividits: la majoria s’havien alineat amb Pitt, però una minoria substancial veia moltes coses positives en la Revolució. El poble estava fragmentat de manera semblant: una minoria feia campanya per les reformes democràtiques, segons el model francès, però la majoria prudent es declarava lleial al rei Jordi III i contrària a la Revolució.

En Rupe Underwood era partidari de Pitt.

—Va ser un assassinat, ras i clar —va dir indignat—. És abominable. —El serrell li va caure davant dels ulls i va brandar el cap per apartar-se’l.

Llavors va donar una ullada a la Jane.

L’Amos va comprendre que en Rupe actuava de cara a la Jane. Ella era la viva imatge de l’elegància, aquella nit, com sempre. Duia un vestit blau marí i un barret de copa alta, com d’home. La devia atreure, l’elevada posició moral d’en Rupe?

L’Spade veia les coses d’una altra manera, com sovint li passava.

—El dia que van guillotinar el rei francès, aquí, a Kingsbridge, van penjar en Josiah Pond perquè havia robat una ovella. Va ser un assassinat, també?

A l’Amos li hauria agradat fer algun comentari intel·ligent per impressionar la Jane i fer quedar en Rupe com un tòtil, però no tenia clar de quin bàndol estava ni què pensava de la Revolució Francesa.

—Déu va fer que Lluís fos rei —va dir en Rupe en to beat.

—Déu va fer que en Josiah fos pobre —va replicar l’Spade.

«Exacte, per què no se m’ha acudit a mi, això», va pensar l’Amos.

—En Josiah Pond era un lladre, va ser jutjat per un tribunal, que el va declarar culpable.

—I Lluís era un traïdor, acusat de conspirar amb els enemics del seu país —va oposar l’Spade—. El van jutjar i el van declarar culpable, igual que en Josiah. Però la traïció és pitjor que robar una ovella, a parer meu.

L’Amos va decidir que no calia que fes quedar en Rupe com un tòtil, perquè l’Spade ja ho feia per ell.

—La taca d’aquella execució romandrà sobre cada ciutadà francès durant centenars d’anys —va afirmar en Rupe en un to pretensiós.

L’Spade va somriure.

—I tu, Rupe, portes una taca semblant?

L’altre va arrufar les celles, no l’entenia.

—Jo no he mort cap rei, evidentment.

—Però els teus avantpassats i els meus van executar Carles I, el rei d’Anglaterra, ara fa cent quaranta anys i escaig. Segons el teu raonament, nosaltres portem una taca per allò.

En Rupe ja no es veia tan segur, ara.

—No se’n treu res de bo, de matar un rei —va dir a la desesperada.

—En discrepo —va contestar l’Spade amb calma—. D’ençà que vam matar el nostre rei, hem gaudit de més d’un segle d’una llibertat religiosa creixent, mentre que als francesos els han obligat a ser catòlics…, fins ara.

L’Amos pensava que l’Spade ara ja vessava la mesura, i per fi va trobar les paraules adients per intervenir-hi.

—Ja han assassinat un nombre esgarrifós de francesos perquè tenien l’opinió que no tocava —va dir.

—Ho veus, Spade? Què en dius, d’això?

—Dic que l’Amos té raó —va respondre l’Spade inesperadament—, però recordo el que va dir el Senyor: «Treu primer la biga del teu ull, i llavors hi veuràs prou clar per treure la brossa de l’ull del teu germà». En lloc de concentrar-nos en el que els francesos fan malament, ens hauríem de preguntar què és el que cal reformar aquí, al nostre país.

—Amics —va intervenir el canonge Midwinter—, crec que ja hem portat la discussió prou lluny, per avui —va dir—. Quan sortim d’aquí aquesta nit, ens podríem fer la pregunta de què en pensaria el Senyor, recordant que a ell també el van executar.

Això va agafar l’Amos per sorpresa. Era fàcil oblidar que la religió cristiana era plena de sang, tortura i mort, sobretot estant en aquell indret, l’interior neutre de la Sala Metodista, mirant les parets pintades de blanc amb calç i el mobiliari acollidor. Els catòlics eren més realistes, amb les estàtues de la crucifixió i els quadres dels màrtirs que morien torturats.

—El Senyor condemnaria l’execució del rei francès a la guillotina? —va continuar en Midwinter—. En cas que sí, aprovaria la mort a la forca d’en Josiah Pond? No us dono respostes a aquestes preguntes. Tan sols crec que pensar-hi a la llum dels ensenyaments de Jesús ens pot aclarir els pensaments, i fer-nos veure que aquestes qüestions no són tan senzilles. I ara, acabem amb una oració.

Tots van inclinar el cap.

L’oració va ser breu.

—Oh, Senyor, dona’ns el coratge per lluitar pel que està bé, i humilitat per saber quan ens equivoquem. Amén.

—Amén —va repetir l’Spade amb veu potent.

La diligència de Bristol a Combe tenia parada a Kingsbridge, a la fonda Bell de la plaça del Mercat. L’Amos i en Roger van agafar seients exteriors. L’Amos no es podia permetre els seients de dins i en Roger no tenia ni un penic.

—T’ho tornaré! —va dir en Roger, però l’Amos no ho va voler. Apreciava molt en Roger, però no era gaire aconsellable prestar diners a un jugador.

El carruatge va sortir de la plaça del Mercat i va enfilar pel carrer Major, on la majoria de les cases ara eren botigues. Va travessar el riu per l’arcada doble que s’anomenava pont d’en Merthin, pel seu constructor medieval. Anava de la riba nord fins a l’illa dels Leprosos, passava per davant de l’hospital de la Caris i després travessava cap a la riba sud. Tot seguit serpentejava pel barri pròsper de Loversfield. L’Amos s’imaginava que molt de temps enrere allò devia ser un indret on les parelles que no eren casades devien anar per estar junts. Ara no hi havia camps de conreu, tot i que en alguns jardins també hi havia hort. Després, el carruatge va passar per una zona de cases més pobres, disperses, i per fi va sortir a camp obert.

Feia fred, però tots dos portaven uns abrics molt gruixuts, bufandes de llana i barret. En Roger fumava amb una pipa. A les tavernes on la diligència parava per canviar de cavalls, compraven begudes per escalfar-se: te, sopa o whisky i aigua calenta.

L’Amos se sentia optimista. Era massa aviat per estar content, es deia, però no podia evitar pensar que podria transformar el negoci mitjançant la idea d’en Roger. Una màquina que podia filar vuit bobines alhora!

Van passar la nit en una casa d’hostes, i l’endemà al matí van anar a casa de l’amic d’en Roger, en Percy Frankland. El pare d’en Percy era un home pròsper, i els va rebre amb un esmorzar substanciós, juntament amb la dona i dos fills adolescents, a més d’en Percy. L’Amos no va menjar gaire. Estava força nerviós per la visita; temia veure decebudes les seves esperances.

Havent esmorzat se’n van anar directament al magatzem, que era al soterrani de la llar dels Frankland. La planta inferior estava dedicada a emmagatzematge; es filava al pis de sobre.

Quan per fi l’Amos va entrar a la sala de filar, va trigar uns instants a entendre què era el que veia; llavors va comprendre que no era una màquina, sinó tota una fila de màquines de filar.

Cada màquina era com una taula petita, a l’altura de la cintura, de gairebé un metre de llarg i mig metre d’ample, suportada per unes potes robustes. Pel que es veia, dues persones feien funcionar cada màquina, una dona i una criatura. La dona estava dreta en un dels costats estrets, i els fils, ben tibats, venien dels fusos, que eren a l’altre costat. La dona feia girar una roda gran que tenia al costat, amb la mà dreta. La roda feia girar vuit fusos que cargolaven el cotó i en feien un fil ben tesat. Quan la dona considerava que el fil ja estava prou tibat, amb la mà esquerra empenyia endavant una barra que feia entrar en joc vuit fusos més de metxa per filar.

A la sala hi havia vuit màquines.

—I el nen què fa? —va demanar l’Amos.

—És el nuador; en lloc de fer-ho la mare, ell nua els fils que es trenquen —va dir el senyor Frankland.

Van observar com un nen d’uns onze anys nuava un fil trencat. Es va ficar a sota de la màquina per fer-ho, i així la mare no havia de parar de treballar. Als treballadors tèxtils els pagaven per feina feta, mai per hores. El nen va agafar els dos caps de fil, se’ls va posar al palmell esquerre, per encavalcar-los dos o tres dits. Després, amb el palmell dret, fregant-lo fen fort sobre l’esquerre, va fer cargolar els dos fils. Quan va apartar la mà dreta, els dos fils s’havien entrellaçat i ja tornaven a ser un de sol. L’operació s’havia dut a terme en pocs segons.

L’Amos es va fixar que el nen tenia durícies als palmells de tan fregar-los constantment. Va agafar la mà dreta del nen i li va tocar la part engruixida.

—Tinc les mans dures —va dir el menut, tot cofoi—. Ara ja no em surt sang.

—Els fils es deuen trencar sovint —va comentar l’Amos al senyor Frankland—, si cal tenir un nuador sempre al cas.

—He de reconèixer que sí.

Això era una mala notícia.

—Si el cotó es trenca sovint, la llana es trencaria a cada moment —va dir l’Amos a en Roger—. Fins i tot a les dones que filen a mà, com la Sal Clitheroe, de vegades se’ls trenca un fil.

—Mentre fileu, hi ha algun moment en què el fil se sol trencar més? —va preguntar en Roger al nen—. Entens el que et vull dir?

—Sí, senyor —va contestar el nen—. És en el moment que tiben el fil que estava fluix. Sobretot si la dona gran estira massa fort.

—Jo hi podria fer alguna cosa, en això —va dir en Roger a l’Amos.

L’Amos estava entusiasmat. Aquesta màquina li podia proporcionar el fil que necessitava per expandir el negoci. Però faria més i tot que això. Faria innecessaris els viatges amunt i avall per la rodalia, per anar a veure els treballadors. Una sala plena de filadores al seu magatzem li proporcionaria més fil que no pas totes les dones dels pobles. I si una estava malalta, i no podia fer la feina, ell no trigaria una setmana a saber-ho. Amb la màquina, ell tindria més control de tot.

Reprimint l’emoció, va procurar ser pràctic.

—No sé si la filadora jenny es podria modificar per treballar-hi llana, però si veig que sí que es podria fer, on en podria comprar una? —va preguntar l’Amos al senyor Frankland.

—Hi ha uns quants llocs al nord on les fabriquen —va dir el senyor Frankland. Va dubtar, i llavors va afegir—: O te’n podria vendre una de meva. Estic a punt de començar a substituir les jennies per una màquina més gran que es diu filadora mule-jenny. Aquesta fila quaranta-vuit metxes alhora.

—Quaranta-vuit! —va exclamar l’Amos, astorat.

—Això del nombre de fusos creix com els bolets quan plou —va comentar en Roger.

L’Amos es va concentrar en els aspectes pràctics.

—Quan creu que tindrà la filadora mule-jenny?

—Qualsevol dia d’aquests.

—Quant en demanaria, per una filadora jenny de segona mà?

—A mi em van valdre sis lliures. I no es fan malbé. De manera que te’n podria vendre una d’usada per quatre lliures.

«I jo la tindria al cap de pocs dies», va pensar l’Amos.

Esgarraparia les quatre lliures d’on fos, encara que es quedés sense res per a un cas d’emergència.

Però tota l’estona li venia al cap la mateixa pregunta: funcionaria amb llana?

I la resposta no canviava mai: l’única manera de saber-ho era provant-ho.

Així i tot, dubtava.

—Tinc un productor de cotó que em ve a mirar les màquines demà —el va avisar el senyor Frankland.

—Li donaré una resposta aquest vespre —va dir l’Amos—. I gràcies per aquesta oportunitat. Li estic molt agraït.

El senyor Frankland va somriure i va assentir.

—Mentrestant, he de tenir una conversa seriosa amb el meu enginyer.

Tots tres van encaixar les mans, i l’Amos i en Roger se’n van anar.

Van entrar en una taverna i van demanar un dinar lleuger. En Roger estava entusiasmat; la cara normalment rosada ara la tenia vermella de l’emoció.

—Ja sé com reduir la incidència dels fils trencats —va dir—. M’ho puc imaginar.

—Bé —va fer l’Amos. Sabia que es trobava en una cruïlla. Si s’arriscava i s’equivocava, s’hauria de resignar a passar encara més anys estalviant diners per pagar el deute. Però si l’encertava, podia començar a guanyar diners de veritat—. És un risc.

—M’encanten els riscos —va respondre en Roger.

—Jo no els suporto —va admetre l’Amos.

Va comprar la màquina.

L’Amos va decidir ser optimista i apostar per un contracte amb l’Exèrcit abans no arribés la filadora jenny.

El coronel de la milícia de Kingsbridge era en Henry, vescomte de Northwood, fill i hereu del comte de Shiring. El càrrec normalment era de caràcter protocol·lari, però segons la tradició de Shiring, el fill del comte ocupava el càrrec de coronel. En Northwood també era membre del Parlament per Kingsbridge: a la noblesa li agradava acumular els càrrecs importants a la família, va dir l’Spade.

En Northwood normalment vivia amb el seu pare a Earlscastle, però des que havien convocat la milícia, ell havia llogat la casa Willard, un edifici gran de la plaça del Mercat amb prou espai per al coronel i diversos oficials d’alt rang. Segons la llegenda de Kingsbridge, la casa havia pertangut a Ned Willard, que havia ocupat un càrrec destacat a la cort de la reina Elisabet, per bé que ningú no sabia ben bé quin.

L’arribada d’en Northwood havia causat un gran enrenou social: era solter, de vint-i-tres anys i, segurament, el millor partit del comtat.

L’Amos no l’havia vist mai i no coneixia ningú que l’hi pogués presentar, de manera que va decidir anar a la casa Willard, a veure si tenia sort.

A l’ampli vestíbul el va aturar un home d’uns quaranta anys amb uniforme de sergent: calçons i polaines blancs, una jaqueta vermella curta i barret de tipus xacó. El to vermell de la jaqueta en realitat era un rosa grisenc, detall que indicava un tintat de baixa qualitat.

—Què se li ofereix, jove? —li va preguntar de cop el sergent.

—He vingut a parlar amb el vescomte de Northwood, el seu coronel.

—L’espera?

—No. Si us plau, tingui la bondat de dir-li que l’Amos Barrowfield li voldria parlar del seu uniforme.

—Del meu uniforme? —va fer l’home, ofès.

—Sí, hauria de ser vermell, i no rosa. —El sergent es va mirar la màniga, posant mala cara—. M’agradaria veure la milícia de Shiring ben vestida, i espero que el vescomte de Northwood pensi igual.

El sergent va dubtar durant uns instants.

—Esperi’s aquí. L’hi preguntaré.

Estant al vestíbul, l’Amos va parar esment en els tràfecs que hi havia a la casa: homes que anaven de pressa d’una sala a l’altra i mantenien converses breus quan es trobaven a l’escala. Allò feia una sensació d’eficiència en les activitats. Molts oficials de l’exèrcit provinents de l’aristocràcia eren poc actius i despreocupats, com tothom sabia, però potser en Northwood era diferent.

—Segueixi’m, si us plau —li va dir el sergent quan va tornar.

Va fer passar l’Amos a una sala gran de la part de davant de la casa, amb una finestra que donava a la façana de ponent de la catedral. En Northwood estava assegut darrere d’un escriptori gran. A la llar de foc, la llenya cremava amb una bona xera.

A prop de l’escriptori seia un home amb uniforme de tinent, que tenia un grapat de papers a la mà. L’Amos el coneixia: era l’Archie Donaldson, un metodista. L’Amos li va fer un gest amb el cap i es va inclinar de cara al vescomte.

En Northwood no duia perruca i tenia els cabells curts i arrissats. L’home tenia el nas gros i un rostre d’aspecte amical, però els seus ulls van estudiar l’Amos amb una intel·ligència penetrant. «Disposo d’un minut, si fa no fa, per impressionar aquest home —va pensar l’Amos—, i si no me’n surto, em faran fora en un batre d’ulls».

—Amos Barrowfield, senyor, draper de Kingsbridge.

—Què li passa a l’uniforme del sergent Beach, Barrowfield?

—L’han tenyit amb roja tintòria, un tint vegetal que és rosa, no vermell, i que es descoloreix aviat. Està bé per a soldats regulars, però la roba dels sergents i d’altres suboficials s’hauria de tenyir amb tint laca, que s’extreu d’un insecte escata i dona un to roig intens, malgrat que no és tan car com la cotxinilla de figuera de moro, que dona el «roig britànic», l’autèntic vermell, i que s’empra per als uniformes dels oficials.

—M’agraden els homes que coneixen el seu ofici —va dir en Northwood.

L’Amos se’n va alegrar.

—Suposo que vol proveir la milícia de tela per als uniformes —va continuar en Northwood.

—Per a mi seria un plaer oferir-vos un drap maçolat resistent, impermeable, de setze unces per als soldats rasos i sergents. Per als suboficials, proposo un drap maçolat més lleuger, extrafí, igual de pràctic però amb un acabat més polit, fet de llana espanyola importada expressament. Les teles de luxe són la meva especialitat, senyor.

—Entesos.

L’Amos havia agafat la directa.

—Quant als preus…

En Northwood va alçar una mà per demanar silenci.

—Ja en tinc prou, amb el que he sentit. Gràcies.

L’Amos va callar. Va suposar que ara en Northwood li rebutjaria la proposta.

Però en Northwood no el va acomiadar.

—Pren nota, si us plau —va dir, girant-se cap a en Donaldson. El subaltern va agafar un full de paper i va sucar una ploma al tinter—. Demana al comandant que tingui la bondat de parlar amb en Barrowfield pel tema de la tela per als uniformes. —En Northwood es va girar cap a l’Amos—. M’agradaria que parlés amb el comandant Will Riddick.

L’Amos va reprimir un so gutural, de l’ensurt.

En Donaldson va assecar la nota amb sorra i la va allargar a l’Amos, sense molestar-se a segellar-la, i ni tan sols a doblegar-la.

—En Riddick s’ocupa de totes les compres, amb l’ajuda de l’intendent. Té un despatx en aquesta casa, just a dalt de les escales. Gràcies per venir a veure’m.

L’Amos es va inclinar i va sortir, dissimulant la consternació. Havia impressionat en Northwood, pensava, però segurament no li serviria de res.

Va trobar en Riddick a la planta de sobre, a la part de darrere de la casa, en una cambra petita i plena de fum de pipa. En Will duia un abric vermell i calçons blancs. Va saludar l’Amos amb recel.

L’Amos va procurar demostrar tota la cordialitat que podia expressar.

—M’alegro de veure-us, Will —va dir en un to alegre—. He parlat amb el coronel Northwood. M’ha escrit una nota per a vós. —L’Amos li va atansar la nota.

En Will la va llegir i va mantenir els ulls posats en el paper més del que semblaria necessari per comprendre un missatge tan curt. Tot seguit es va decidir a parlar.

—Saps què? Parlem-ne amb una gerra de cervesa a la mà.

—Com vulgueu —va dir l’Amos, tot i que a ell no li venia gaire de gust la cervesa al matí.

Van sortir de la casa. L’Amos va suposar que anirien a la fonda Bell, que era a quatre passes, però en Will se’l va endur carrer avall i va trencar al carrer del Peix. A l’Amos li va caure l’ànima als peus quan l’altre es va aturar al local de l’Sport Culliver.

—Us faria res que anéssim a un altre lloc? Aquest local té mala fama.

—Ximpleries —va replicar en Will—. Venim a fer un beure, res més. No cal que pugem a dalt. —Va entrar.

L’Amos el va seguir, esperant que no hi hagués cap metodista mirant per casualitat.

No hi havia entrat mai, però la planta baixa semblava com qualsevol altra taverna, cosa que el va tranquil·litzar. Res no donava indici de la perversitat que tenia lloc a la resta de l’edifici. Va procurar consolar-se amb això, però igualment se sentia incòmode. Es van asseure en un racó tranquil, i en Will va demanar dues gerres de cervesa Porter, una cervesa forta.

L’Amos va decidir anar directament per feina.

—Us puc oferir drap maçolat llis per als uniformes dels reclutes a un xíling la iarda —va dir—. No trobareu un preu millor enlloc. La mateixa tela tenyida amb tint laca per als sergents i altres suboficials, a tres penics més. I l’extrafina, per als oficials, de vermell britànic, tan sols a tres xílings i sis penics la iarda. Si aconseguiu més bon preu amb qualsevol altre draper de Kingsbridge, em menjaré el barret.

—D’on trauries el fil? He sentit dir que va escàs.

L’Amos es va sorprendre en veure que en Will estava tan ben informat.

—En tinc una font especial —va dir. Gairebé era veritat: d’un dia per l’altre li arribaria la màquina de filar jenny.

—Quina font?

—No la puc revelar.

Un cambrer els va portar la cervesa i es va quedar esperant. En Will va mirar l’Amos, i ell es va adonar que l’altre esperava que pagués ell. Es va treure unes quantes monedes del moneder i les va donar a l’home.

En Will va prendre un bon glop de la cervesa fosca i va fer un sospir de satisfacció.

—Suposo que la milícia necessitarà un centenar d’uniformes de sergents —va dir.

—Necessitaríeu dues-centes iardes de tela tenyida amb tint laca a un xíling i tres penics, de manera que us valdria dotze lliures i deu xílings. Si em feu la comanda ara mateix, us ho podria deixar per dotze lliures rodones. Us faig massa bon preu, però sé que quedareu tan contents amb la tela que me’n demanareu més. —L’Amos va beure un glopet de cervesa per dissimular els nervis que tenia.

—Em sembla molt bé —va dir en Will.

—Me n’alegro. —L’Amos n’estava tan sorprès com content. No s’esperava que li resultés tan fàcil fer una venda a en Will. I malgrat que la comanda no era enorme, allò podia ser tan sols el començament—. Me’n vaig a casa a fer l’albarà de seguida i us el porto perquè el signeu d’aquí a uns minuts.

—D’acord.

—Gràcies —va dir l’Amos. Va alçar la gerra i la va aguantar enlaire perquè en Will hi brindés, un gest que simbolitzava un acord. Tots dos van beure.

—Una altra cosa —va dir en Will—. A l’albarà, posa-hi catorze lliures.

L’Amos no l’entenia.

—Però si el preu és dotze.

—I dotze és el que et pagaré.

—I com voleu que us en facturi catorze?

—Així és com fem les coses, a l’Exèrcit.

Tot d’un plegat, l’Amos hi va caure.

—Direu a l’exèrcit que el preu son catorze lliures, me’n pagareu dotze i us en quedareu dues.

En Will no l’hi va negar.

—Això és una mossegada! —va exclamar l’Amos, indignat.

—No cridis tant! —En Will va mirar al seu voltant, però no tenien ningú a prop—. Sigues discret, carallot.

—Però això és corrupció!

—A tu què et passa? Així és com es fan els negocis. Com pots ser tan ingenu?

Al primer moment, l’Amos va dubtar de si en Will li deia la veritat, i que tots els tractes com aquell es feien amb suborns. Potser aquesta era una de les coses que el pare no li havia dit. Llavors va recordar que molts drapers de Kingsbridge eren metodistes, i va tenir la certesa que ells no eren corruptes.

—No emetré un albarà fals —va dir.

—Aleshores no et faré la comanda.

—Creieu que trobareu un draper disposat a accedir al suborn?

—Segur que sí.

—Bé, els metodistes no els fem així, els tractes —va replicar l’Amos, brandant el cap.

—Mira que ets pallús —va dir en Will, i es va acabar la cervesa.





10


En Will Riddick va tornar a Badford el dia abans que el confinament de sis setmanes d’en Kit acabés.

Per un cop de mala sort, el protector d’en Kit, en Roger, se n’havia anat una setmana abans. S’estava a casa de l’Amos Barrowfield, a Kingsbridge, havien sentit dir els criats, on treballava en un projecte misteriós, que ningú no sabia què era.

En Kit tenia moltes ganes d’aixecar-se del llit.

Al principi, quan el cap li feia mal i encara es trobava en estat de xoc, no volia ni moure’s. Estava tan cansat que per a ell era un alleujament estar estirat en aquell llit tou i càlid. La Fan l’ajudava tres vegades al dia a incorporar-se, li donava civada, brou o pa estovat amb llet calenta. El simple esforç de menjar el deixava exhaust, i es tornava a estirar de seguida que havia acabat.

De mica en mica, la cosa va anar canviant. De vegades podia mirar els ocells per la finestra, i convencia la Fan perquè posés molles de pa a l’ampit per atreure’ls. La Fan s’asseia amb ell tot sovint quan els criats havien sopat, i quan no tenien res de què parlar, ell li explicava històries de la Bíblia que havia sentit de la mare: l’arca de Noè, Jonàs i la balena, Josep i l’abric de molts colors. La Fan no coneixia gaires històries de la Bíblia. S’havia quedat òrfena als set anys, i llavors havia entrat a treballar a la casa pairal, on ningú explicava històries a una nena. No sabia llegir, ni tampoc escriure el seu nom. En Kit es va estranyar quan va saber que a ella no li pagaven un sou.

—És com si treballés pels meus pares —va dir ella—. És el que diu el senyor.

Quan en Kit ho va explicar a la mare, ella va comentar: «Jo en dic esclavisme», i llavors es va penedir d’haver-ho dit, i va avisar en Kit que no ho repetís mai.

La mare el venia a veure cada diumenge a la tarda. Entrava per la porta de la cuina i pujava per les escales de darrere, a fi de no trobar-se amb el senyor ni amb els seus fills. La Fan li va dir que ells ni tan sols ho sabien.

I en Kit es va començar a impacientar per tornar a fer vida normal. Es volia vestir i baixar a menjar amb els altres criats a la cuina. Fins i tot tenia ganes de netejar les llars de foc i d’enllustrar les botes amb la Fan.

Però ara aquell entusiasme s’havia esvaït. Ara que en Will era a casa, en Kit estava més segur tancat a l’habitació.

El dia que ja podia sortir, es va haver de quedar al llit fins que el cirurgià, l’Alec Pollock, l’hagués vist. Havent esmorzat, al cap de poc, l’Alec va entrar a l’habitació amb la jaqueta de faldons gastada.

—Com està el meu jove pacient, al cap de sis setmanes?

En Kit li va dir la veritat.

—Em trobo bé, senyor, i estic segur que puc tornar a treballar. —No va fer esment de la por que tenia d’en Will.

—Bé, pel que veig, a mesura que passen els dies estàs millor.

—Estic agraït pel llit i pel menjar —va dir en Kit.

—Sí, sí. Ara digue’m: com et dius, de nom i cognom?

—Christopher Clitheroe. —A en Kit li va estranyar que el cirurgià li fes aquella pregunta.

—I a quina estació de l’any som?

—A finals d’hivern; ara comença la primavera.

—Recordes com es diu la mare de Jesús?

—Maria.

—Bé, sembla que aquell maleït cavall d’en Will no et va causar danys greus al cervell.

En Kit va entendre per què el cirurgià li havia fet unes preguntes amb una resposta tan evident: per assegurar-se que el cap li rutllava normalment.

—Això vol dir que puc treballar?

—No, encara no. La mare se’t pot endur a casa, però no hauries de fer cap esforç durant tres setmanes.

En Kit va respirar més tranquil. S’escaparia d’en Will uns quants dies més. Llavors en Will potser ja se n’hauria tornat a Kingsbridge. Això el va animar.

—Deixa’t l’embenat del cap perquè els altres nens sàpiguen que no pots jugar a jocs bruscos o violents. Res de futbol, de córrer, baralles i, rotundament, res de treballar.

—Però la mare necessita els diners.

No va semblar que l’Alec s’ho prengués gaire seriosament.

—Ja treballaràs quan t’hagis recuperat del tot.

—No soc un gandul.

—Ningú no pensa que ho siguis, Kit. Pensen que un cavall perillós et va clavar una coça al cap, i és veritat. Ara ves a parlar amb la mare. I gaudeix de l’últim matí que passes al llit.

La Sal s’enyorava d’en Kit. Se sentia gairebé tan mancada de companyia com quan en Harry es va morir. No li agradava estar sola a casa, sense ningú amb qui parlar. No s’havia adonat de fins a quin punt la seva vida girava totalment entorn d’en Kit. Constantment sentia l’impuls de comprovar com estava: té gana?, té fred?, és a prop?, no corre cap perill? Però durant les últimes sis setmanes, unes altres persones s’havien ocupat d’ell, per primera vegada des que havia nascut.

Es va alegrar quan l’Alec Pollock va entrar a casa seva. La Sal sabia que feia sis setmanes d’ençà del dia que el cavall d’en Will havia engegat la coça a en Kit. Es va aixecar de la roda de filar.

—Està prou bé per llevar-se, en Kit?

—Sí. La cosa hauria pogut ser molt greu, però s’ha recuperat del tot, crec.

—Que Déu us beneeixi, Alec.

—És un nen molt eixerit, oi? Té sis anys, vas dir.

—Gairebé set, ja.

—Està molt espavilat, per a l’edat que té.

—Jo també ho penso, encara que les mares sempre pensen que els seus fills són excepcionals, oi que sí?

—Tant si ho són com si no, sí, és veritat —va dir l’Alec rient—. Ja m’hi havia fixat.

—Així doncs, ja torna a estar bé.

—Però vull que el tinguis a casa tres setmanes. No el deixis jugar a res, ni fer cap esforç. Sobretot, que no caigui i que no es doni cap cop al cap.

—Me n’asseguraré.

—I d’aquí a tres setmanes, que torni a fer vida normal.

—Us estic molt agraïda. Ja sabeu que no us puc pagar.

—Enviaré la nota al senyor i esperaré que hi hagi sort.

L’Alec se’n va anar. La Sal es va posar les sabates i el barret, i es va tapar les espatlles amb una flassada. Encara feia fred, però ja no glaçava.

Als camps, els homes començaven a passar l’arada, ara que entrava la primavera. La gent la saludava mentre ella feia el seu camí entre les cases i deia el mateix a tothom:

—Per fi vaig a buscar el meu Kit a la casa pairal per portar-lo a casa. Gràcies al Senyor.

Caminava de pressa. De fet, no li calia afanyar-se, però ara que en Kit estava a punt de ser alliberat, la Sal no tenia espera.

Va entrar per la porta de la cuina, com sempre, i va pujar per les escales de darrere. Quan va veure en Kit dret a l’habitació, amb la roba esparracada que duia quan havia anat a viure a la casa pairal, es va posar a plorar.

Encara plorant, es va agenollar a terra i el va abraçar amb suavitat.

—No t’amoïnis, que ploro d’alegria —li va dir. Estava contenta perquè en Kit no s’havia mort, però no ho va dir.

Es va asserenar i es va aixecar de terra. Llavors va veure que la Fanny era a l’habitació, dreta al costat del llit, i la va abraçar, també.

—Gràcies per ser tan bona nena amb el meu fill —li va dir.

—Em surt sense voler —va respondre la Fanny—, és tan encantador!

En Kit va abraçar la Fanny i li va fer un petó en una galta plena de grans.

—Tornaré aviat per ajudar-te a netejar les llars de foc i les botes —li va dir.

—No tinguis pressa, tu posa’t bo —li va respondre ella.

La Sal va agafar en Kit de la mà i van sortir de l’habitació. I allà, al replà, hi havia en Will.

A la Sal se li va escapar un crit de l’ensurt, sense voler, i llavors es va quedar immòbil un moment. Va notar que en Kit li estrenyia més la mà, de la por. De seguida va fer una reverència a en Will, va abaixar els ulls per no mirar-lo directament i va intentar passar pel seu costat sense dir res.

Ell se li va posar al mig.

En Kit va recular atemorit i va intentar amagar-se darrere de la faldilla de la Sal.

—No el portis més —li va etzibar en Will—. El mocós no serveix per a res.

La Sal es va empassar la ràbia. No els havia fet prou mal, encara? Li havia mort el marit i havia ferit el seu fill, i ara es volia burlar d’ella.

—Faré el que em digui el senyor, naturalment —va dir amb una veu que ben just podia controlar.

—El senyor s’alegrarà de desfer-se d’aquest brivall.

—En aquest cas, ens n’anem, senyor. Que tingueu bon dia.

En Will no es va apartar del mig.

La Sal va fer un pas endavant i el va mirar de fit a fit als ulls. Era gairebé tan alta com ell, i igual d’ampla. La veu li va canviar, sense proposar-s’ho. «Deixeu-me passar», va dir amb veu clara i baixa, sense aconseguir dissimular del tot la ràbia.

Li va veure un espurneig de por als ulls, com si en Will es penedís d’aquella confrontació. Però ell no va desistir. Se’l veia decidit a buscar problemes.

—M’amenaces? —va dir en un to sorneguer no gaire convincent.

—Prengueu-vos-ho com vulgueu.

La Fanny va intervenir amb veu d’espinguet, espantada.

—En Kit se n’ha d’anar a casa, senyor Will. Ho ha dit el cirurgià.

—No entenc per què el pare es va molestar a fer venir el cirurgià. No s’hauria perdut gran cosa, si el marrec s’hagués mort.

Això ja passava de la ratlla, per a la Sal. Desitjar que algú s’hagués mort era un insult desmesurat, i en Will ja havia estat a punt de matar en Kit. Sense rumiar-ho, va tirar enrere el braç dret i va clavar un cop de puny en un costat del cap d’en Will. La Sal tenia l’esquena ampla i els braços forts, i l’impacte va ser perfectament audible, quan el puny li va picar al cap.

En Will va fer tentines, es va marejar i va caure a terra, cridant del mal.

La Fanny va ofegar un crit de l’esglai.

La Sal es va quedar mirant en Will. Li sortia sang de l’orella. Es va esgarrifar del que havia fet.

—Perdona’m, Déu meu —va dir.

En Will no feia cap esforç per posar-se dret. Es va quedar estès a terra, gemegant.

En Kit va arrencar a plorar. La Sal el va agafar de la mà i va passar pel costat d’en Will, que gemegava de mal. Havia de sortir de la casa cames ajudeu-me. Es va endur en Kit cap a les escales i les van baixar corrents. Van travessar la cuina sense dir res als criats, que se’ls van quedar mirant. Van sortir per la porta del darrere i se’n van anar a casa.

Aquella tarda la va fer cridar el senyor.

La Sal havia infringit la llei, és clar. Era culpable d’un delicte. Encara pitjor, era una simple vilatana que havia atacat un cavaller. Ara tenia un problema greu.

La llei i l’ordre eren responsabilitat dels jutges de pau, també anomenats magistrats. Eren nomenats pel Lord tinent, el representant del rei al comtat. No eren advocats, sinó terratinents locals. En una ciutat com Kingsbridge, hi havia uns quants jutges de pau, però en un poble normalment només n’hi havia un, i a Badford era el senyor Riddick.

Els delictes més greus eren jutjats per dos jutges de pau o més, i els càrrecs que suposaven la pena de mort havien de ser escoltats per un jutge d’un tribunal penal, però els delictes menors, com l’embriaguesa, la vagabunderia i la violència menor, els podia resoldre un sol jutge de pau, normalment, a casa seva.

El senyor Riddick seria el jutge i el jurat de la Sal.

La declararia culpable, evidentment, però quina pena li imposaria? Un jutge de pau podia ordenar que un delinqüent passés un dia al cep, assegut a terra amb les cames subjectades, una pena que era més una humiliació que no pas un càstig pròpiament dit.

La sentència que la Sal temia més eren els assots, que els jutges ordenaven molt sovint, i que eren el pa de cada dia a l’Exèrcit i la Marina. Normalment s’assotava en públic. El convicte era una persona a qui lligaven a un pal nua o mig nua; la roba, si en duia, quedava feta parracs durant la flagel·lació. El fuet que se solia emprar era el temut de nou cues, amb nou tires de cuir que tenien clavades pedres i claus, perquè esquincessin la pell de seguida.

L’embriaguesa podia ser castigada amb sis fuetades i les baralles, amb dotze. Per haver agredit un cavaller, a la Sal n’hi podien imposar vint-i-quatre, un autèntic suplici. A l’exèrcit, als homes sovint els clavaven centenars de fuetades, i de vegades perdien la vida; els càstigs civils no eren tan salvatges, però també eren severs.

La Sal se’n va anar immediatament a la casa pairal, i es va endur en Kit: no el podia deixar sol. Mentre caminaven de costat, ella rumiava què podia dir en defensa pròpia. En Will era responsable, almenys en part, del que havia passat, però no seria prudent per part seva assenyalar-ho: encara afegiria llenya al foc. Als nobles se’ls permetia adduir excuses per als delictes que cometien, però del poble menut s’esperava que es mostrés penedit: qualsevol intent de justificar-se segurament donaria peu a un càstig més estricte.

A la casa pairal, en Platts, el majordom, la va fer passar a la biblioteca, on el senyor Riddick estava assegut a l’escriptori. En Will era al seu costat, amb l’orella embenada. El rector George seia en una altra taula, al costat d’ells, amb ploma, tinta i un llibre major. No van convidar a seure la Sal.

—A veure, Will, hauries d’explicar què ha passat —va dir el senyor.

—La dona se m’ha encarat al replà del pis de dalt —va respondre en Will.

Era mentida, però la Sal no va dir res.

—Li he dit que s’apartés del mig —va continuar en Will—, i llavors m’ha clavat un cop de puny al cap.

El senyor va esguardar la Sal.

—I tu, què n’has de dir, tu?

—Em sap molt greu el que ha passat —va respondre la Sal—. L’únic que puc dir és que crec que les tragèdies que ha patit la meva família els darrers mesos m’han fet perdre el seny.

—Però això no és motiu per atacar en Will —va oposar el senyor.

—Se’m va ficar al cap que el senyor Will en part era responsable de la mort del meu marit i de la terrible ferida que va patir el meu fill. Semblava que no tenia clemència amb mi i que el meu fill no era important.

—Que no era important? —va saltar en Will—. Mira el marrec! No val res de res. Per què hauria de vessar llàgrimes per ell? És clar que no el considero gens important. A més a més, aquests vilatans tenen massa fills. No cal plorar, per un que se’n perdi.

La Sal va procurar enraonar amb humilitat.

—La seva mare ploraria, senyor.

El senyor va arrufar les celles, i en Will es veia incòmode. El senyor Riddick era un home sever, però no tenia mala intenció, com el seu fill gran. La Sal veia que en Will es tirava pedres a la seva teulada, parlant d’aquella manera. Demostrava el menyspreu que sentia per un nen petit. Ni tan sols els de la seva família no el respectarien, veient-ho.

—Em sap greu, senyor, però en Kit és el meu únic fill —va dir la Sal.

—Sort que és l’únic! —va replicar en Will—. No et pots ocupar ni d’aquest. Ha de venir a casa perquè te’l mantinguem.

—Senyor, ni abans ni després de casada, no havia demanat mai ajuda a la parròquia. Fins que van matar el meu marit.

—Ah, i això és culpa de l’altra gent, oi? —va dir en Will.

La Sal tan sols el va mirar directament als ulls, sense dir res.

Aquell silenci va ser prou eloqüent perquè el senyor intervingués:

—Entesos, crec que ja me n’he fet una idea clara. Tret que l’un o l’altre tingui alguna cosa a afegir-hi.

—L’han d’assotar —va afirmar en Will.

El senyor va assentir.

—És un càstig adient per a una agressió contra un cavaller.

—No, si us plau! —va exclamar la Sal.

—Això no obstant, aquesta dona ja ha patit molt darrerament —va continuar el senyor—, malgrat que res no ha estat per culpa seva.

—I què voleu fer, doncs? —va demanar en Will, enfurismat.

El senyor se li va girar.

—Tanca la boca, noi —va dir, i en Will es va arronsar visiblement—. Soc el teu pare. Et penses que em sento orgullós del que has fet a una família humil del poble?

En Will estava massa atònit per respondre.

El senyor va tornar a mirar la Sal.

—Sento compassió per tu, Sal Clitheroe, però no puc passar per alt la falta que acabes de cometre. Si et quedes al poble, t’hauré de fer assotar. Però si te’n vas, aquest assumpte quedarà oblidat.

—Que marxi?

—No puc permetre que visquis aquí sense castigar-te. Sempre t’assenyalarien com la dona que va clavar un cop de puny al fill del senyor i no li van fer res.

—Però on voleu que me’n vagi?

—No ho sé, i m’és igual. Però si no te n’has anat demà abans que surti el sol, rebràs trenta-sis assots.

—Però…

—No diguis res més. N’has sortit prou ben parada. Surt d’aquesta casa ara, i ves-te’n de Badford quan despunti el dia.

La Sal es va aixecar.

—I considera’t molt afortunada —va dir en Will.

Ella va agafar en Kit de la mà i se’n va anar.

Tota la gent del poble sabia que la Sal havia tombat en Will Riddick d’un cop de puny. Molts dels amics de la Sal l’esperaven quan va sortir de la casa pairal. L’Annie Mann li va preguntar què havia passat. A la Sal li resultava dolorós explicar la història, i s’estimava més relatar-ho una vegada i prou. Va demanar a l’Annie que digués a la gent que l’anessin a veure a casa d’en Brian Pikestaff.

Quan hi va arribar, en Brian netejava el fang de l’arada després de treballar tot el dia als camps. Li va preguntar si es podia trobar amb tota la gent al seu graner i, tal com ella s’esperava, ell hi va accedir de seguida.

Mentre esperava que els seus amics es reunissin, la Sal reflexionava. Li costava imaginar com seria la seva vida a partir de l’endemà. On aniria? Què faria?

Quan tothom va ser allà, els va desgranar tota la història amb detall. La gent va murmurar imprecacions quan van sentir que en Will havia desitjat la mort d’en Kit; la van aclamar quan els va dir que l’havia estès a terra amb un cop de puny, i van ofegar un crit en el moment que els va revelar la sentència d’expulsió del poble.

—Al matí ja me n’hauré anat —els va fer saber—. Tan sols vull que reseu per mi.

En Brian es va aixecar i va pronunciar una oració improvisada, en què demanava a Déu que abaixés els ulls cap a la Sal i en Kit i que tingués cura d’ells, passés el que passés. Llavors van començar les preguntes. La gent li demanava les coses que ella es qüestionava a si mateixa, i no hi tenia respostes.

En Brian era un home pràctic.

—Te n’hauràs d’anar amb el que puguis portar a sobre, només. Nosaltres et guardarem la resta de les coses aquí al graner. Quan t’hagis establert en algun lloc, podràs venir amb un carro a buscar-ho tot.

Veient que en Brian es preocupava per ells i com n’era, de bo, la Sal hauria plorat.

—La meva tia té una casa d’hostes a Combe —va intervenir el cardador Mick Seabrook—; és barata i neta.

—Em podria anar bé —va dir la Sal, tot i que Combe era a dos dies lluny, una distància que intimidava algú que havia sortit poques vegades de Badford—. Però m’he de guanyar la vida. No puc demanar l’Ajut als Pobres. Només el donen a la parròquia on has nascut.

—I la pedrera d’Outhenham? —va suggerir en Jimmy Mann—. Sempre hi necessiten mà d’obra.

La Sal no ho veia clar.

—Vols dir que contracten dones? —Ella no havia anat mai a Outhenham, però coneixia els prejudicis dels homes.

—No ho sé, però tu ets forta com la majoria dels homes —va dir en Jimmy.

—Això és el que no els fa gràcia.

La gent la volia ajudar, i tenien tota mena de suggeriments, però tot eren hipòtesis, i la Sal i en Kit es podien morir de gana, si ho havien d’anar provant. Al cap d’una mica, els va donar les gràcies a tots i se’n va anar, amb en Kit agafat de la mà.

S’havia fet fosc mentre era al graner, però va poder seguir el camí sense problemes a les fosques. L’endemà al vespre estaria en un lloc desconegut.

En arribar a casa va escalfar una mica de brou per sopar i després va ficar en Kit al llit.

Es va asseure una estona al costat del foc, a rumiar, i aleshores es va sentir un truc a la porta. L’Ike Clitheroe, l’oncle d’en Harry, va entrar amb en Jimmy Mann. En Jimmy portava el barret de tres puntes a les mans.

—Els amics han fet una col·lecta —va explicar l’oncle Ike—. No és gran cosa.

En Jimmy li va ensenyar que dins del barret tenia una petita pila de penics i uns quants xílings. L’Ike tenia raó, no era gran cosa, però allò podria ser una ajuda crucial per als propers dies desesperats. La gent sense sostre havia de comprar el menjar a les tavernes, on era més car.

En Jimmy va abocar les monedes a la taula, un rierol de coure i d’argent. La Sal sabia com els costava a la gent pobra donar diners.

—No us puc dir… —Se li va escanyar la veu, i va tornar a començar—. No us puc dir com n’estic, d’agraïda, de tenir uns amics tan bons. —«I que desgraciada em sento d’haver de deixar-los tots enrere», va pensar.

—Que Déu et beneeixi, Sal —va dir l’Ike.

—A tu també, i a tu, Jimmy.

Quan se’n van haver anat, la Sal es va ficar al llit, però va estar molta estona que no es podia adormir. La gent deia «Que Déu et beneeixi», però de vegades Déu no ho feia, i darrerament la Sal se sentia maleïda. Déu li havia donat bons amics, però també enemics poderosos.

Va pensar en la seva tia Sarah. Havia marxat del poble per voluntat pròpia i se n’havia anat a Kingsbridge a vendre balades al carrer. La Sal sempre havia admirat la Sarah. Potser ella també podria prosperar marxant d’allà. La vida al poble mai no havia estat el que ella volia, abans de conèixer en Harry.

La tia Sarah se n’havia anat a Kingsbridge. Potser aquella era la ciutat per a la Sal, també.

Com més hi pensava, millor li semblava. Hi podia arribar en mig dia, tot i que el trajecte a peu seria feixuc per a les cametes d’en Kit. I només coneixia una persona de la ciutat, l’Amos Barrowfield. Potser podria continuar filant llana per a ell. Fins i tot, potser l’ajudaria a trobar una habitació on ella i en Kit poguessin viure.

Es va sentir millor, ara que havia entrellucat algunes possibilitats. Estava esgotada, baldada, i al final va agafar el son. Tanmateix, es va despertar abans que trenqués el dia. Dubtant de quina hora era, es va moure per dins la casa amb la tènue claror de les brases de la llar de foc. Va aplegar les quatre coses que s’enduria.

S’havia d’emportar la roda de filar de la seva mare. Pesava molt, i l’hauria de traginar uns quinze quilòmetres, però allò potser seria l’únic mitjà de què disposaria per guanyar-se la vida.

No tenia roba sobrera. Portaria l’únic vestit, sabates i barret de què disposava. Tant de bo tingués sabates per a en Kit, però el nen no n’havia portat mai fins que havia anat a treballar a la casa pairal. L’abric li anava molt gran, a en Kit, i sort en tenia, perquè així li duraria uns quants anys.

S’emportaria l’olla, el ganivet de cuina i el poc menjar que hi havia a la casa. Va dubtar de què fer amb la Bíblia del seu pare, però finalment va decidir deixar-la a la casa. En Kit no es podria menjar un llibre.

Qui sap si mai tindria diners per llogar un carro i venir a buscar els mobles. No n’hi havia gaires: dos llits, una taula, dos tamborets i un banc, però els havia fet en Harry, i ella els tenia molta estima.

Quan la primera claror va tenyir el cel de gris darrere dels camps pel costat de llevant, la Sal va despertar en Kit i va fer farinetes. Després va rentar l’olla, els bols i les culleres, i amb un tros de corda vella, va lligar tots els estris junts. Va desar el menjar en un sac i el va donar a en Kit perquè el dugués ell. Llavors van sortir i la Sal va tancar la porta, amb la sensació que no la tornaria a obrir mai més.

Primer de tot van anar a l’església de Saint Matthew. Allà, al cementiri, hi havia una creu de fusta senzilla amb un Harry Clitheroe pintat pulcrament al braç travesser amb pintura blanca.

—Agenollem-nos uns moments —va dir a en Kit.

Ell feia cara d’estar confós, però no ho va qüestionar, i tots dos es van agenollar davant de la tomba.

La Sal va pensar en en Harry: aquell cos fibrat, el tarannà discutidor, l’amor que sentia per ella i com es preocupava sempre per en Kit. Estava segura que era al Cel, ara. Es va recordar de quan festejaven: primer el flirteig, després els petons vacil·lants i l’agafar-se de les mans, les trobades en secret al bosc en sortir de l’església els diumenges, quan no es podien treure les mans de sobre, i, per fi, el moment en què es van adonar que volien passar la vida junts. També recordava el dia de la seva mort, ple de patiment, i es va preguntar si aquella crueltat podia ser per voluntat de Déu.

Aleshores va resar en veu alta una oració improvisada, tal com feien els metodistes en les seves reunions. Va demanar a en Harry que vetllés per ella i pel seu fill, i va suplicar a Déu que l’ajudés a tenir cura d’en Kit. Va demanar perdó pel pecat d’haver clavat un cop de puny a en Will. No va ser capaç d’obligar-se a resar perquè a en Will se li curés aviat l’orella. Va demanar que els tràngols pels quals passava no duressin gaire més, i per acabar va dir «Amén», i en Kit ho va repetir.

Es van posar drets i van sortir del cementiri.

—On anem, ara? —li va preguntar en Kit.

—A Kingsbridge —va dir la Sal.

L’Amos i en Roger havien passat els darrers dies adaptant la màquina de filar jenny.

Havien treballat en una sala del fons del magatzem de l’Amos, darrere d’una porta tancada amb pany i clau. No volien que la notícia d’aquella màquina nova s’escampés abans que la màquina estigués a punt.

La provaven amb llana anglesa, que era més resistent que no pas la importada d’Espanya o d’Irlanda, ja que tenia unes fibres més llargues i no es trencaven tant. En Roger havia provat una metxa fluixa a cada un dels vuit fusos, i després la feia passar per la grapa que la mantenia tibada mentre es filava. Quan ho va tenir a punt, l’Amos va accionar la màquina.

Filar a mà era un art que s’havia d’aprendre. En canvi, fer funcionar la màquina era fàcil. Amb la mà dreta, l’Amos feia girar la roda grossa a poc a poc, la qual feia girar els fusos, i així es cargolava el fil. Llavors va parar la roda i, amb compte, va tirar la barra cap endavant, en tota l’amplada de la màquina, per fer entrar més metxa als fusos.

—Funciona! —va exclamar, exultant.

—A casa d’en Frankland feien girar la roda molt més de pressa —va apuntar en Roger.

L’Amos va augmentar-ne el ritme, i els fils es van començar a trencar.

—Tal com ens temíem —va dir en Roger.

—Com ho podem arreglar?

—Tinc unes quantes idees.

En el decurs d’unes quantes jornades, en Roger va posar en pràctica diferents idees. La que va funcionar implicava lligar un pes als fils, per tal que estiguessin tibats a cada etapa del procés. Havien calgut més proves i errors per arribar a trobar el pes exacte que donava bon resultat. Al final, avui, després d’un matí frustrant de prova i error, se n’havien sortit. Aleshores, la mare de l’Amos els va cridar perquè anessin a dinar.

El record que tenia la Sal de Kingsbridge era molt viu. Malgrat que de l’última visita que hi havia fet ja en feia deu anys, havia estat una experiència impressionant i en recordava cada detall. I avui podria veure com havia canviat la ciutat.

Atansant-se des de les terres altes del nord, la Sal veia els indrets de referència que li eren familiars: la catedral, la cúpula de la llotja de la llana i el riu, amb el pont de doble arcada tan distintiu. La ciutat semblava més gran, sobretot pel costat sud-oest, on hi havia més cases de les que recordava. Però també hi va veure una cosa nova. A l’altra punta del riu, aigua amunt a partir del pont, allà on l’únic que es veia eren camps, la Sal va distingir una desena d’edificis alts amb diverses files de finestrals, tots a prop del riu. Li va venir al cap, vagament, haver sentit parlar la gent de construccions d’aquest tipus: eren fàbriques, on es feia la tela. Es tractava d’uns blocs estrets amb unes finestres altes, a fi que els treballadors tinguessin prou claror per veure bé el que teixien. L’aigua es necessitava per batanar, o enfeltrar, la tela, i per tenyir, i allà on l’aigua del riu baixava de pressa, també podia accionar la maquinària. Una part d’això ja devia existir feia deu anys, va pensar ella, ja que Kingsbridge havia estat una ciutat dedicada al tèxtil des d’abans que ella nasqués. Sols que abans els edificis eren petits i estaven més disseminats. Ara eren més grans i s’havien estès, i actualment existia un barri industrial ben delimitat.

—Gairebé ja hi som, Kit —va dir. El nen estava esgotat, ensopegava de tant en tant. La Sal l’hauria portat a coll, però ja duia la roda de filar i l’olla.

Van entrar a la ciutat. La Sal va preguntar a una dona d’aspecte amable on vivia l’Amos Barrowfield, i ella li va donar l’adreça d’una casa a prop de la catedral.

Li va obrir la porta una minyona.

—Soc una de les filadores de l’Amos Barrowfield —es va presentar la Sal—. Voldria parlar-hi, si és possible.

—Com es diu, si us plau? —li va demanar la minyona.

—Sal Clitheroe.

—Ah! —va fer la noia—. He sentit a parlar de vostè. —Va abaixar els ulls cap a en Kit—. Ell és el nen a qui un cavall va clavar una coça?

—Sí, és en Kit.

—Estic segura que l’Amos voldrà parlar amb vostè. Passi. Ah, jo em dic Ellen. —La va fer passar a dins la casa—. Ara acaben de dinar. Vol que els porti un te?

—Seria un regal del cel —va dir la Sal.

L’Ellen els va fer passar al menjador. L’Amos estava assegut a taula amb en Roger Riddick. Tots dos es van quedar ben parats quan van veure la Sal i en Kit.

La Sal es va inclinar.

—M’han expulsat de Badford —va dir bruscament.

—Per què? —va preguntar en Roger.

—Em sap greu dir-ho, senyor Roger —va dir la Sal, avergonyida—, però vaig donar un cop de puny al seu germà Will, al cap, i el vaig tombar a terra.

Hi hagué un segon de silenci, i llavors en Roger va esclafir a riure i, al cap d’un moment, l’Amos també.

—Ben fet! —va dir en Roger—. Ja fa temps que algú li hauria d’haver ventat un cop de puny al cap.

—Ja està bé que riguin —va continuar ella quan es van haver calmat—, però ara no tinc casa. Senyor Barrowfield, si puc trobar un lloc on viure a Kingsbridge, voldria continuar filant per a tu, si encara em vols donar feina.

—I tant que ho vull! —va exclamar l’Amos.

La Sal es va treure un pes de sobre.

—Et compraré el fil amb molt de gust —va continuar l’Amos. Va dubtar un moment, i llavors va dir—. Però tinc una idea millor. Potser et podria donar una feina que et faria guanyar més, que no filar a mà.

—Quina feina seria?

—T’ho he d’ensenyar —va dir l’Amos, aixecant-se—. Vine al magatzem. En Roger i jo tenim una màquina nova.





SEGONA PART


La revolta de les mestresses de casa

1795





11


La Sal i en Kit feia més de dos anys que treballaven per a l’Amos. En aquell lapse de temps havien canviat d’edifici. L’empresa era massa gran per al magatzem de darrere de la casa de l’Amos: ara ell tenia sis màquines de filar i una sala de batanar. Havia llogat un molí petit al costat del riu, al nord-oest de Kingsbridge, on l’aigua baixava prou de pressa per empènyer les maces del molí que feien encongir la tela i l’engruixien.

Treballaven de valent des de les cinc del matí fins a les set del vespre, tret del dissabte —beneït dissabte—, en què la jornada només durava fins a les cinc de la tarda. La canalla estaven tots sempre cansats. Això no obstant, la vida era millor que abans. La mare d’en Kit tenia diners, vivien en una casa calenta, amb una llar de foc de debò, i —el millor de tot— s’havien escapat dels escurçons de Badford que havien mort el seu pare. En Kit esperava no haver de viure mai més en un poble.

Ara bé, la guerra havia fet canviar les coses, de mica en mica i gradualment, cap a pitjor. A l’edat de nou anys, en Kit sabia què eren els diners, i entenia que els impostos de guerra havien fet apujar el preu de tot, mentre que els treballadors del tèxtil cobraven el mateix. El pa no estava sotmès a impostos, però també es va encarir a causa d’una mala collita. Durant un temps, després d’aprendre a fer funcionar la filadora jenny, la Sal s’havia pogut permetre comprar vedella, te amb sucre i algun pastís, però ara menjaven cansalada i bevien una cervesa fluixa. Així i tot, la vida que feien aquí era millor que no pas quan vivien al poble.

La millor amiga d’en Kit era una nena que es deia Sue, de la seva edat, si fa no fa, i que havia perdut el pare. Treballava amb la seva mare, la Joanie, a la màquina de filar del costat de la Sal, a les Filatures Barrowfield.

Avui era un dia especial. Tots els treballadors se n’havien adonat tan bon punt havien entrat a la fàbrica i havien vist, a terra, a prop del batan i embolicat amb xarpellera, un objecte de les dimensions d’un llit de dosser, més o menys, o d’una calessa. Ho devien haver portat a la nit, quan tots se n’havien anat a casa.

N’havien parlat durant la pausa de mitja hora per dinar, i la mare d’en Kit havia dit que devia ser una màquina nova, per bé que ningú no havia vist mai una màquina tan gran.

En Roger Riddick, l’amic de l’Amos Barrowfield, va comparèixer cap a mitja tarda. En Kit no oblidaria mai la bondat que en Roger li havia demostrat quan era a Badford. També recordava que havia estat en Roger qui havia adaptat la primera filadora jenny de l’Amos. Ara hi havia sis màquines d’aquelles, i l’Amos planejava comprar-ne més, fins que la guerra havia començat a afectar el negoci.

L’Amos va aturar la feina mitja hora abans i va demanar als treballadors que es reunissin amb ell i en Roger a la planta baixa, al voltant de l’objecte misteriós. Va ordenar als homes que paressin el batan, ja que amb el brogit dels cops no es podia parlar.

—No fa gaire, el senyor Shiplap de Combe em va demanar cinc centes iardes de linsey-woolsey —va dir l’Amos.

Era una comanda important, fins i tot en Kit ho sabia, i tots van aplaudir.

—Vaig demanar cinquanta-cinc lliures per l’encàrrec, i m’esperava que m’ho rebaixessin a cinquanta. Però me’n va oferir trenta-cinc, i em va dir que coneixia un altre draper de Kingsbridge que estava disposat a tancar el tracte per aquell preu. Ara bé, jo sabia que un fabricant només podia fer aquest tracte reduint la paga als treballadors.

Es va alçar un murmuri de descontentament. Els homes i les dones del costat d’en Kit feien cara de desconfiar i de voler revoltar-se. No els agradava parlar d’abaixar els preus per comanda.

—O sigui que li vaig dir que no —va continuar l’Amos.

Els treballadors van respirar tranquils, en sentir-ho.

—No em va agradar haver de rebutjar un encàrrec, perquè no ens en fan tants com abans, i si les coses continuen com ara, a alguns de vosaltres us hauré d’acomiadar.

Ara en Kit es va amoïnar. Sabia que cap fabricant tèxtil de Kingsbridge buscava treballadors, en aquest moment. Havia sentit dir a la mare que no substituïen la gent que se n’anava, a causa de la incertesa sobre què passaria en el futur i sobre quant duraria la guerra. L’Amos no era l’únic que tenia aquest dilema.

—Però he trobat una solució. Ja sé com puc assumir l’encàrrec del senyor Shiplap sense haver de reduir els preus per peça ni haver de fer fora treballadors.

Hi va haver un silenci. En Kit notava que els empleats no se’n refiaven, que dubtaven de si creure’s l’Amos o no.

L’Amos i en Roger van estirar les lones que cobrien l’objecte misteriós i les van deixar caure a terra. Quan aquella cosa va estar del tot a la vista, en Kit tampoc no va saber què era. No havia vist mai res semblant.

I pel que veia, ningú altre ho havia vist mai abans, tampoc. Tothom murmurava, desconcertat.

Hi havia vuit corrons metàl·lics cilíndrics dins d’una piràmide negra. A en Kit, allò li recordava una pila de canonades d’aigua que una vegada havia vist al carrer de Dalt. Semblava que els cilindres estaven subjectats amb claus. Tot l’aparell estava muntat damunt d’una plataforma de fusta de roure ben sòlida, amb unes potes gruixudes i curtes.

Evidentment, allò era una màquina, però què devia fer?

L’Amos va respondre la pregunta no formulada.

—Això és la solució al nostre problema. És una màquina de cardar.

En Kit sabia què era allò de cardar la llana. Es recordava d’en Mick Seabrook, un cardador a mà de Badford. En Mick feia servir uns raspalls amb pues de ferro, i en Kit es va adonar que en aquella màquina cada corró estava embolicat amb una funda de cuir recoberta de claus, igual com les pues dels raspalls d’en Mick.

—De màquines com aquesta, ja fa molt temps que n’hi ha —va continuar l’Amos—, però els darrers anys s’han posat en voga, i aquesta n’és la versió actualitzada. Es posa la llana per entremig del primer parell de corrons, i els claus la desembullen i n’estiren les fibres.

—Però el cardador ho ha de fer un munt de vegades, tot el dia —va apuntar en Kit.

Els treballadors van riure, perquè el vailet havia parlat.

—El nen té raó, però —va dir la Joanie al cap d’un moment.

—Sí —va fer l’Amos—. Justament per això hi ha tants corrons. Amb una passada no n’hi ha mai prou. Així doncs, la llana passa per un altre parell de corrons, que tenen les dents posades més juntes, i després per un tercer i un quart parell, i cada parell pentina més fi, treu més brutícia i deixa les fibres més estirades.

—Aquesta màquina la van fer per treballar cotó —va afegir en Roger—, i la llana és més flonja, de manera que n’he modificat les pues de ferro, les he fet no tan afilades, i he eixamplat els espais entre els corrons de dalt i de baix, a fi que el procés no sigui tan brusc.

—I l’hem provada, i funciona —va afegir l’Amos.

—I qui fa girar els corrons? —va inquirir la Sal.

—Ningú —va respondre l’Amos—. Com el batan, la màquina de cardar és impulsada per la poderosa força del riu, canalitzat cap al corrent d’aigua i que es transmet als corrons per mitjà d’uns engranatges i unes cadenes. Tan sols es necessita un home que vigili el mecanisme i que vagi fent petits ajustaments mentre funciona.

—Llavors què faran els cardadors de mà per guanyar-se la vida? —va plantejar la Joanie.

Té raó, va pensar en Kit; en Mick i altres cardadors potser no serien necessaris, si hi havia màquines de cardar accionades per la roda hidràulica.

L’Amos semblava que estava a punt per respondre aquesta pregunta.

—No us enganyaré —va dir—. Tots em coneixeu. No vull que la gent deixi de guanyar-se la vida. Tenim una alternativa. Jo podria tornar aquesta màquina al lloc d’on ha vingut, oblidar-me de la comanda del senyor Shiplap i dir-vos a la meitat de vosaltres que no torneu demà perquè no tinc feina per donar-vos. O us podria tenir treballant però us hauria de reduir les tarifes per peça. Tercera opció: podem mantenir les tarifes al mateix nivell, satisfer la comanda del senyor Shiplap i que tots continueu treballant…, si fem servir la màquina de cardar.

—Podria fer servir els seus diners per continuar funcionant com abans —va saltar la Joanie, en to desafiador.

—No en tinc prou —va dir l’Amos—. Encara estic pagant els deutes que em va deixar el pare ara fa tres anys. I sabeu com va contreure el deute? —Ara li va canviar el to de veu, que es tornà més emotiu—. Portant el negoci amb pèrdues. Us puc dir una cosa del cert, i és que jo no ho faré mai, això. Mai.

—He sentit dir que aquestes màquines no fan bé la feina —va intervenir una dona. Es van sentir murmuris en el mateix sentit.

—A mi em sembla diabòlica, amb tots aquests claus —va opinar una altra.

En Kit havia sentit gent que parlava així de les màquines. No entenien com funcionaven, i per això deien que hi havia d’haver un dimoniet tancat a dins que les feia funcionar. En Kit entenia les màquines, i sabia que a dins no hi havia follets ni dimonis.

Es va fer un silenci de descontentament, i llavors va intervenir la mare d’en Kit.

—A mi no m’agrada aquesta màquina —va dir—. No vull veure com la gent que carda a mà perden la feina. —Va mirar al seu voltant, cap a les altres treballadores, la majoria, dones—. Però confio en el senyor Barrowfield. Si ell diu que no tenim cap més alternativa, jo el crec. Em sap greu, Joanie. Hem d’acceptar la màquina de cardar.

L’Amos no va dir res.

Les treballadores es van mirar les unes a les altres. En Kit va sentir la remor dels comentaris, la major part en veu baixa; les dones estaven descontentes, però no enfurismades. Se les veia simplement resignades. De mica en mica els va canviar l’expressió, es van quedar pensatives i anaven dient «bona nit» fluixet.

La Sal, en Kit, la Joanie i la Sue se’n van anar junts. Tots quatre se’n van tornar a casa cansats, al capvespre. Havia plogut durant el dia, mentre eren a dins de la fàbrica, i ara el sol ponent es reflectia als tolls. Van travessar la plaça del Mercat quan un fanaler hi voltava amb la flama. Al bell mig de la plaça els instruments de càstig estaven sumits en la semipenombra: les forques, el cep i el pilar baix on es fuetejava; en realitat, hi havia dos pilars amb un pal travesser, on el malfactor era lligat, amb les mans subjectades per sobre del cap, i allà el fuetejaven. Les estructures de fusta estaven esquitxades de sang. En Kit va procurar no mirar-ho: allò li feia por.

Quan van passar per davant de la catedral, les campanes van començar a tocar. El dilluns a la nit era dia d’assaig, per als campaners. En Kit sabia que hi havia set campanes: la de to més alt, la número 1, es deia la tiple, i la de to més baix, la número 7, era la tenor. Com de costum, van començar amb una passada senzilla, tocant totes set campanes en la seqüència 1234567. Aviat passarien a tocar alguna cosa més complicada. A en Kit li interessava la manera com alteraven la tonada variant l’ordre de les campanes. Per a ell, allò tenia alguna cosa gratament lògica.

La Sal i en Kit compartien una casa amb la Sue i la seva família al barri de cases de lloguers baixos del nord-oest del centre. A la planta baixa, a la part del darrere, hi havia la cuina, on tots cuinaven i menjaven. L’estança del davant estava ocupada per l’oncle Jarge de la Sue, cinc anys més jove que la Joanie, de vint-i-cinc, i que feia de teixidor en una de les fàbriques d’en Hornbeam. En Jarge també era un dels campaners, i d’ell en Kit havia après coses de la tradició campanera.

Hi havia dos llits al pis de dalt. La Joanie i la Sue dormien juntes a l’habitació del davant, i la Sal i en Kit, a la del darrere. La majoria dels pobres compartien el llit per estar més calents. Així s’estalviaven comprar llenya o carbó.

Les golfes, de sostre baix, estaven ocupades per la tia de la Joanie, la Dottie Castle. Era gran i estava delicada de salut. Es mig guanyava la vida sargint mitjons i apedaçant pantalons.

Tan bon punt van arribar a casa, en Kit es va estirar al llit que compartia amb la mare, el gran, que havien fet portar de Badford. Va notar que la Sal li treia les botes i l’acotxava amb una flassada, i a l’instant es va quedar adormit.

Ella el va despertar al cap d’una mica, i en Kit va baixar a sopar fent tentines. Hi havia cansalada amb cebes i pa amb suc que havien guardat d’un rostit. Tots estaven famolencs, i van menjar amb una esgarrapada. La Joanie va recollir el suc de la paella amb una altra llesca de pa i la va repartir entre els dos nens.

Havent sopat, en Kit i la Sue se’n van anar directament al llit. En Kit ja s’havia adormit al cap de no res.

La Sal es va rentar la cara, després es va raspallar els cabells i se’ls va lligar amb una cinta vella de color vermell. Llavors va pujar a l’habitació de les golfes a demanar a la tia Dottie que li vigilés els nens un parell d’hores.

—Si es desperten, doni’ls una mica de pa —li va dir—. I prengui’n vostè, si té gana.

—No, gràcies, maca. Estic bé. No em cal gran cosa, estant asseguda aquí tot el dia. Les treballadores heu de menjar més.

—Vostè mateixa…

Va anar a veure en Kit, que estava ben adormit. Al costat del llit, hi tenia una pissarra i un clau. Cada dia al vespre, la Sal dedicava una estona a practicar l’escriptura. Copiava passatges de la Bíblia, l’únic llibre que tenia. Anava progressant. Els diumenges n’ensenyava a en Kit, però els altres dies el nen estava massa cansat.

Li va fer un petó al front i se’n va anar a l’altra habitació. La Joanie s’estava posant un barret de flors que havia brodat ella mateixa, i després va fer un petó a la Sue, que ja dormia. Llavors totes dues dones van sortir.

Van enfilar avall pel carrer Major. El centre de la ciutat estava molt animat, quan la gent sortia de casa al vespre, a la recerca de plaer, companyia i potser amor. La Sal havia renunciat a l’amor. Estava gairebé segura que al germà de la Joanie, en Jarge, li hauria agradat casar-se amb ella, però ella l’havia descoratjat. Havia estimat en Harry i l’havien mort, i no estava disposada a exposar-se a aquella mena de dolor una altra vegada, no volia posar la seva felicitat en mans de gent benestant que podien assassinar impunement.

Van travessar la plaça. La fonda Bell era un establiment ampli, amb una entrada per a carruatges que donava a un pati i uns estables. A dalt de l’arc de l’entrada hi havia penjada, naturalment, com el nom de la fonda indicava, una campana, que tocaven per avisar que la diligència estava a punt de marxar. No feia gaire temps encara la tocaven per convidar la gent a anar a veure una representació teatral, però actualment les obres es representaven al teatre de la localitat.

La fonda disposava d’una sala gran on les begudes alcohòliques se servien directament d’una fila de botes, com una barricada. Hi havia molt d’enrenou, de converses i riallades, i l’ambient estava carregat de fum de les pipes. Els campaners ja hi eren, asseguts al voltant de la taula habitual, a la vora de la llar de foc, amb barrets atrotinats al cap i gerres de terrissa al davant. Els pagaven un xíling per cada sessió, de manera que la nit del dilluns sempre tenien diners per a cervesa.

La Sal i la Joanie van demanar al cambrer una gerra de cervesa per a cada una, i es van assabentar que el preu s’havia apujat de tres a quatre penics.

—Igual que el pa —va dir el cambrer— i pel mateix motiu: el blat va molt car.

Quan la Sal i la Joanie es van asseure, en Jarge els va llançar una mirada severa.

—Hem estat parlant de la màquina nova d’en Barrowfield —els va dir.

La Sal va fer un glop de cervesa. No li agradava emborratxar-se i, de tota manera, mai no es podia permetre més d’una gerra, però li agradava molt el gust de la malta i aquella brillantor càlida.

—Una màquina de cardar —va dir ella a en Jarge.

—Una màquina de fer morir de gana els treballadors, en dic jo —va replicar en Jarge—. Anys enrere, quan els amos intentaven introduir màquines modernes aquí, a l’oest d’Anglaterra, hi havia revoltes, i els amos ho deixaven córrer. Això és el que hauria de passar ara.

La Sal va negar amb el cap.

—Tu digues el que vulguis, però a mi m’ha salvat. L’Amos Barrowfield estava a punt d’enviar la meitat dels treballadors a casa, perquè el preu de mercat de la tela és molt baix, però la màquina nova suposa que pot fer el tracte a un preu més baix, de manera que jo continuo treballant amb la jenny.

A en Jarge no li agradaven aquesta mena d’arguments, però ella sí que li agradava, i va contenir la ràbia.

—Així, Sal, tu què els dius, als que filen a mà, de la màquina nova?

—No ho sé, Jarge. Però si una cosa sé és que jo estava en la misèria i sense casa fins que va començar a funcionar la primera filadora jenny d’en Barrowfield, i que avui potser hauria perdut aquesta feina si ell no hagués comprat una màquina de cardar.

L’Alf Nash hi va dir la seva. No era campaner, però sovint estava amb ells, i la Sal pensava que la Joanie li agradava. Ara estava assegut al costat d’ella. L’Alf era lleter, i com que la roba constantment se li esquitxava de llet, li feia una olor com de formatge. La Sal no creia que la Joanie se’n pogués enamorar.

—La Sal té raó en això, Jarge —va opinar l’Alf.

En Sime Jackson, un teixidor que treballava amb l’Spade, era un dels membres més reflexius del grup.

—Jo no hi trobo ni cap ni peus, de cap manera —va dir—. Les màquines n’ajuden uns i prenen la feina a d’altres. Com dimoni has de saber què és millor?

—Aquest és el nostre problema —va dir la Sal—. Coneixem les preguntes, però no en sabem les respostes. Necessitem aprendre.

—La gent com nosaltres no és la que aprèn —la va contradir l’Alf—. Nosaltres no anem a la Universitat d’Oxford.

L’Spade va parlar per primera vegada. Era mestre campaner, cosa que significava que dirigia els altres campaners.

—En això vas errat, Alf —va dir—. Arreu del país hi ha treballadors que es formen ells mateixos. Van a les biblioteques i s’apunten a clubs per compartir llibres, a societats musicals i cors. Participen en grups d’estudi de la Bíblia i en reunions de debat polític. La Corresponding Society de Londres té centenars de filials.

La Sal es va emocionar amb aquesta idea.

—Això és el que hauríem de fer: estudiar i aprendre. Què és aquesta societat no sé què que has dit?

—La van fundar per debatre la reforma del Parlament. El sufragi per als treballadors, etcètera. S’ha estès pertot arreu.

—A Kingsbridge no, no hi és —va apuntar en Jarge.

—Doncs hi hauria de ser —va opinar la Sal—. És just el que necessitem.

Un altre campaner, en Jeremiah Hiscock, un impressor que tenia botiga al carrer Major, va parlar.

—Jo estic al corrent de la Corresponding Society de Londres. El meu germà de Londres els imprimeix una part del material. Li cauen bé. Diu que prenen totes les decisions per majoria de vots. No hi ha diferències entre l’amo i els altres homes, en les reunions.

—Això demostra que es pot fer! —va dir en Jarge.

—No ho sé —va comentar en Sime, neguitós—. Ens titllaran de revolucionaris.

—La Corresponding Society de Londres no busca la revolució, sinó la reforma —va puntualitzar l’Spade.

—Ep, un moment —va fer l’Alf—. No van ser uns homes de la Corresponding Society, els que van jutjar per traïció, just abans d’aquest Nadal?

—Trenta homes —va confirmar l’Spade, que llegia la premsa amb avidesa—. Els van acusar de conspirar en contra del rei i del Parlament. La prova era que havien fet campanya a favor de la reforma parlamentària. Pel que es veu, ara és un delicte dir que el nostre govern no és perfecte.

—No recordo si els van penjar o què —va afegir l’Alf.

—Van tenir l’atreviment de portar el primer ministre, en William Pitt, als tribunals —va dir l’Spade—. En Pitt va haver de reconèixer que tretze anys enrere havia fet campanya a favor de la reforma del Parlament, també. A la sala els assistents es van partir de riure, i el jurat va desestimar els càrrecs.

En Sime encara no ho veia clar.

—Així i tot, a mi no m’agradaria que em jutgessin per traïció. Un jurat de Londres pot fer una cosa, i un de Kingsbridge pot fer el contrari.

—A mi se me’n fumen, els jurats —va saltar en Jarge—. Jo m’arriscaria.

—Ets valent com un lleó, Jarge —va dir la Sal—, però hem de ser tan llestos com valents.

—Estic d’acord amb la Sal —va fer l’Spade—. Fundar una societat, sí, però no cal dir que és una filial del grup de Londres, perquè seria buscar-se problemes. Diguem-ne… la Societat Socràtica, per exemple.

—Que em pengin si sé què vol dir —va fer en Jarge.

—Sòcrates era un filòsof grec que creia que podies arribar a la veritat per mitjà del debat i de l’argumentació. M’ho va explicar el canonge Midwinter. Em va dir que jo era socràtic perquè m’agraden els debats.

—Una vegada vaig conèixer un mariner grec. Bevia com un peix, però no era un maleït filòsof.

Els altres van riure.

—Digueu-ne com vulgueu —va fer l’Spade—, sempre que el nom no soni subversiu. Comencem amb una reunió sobre alguna altra cosa, com la ciència, les teories d’Isaac Newton, posem per cas. No convoquem la reunió en secret, anunciem-la a la Kingsbridge Gazette. Creem un comitè que la dirigeixi. Demanem al canonge Midwinter que en sigui el president. Procurem que tot sigui respectable, si més no, al principi.

La Sal estava entusiasmada.

—Ho hem de fer! —va exclamar.

—Però qui parlarà de ciència a un grapat de treballadors de Kingsbridge? —va preguntar en Jeremiah.

Tots van coincidir que allò era improbable. Però la Sal va tenir una idea.

—Jo conec una persona que va anar a Oxford.

Tots la van esguardar amb escepticisme, tret de la Joanie, que va somriure.

—Vols dir en Roger Riddick —va dir.

—Exacte. És amic de l’Amos Barrowfield i ve sovint a la fàbrica.

—L’hi pots demanar? —va fer l’Spade.

—És clar que sí. Jo vaig ser la primera a treballar a la seva filadora jenny, i encara faig anar la mateixa màquina. Sempre es para a preguntar-me com va.

—No li semblarà que ets massa atrevida?

—No ho crec. Ell no és com el seu germà, en Will.

—Així, l’hi demanaràs?

—De seguida que el vegi.

Després d’això, al cap de poc se’n van anar.

—N’estàs segura? —li va preguntar la Joanie quan se’n tornaven a casa.

—De què?

—De ficar-te en aquesta societat.

—Sí, me’n moro de ganes.

—Per què?

—Perquè treballo, dormo i tinc cura del meu fill, i no vull que la meva vida es limiti només a això. —Va tornar a pensar en la seva tia Sarah, quan parlava del que llegia en els diaris.

—Però et ficaràs en problemes.

—No pas per aprendre coses de ciència.

—Però això no tractarà només de ciència. Tots voldran parlar de llibertat, democràcia i drets de l’home. Ja ho saps.

—Bé, se suposa que els anglesos tenim dret a opinar.

—Quan diuen això, es refereixen als aristòcrates. No creuen que la gent com nosaltres haguem de tenir opinió.

—Però a aquells homes de Londres no els van declarar culpables.

—De tota manera, en Sime té raó: no pots tenir la certesa que un jurat de Kingsbridge fes el mateix.

La Sal va començar a pensar que la Joanie potser tenia raó.

—Si els treballadors de les fàbriques comencen a parlar de política, els consellers i els jutges s’espantaran, i la primera reacció que tindran serà castigar-ne uns quants per atemorir tots els altres. Per a en Jarge i l’Spade, això rai, perquè no tenen fills. Si els expulsen a Austràlia, o fins i tot si els pengen, només patiran ells i ningú més. Però tu tens en Kit i jo tinc la Sue, i qui se’n cuidarà, d’ells, si no ens tenen a nosaltres?

—Déu meu, tens raó. —La Sal estava tan encantada amb la idea de la Societat Socràtica, que no havia pensat prou en els riscos—. Però he dit que en parlaré amb en Roger Riddick. No els puc deixar a l’estacada, ara.

—Ves amb compte, doncs. Ves amb molt de compte.

—Sí, sí! —va dir la Sal—. T’ho prometo.





12


En una capella lateral de la catedral de Kingsbridge hi havia una pintura mural de santa Mònica, la patrona de les mares. Era una pintura medieval que a l’època de la Reforma havien tapat amb una capa de calç, però aquella capa s’havia gastat al cap de dos-cents cinquanta anys, i ara la cara de la santa es tornava a veure. Tenia la pell clara, cosa que estranyava l’Spade, perquè era africana.

L’Spade va encendre una espelma l’1 d’agost, exactament el dia que feia dotze anys que la seva dona, la Betsy, s’havia mort. A fora, els núvols es movien de pressa, al cel, i quan el sol es va obrir pas per entremig, va il·luminar els arcs de la nau i va tenyir breument la pedra grisa amb llampades d’un to argentat lluent.

L’Spade mirava de fit a fit la flama de l’espelma, tot recordant la Betsy. Pensava com n’estaven d’emocionats, tots dos, als dinou anys, quan van crear una llar junts en una caseta als afores de Kingsbridge. Es van sentir com infants jugant a ser casats. El teler d’ell i la roda de filar d’ella havien omplert una de les dues estances petites, i cuinaven i dormien a la cuina. Mentre ell treballava, sempre podia donar una ullada a la Betsy i veure el seu cap morè inclinat sobre el fus. No se sentia mai infeliç. Encara s’havien emocionat més quan ella havia quedat embarassada, i havien parlat sense parar de com podria ser el seu fill o la seva filla: bonic, intel·ligent, alt, trapella? Però la Betsy es va morir durant el part i el seu fill no va arribar al món.

El temps li va passar sense adonar-se’n, mentre recordava, fins que va notar que tenia algú a prop. Es va girar i va veure l’Arabella Latimer que l’observava. Sense dir res, ella li va allargar una rosa vermella, del seu jardí, va suposar l’Spade. Imaginant-se amb quina intenció ella l’hi donava, va agafar la rosa i la va dipositar amb suavitat al mig de l’altar.

La flor hi ressaltava com una taca de sang nova sobre el marbre clar.

L’Arabella se’n va anar en silenci.

L’Spade es va quedar allà uns moments, pensant. Una rosa vermella simbolitzava l’amor. Ella l’havia portada per a la Betsy. Però l’hi havia donada a ell.

Va sortir de la capella. L’Arabella l’esperava a la nau.

—Vós ho enteneu —li va dir ell.

—És clar. Cada any vens a la mateixa capella l’1 d’agost.

—Us hi heu fixat.

—Fa molt de temps que ho fas.

—Dotze anys.

—Els metodistes normalment no resen als sants.

—Jo soc un metodista d’una mena estranya. No en sé gaire, de seguir normes —va dir, arronsant les espatlles—. El millor dels metodistes és que pensen que el cor compta més que no pas les normes.

—I tu també ho creus?

—Sí.

—Jo també.

—Doncs us hauríeu de fer metodista.

—Seria un escàndol! —Va somriure—. La dona del bisbe! —Es va girar i va agafar una petita pila de túniques del cor acabades de rentar que havia deixat davant seu—. Les he d’anar a desar a la sagristia.

L’Spade no volia que la conversa s’acabés.

—Suposo que no ho renteu vós, això, senyora Latimer.

Òbviament, no ho feia ella.

—Jo ho superviso —va dir.

—Bé, doncs em podeu supervisar a mi, si us porto les túniques. —Li va agafar el farcell, i ella el va deixar fer de bon grat.

—De vegades tinc la sensació que dedico mitja vida a supervisar —va dir ella—. Si no fos pels llibres, no sé pas què faria per omplir el temps.

—Què us agrada llegir? —li va demanar ell, amb interès.

—Tinc un llibre sobre els drets de les dones, de la Mary Wollstonecraft. Però l’he de tenir amagat.

A l’Spade no li calia preguntar per què. El bisbe s’hi oposaria fermament, n’estava segur.

—També m’agraden les novel·les —va continuar ella—. The History of Tom Jones, a Foundling —va dir somrient—. Tu em recordes en Tom Jones.

Van travessar la nau junts. No passava res, entre ells, però la tensió que sentien era un secret tàcit.

Ell no havia oblidat aquell moment a la botiga de la seva germana, feia més de dos anys, quan ella l’havia enxampat admirant-li la figura i havia alçat les celles, com intrigada, en lloc d’enfadar-se. Aquella mirada la guardava ben nítida, en la memòria. Havia pensat que s’havia de treure l’Arabella del cap, però no se n’havia sortit.

La va seguir per una porta baixa del transsepte sud. La sagristia era una cambra petita i austera, que contenia una llibreria, un mirall i un bagul gros de roure, el que en deien una caixa de la capa pluvial. L’Arabella va aixecar la tapa feixuga de la caixa i va dipositar les túniques curosament a dins. Després hi va escampar una mica d’espígol sec per sobre, per repel·lir les arnes.

—Dotze anys —va dir ella, llavors, girant-se-li de cara.

L’Spade la va mirar. A fora va sortir una ullada de sol, i a través d’una finestreta, un raig va il·luminar els cabells de l’Arabella, fent lluentejar els tons rogencs, que semblava que resplendien.

—Ara pensava que tot era molt divertit, quan érem joves ingenus —va dir ell—. Els plaers innocents. Que no tornaran mai.

—Estaves enamorat de la Betsy.

—L’amor és el millor que pots tenir al món i el pitjor que pots perdre. —Per un instant, el va aclaparar la pena i va haver de contenir les llàgrimes.

—No, t’equivoques —va dir ella—. Encara és pitjor estar atrapat i saber que no en tindràs mai.

L’Spade es va sorprendre, no pel que ella havia dit —cosa que ell i d’altres ja es podien imaginar—, sinó pel fet que l’Arabella li hagués confessat una cosa tan íntima. Tanmateix, estava tan encuriosit com sorprès.

—Com va anar tot? —li va preguntar ell.

—El noi que m’agradava es va casar amb una altra. Em vaig pensar que m’havia trencat el cor, però en realitat no, tan sols estava enfurismada. Llavors l’Stephen em va demanar per casar-me amb ell i vaig acceptar-ho pensant que seria com donar un cop de puny a l’ull a aquell noi.

—L’Stephen era molt més gran.

—Em doblava l’edat.

—Costa d’imaginar que fóssiu tan impulsiva.

—Quan era jove tenia el cap ple de pardals, jo. Ara no soc gaire assenyada, però abans encara era pitjor. —Se li va girar de costat i va abaixar la tapa de la caixa—. Tu m’ho has preguntat.

—Em sap greu haver fet el tafaner.

—La majoria d’homes m’haurien dit què haig de fer.

—Jo no sé pas què heu de fer.

—No hi ha gaires homes que estiguin disposats a reconèixer-ho.

Era veritat, i l’Spade es va posar a riure.

L’Arabella es va atansar a la porta. L’Spade va posar la mà al pom, però abans que el pogués obrir, ella li va fer un petó. Un petó matusser. Se li va acostar de sobte i, sense voler, li va posar els llavis a la barbeta.

«No hi té gaire pràctica», va pensar ell.

Però l’Arabella de seguida ho va corregir i li va fer el petó a la boca. Ràpidament se’n va apartar, però l’Spade va notar que encara no havia acabat i, al cap d’un moment, l’Arabella n’hi va fer un altre. Aquesta vegada li va posar els llavis sobre els seus i no els va apartar. «Ho vol de debò», va pensar l’Spade, que li va posar les mans a les espatlles i li va tornar el petó, movent la boca sobre la d’ella. L’Arabella se li va arrapar, premia tot el cos contra el d’ell.

«Podria entrar algú», va pensar l’Spade. No sabia del cert què faria Kingsbridge a un home que besava la dona del bisbe. Però estava massa immers en aquell plaer per parar. Ella li va agafar les mans, i de les seves espatlles, les va fer baixar avall, i llavors l’Spade li va notar els pits suaus. Li omplien les mans. Quan els va prémer una mica, a ella se li va escapar un soroll gutural fluix, des del fons de la gola.

Tot d’un plegat, l’Arabella va recuperar el seny. Es va apartar, mirant-lo als ulls amb intensitat.

—Que Déu em perdoni —va dir en un murmuri. Llavors es va girar, va obrir la porta i va sortir corrents.

L’Spade es va quedar quiet, pensant: «Què ha estat això?».

Al conseller Joseph Hornbeam li agradava veure un bon tec a taula, per esmorzar: cansalada i ronyons, salsitxes, ous, torrades i mantega, te i cafè, llet i nata. No prenia gran cosa —cafè amb nata i torrades—, però li agradava saber que podia fer un tiberi com un rei, si li venia de gust.

La seva filla, la Deborah, era com ell; en canvi, la seva dona, la Linnie, i el seu fill, en Howard, eren de vida, i estaven grassonets. Igual que els criats, que es menjaven les sobralles.

En Hornbeam llegia The Times.

—Espanya ha signat la pau amb França —va dir, i va fer un glop del cafè cremós.

—La guerra no s’ha acabat, oi? —va preguntar la Deborah. Era ràpida. Se li assemblava.

—Per a Anglaterra, no —va dir ell—. Nosaltres no hem fet la pau amb aquells revolucionaris francesos assassins, i espero que no la fem mai.

Va fer una mirada d’admiració a la Deborah. No era atractiva físicament, va pensar, però costa molt jutjar els propis fills d’aquesta manera. Tenia una cabellera espessa fosca i ondulada, i uns ulls castanys bonics, però la seva barbeta era massa grossa perquè el rostre resultés bonic. Als divuit anys ja tenia edat per ser casada. Potser la podrien guiar cap a un marit que pogués ser útil per al negoci de la família.

—Et vaig veure enraonant amb en Will Riddick al teatre —li va dir.

Ella el va esguardar sense immutar-se. No li tenia por. El seu germà, sí, i la mare. La Deborah era respectuosa, però no submisa.

—Ah, sí? —va dir en un to neutre.

—Et cau bé, en Riddick? —li va demanar ell, com qui no vol la cosa.

Ella ho va rumiar un moment.

—Sí, em cau bé. És d’aquells homes que aconsegueixen el que volen. Per què m’ho pregunteu?

—Ell i jo fem bons negocis junts.

—Contractes amb l’exèrcit.

No li passava gairebé res per alt.

—Exactament —va dir ell—. L’he convidat a sopar a casa aquest vespre. M’alegro que et caigui bé; crec que serà un sopar agradable.

El criat Simpson va entrar al menjador.

—Conseller Hornbeam, senyor —va dir—, el lleter voldria parlar un moment amb vós, si us va bé.

—El lleter? —En Hornbeam se’n va estranyar—. Què dimoni deu voler?

En Hornbeam normalment no parlava mai amb la gent que proveïa menjar a la casa. Llavors es va recordar que havia prestat diners a aquell home: Alfred Nash, es deia. Es va aixecar, va deixar caure el tovalló a la cadira i se’n va anar.

En Nash era al vestíbul del darrere, el que en deien el vestíbul de les botes. L’abric i el barret li rajaven, de la pluja. En Hornbeam va ensumar el tuf del lleter.

—Per què m’has vingut a veure, Nash? —li va etzibar en to eixut. Esperava que l’home no li volgués demanar més diners.

—Per donar-vos una informació, conseller.

Això ja era una altra cosa.

—Digues.

—Per casualitat vaig sentir una cosa que us pot interessar, i vaig pensar que passaria, ja que vau tenir l’amabilitat de prestar-me els diners per ampliar la vaqueria.

—Molt bé. Què vas sentir?

—En David Shoveller, aquell a qui li diuen Spade, vol muntar a Kingsbridge una filial de la Corresponding Society de Londres.

Realment, era una informació interessant.

—Ah, sí? Quin malxinat!

En Hornbeam no podia veure l’Spade. Aquell teixidor li havia desbaratat el pla llargament anhelat de quedar-se l’empresa de l’Obadiah Barrowfield, heretada per l’Amos. El préstec que l’Spade havia organitzat per a l’Amos havia frustrat el pla, i tota la feina feta havia estat debades.

—I sent vós el president de la Reeves Society… —va continuar en Nash.

—Sí, és clar.

Les Reeves Societies havien estat muntades pel govern en oposició a la Corresponding Society de Londres. La Reeves Society de Kingsbridge havia organitzat unes quantes reunions deslluïdes i allò havia estat un foc d’encenalls, però en Hornbeam encara tenia una llista molt útil d’homes benpensants que eren contraris al radicalisme.

—Qui més hi està ficat, en aquest grup nou?

—En Jarge Box, un teixidor. I també la Sal Clitheroe, que fa anar la filadora jenny de l’Amos Barrowfield. Tan sols és una dona, però els altres l’escolten.

A en Hornbeam el feien sortir de polleguera, aquella gent.

—L’únic que volen és arrossegar-nos a tots a les clavegueres amb ells —va dir amb amargor—. Liquidarem aquests avalotadors com la púrria que són. L’Spade anirà a la forca per traïció.

A en Nash el va agafar per sorpresa, la vehemència d’en Hornbeam.

—Però ells van dir que, a la colla de Londres, els van declarar no culpables.

—Són tous, massa tous. Això és el que permet que prosperin aquestes coses. Però Londres és Londres. I això és Kingsbridge.

—Sí, senyor.

—Estigues al cas d’això per mi, vols, Nash?

—Ho podria fer, senyor. Em van demanar que formés part del comitè.

—I ho vas acceptar?

—Vaig dir que m’ho rumiaria.

—Entra-hi. Així ho sabràs tot.

—Molt bé, senyor.

—I m’informaràs de tot.

—Jo, encantat de complaure-us.

—Els donarem una lliçó.

—Sí, senyor. Puc treure un altre assumpte?

En Hornbeam ja s’afigurava que en Nash voldria alguna cosa. Sempre hi havia un quid pro quo.

—Digues.

—El negoci va fluix, perquè amb els impostos de guerra, el preu del menjar i amb tants treballadors que no troben prou feina…

—Ja ho sé. A mi tampoc no em va bé. —Això no era veritat. En Hornbeam en sortia beneficiat, amb els contractes de l’exèrcit. Però la seva política era no reconèixer mai que el negoci li anava bé.

—Si em pogués saltar el pagament del proper trimestre, seria una gran ajuda.

—Un ajornament.

—Sí, senyor. Ho pagaré tot al final, és clar.

—Això segur. Però tens el meu permís per ajornar el proper pagament.

—Gràcies, senyor. —En Nash es va tocar la gorra.

En Hornbeam se’n va tornar a esmorzar.

Al cap d’uns quants dies, en Roger Riddick es va presentar a la Filatura Barrowfield.

Com més hi pensava la Sal, més important li semblava que en Roger fes la primera conferència a la Societat Socràtica. Ningú no podria posar objeccions a una xerrada sobre ciència. I en Roger era fill del senyor de Badford. Per tant, formava part de l’elit governant. D’altra banda, en Roger no demanaria una retribució, i això era important, perquè la societat no es podia permetre pagar res.

Coneixia en Roger des que era un vailet. Els infants no paren gaire atenció a les normes de la classe social, i el fill d’un senyor podia ficar-se de peus en una riera amb els fills dels jornalers de pagès. Ella havia vist créixer en Roger, i d’adolescent ja havia demostrat que era diferent de la resta de la seva família.

Però això no significava que hagués de fer qualsevol cosa que ella li demanés.

Ja no tenia aquell aspecte juvenil, va pensar la Sal quan ell va entrar a la sala de filar. Ara tenia vint-i-pocs anys. Encara era atractiu, prim i ros, però no era el tipus d’home que a ella li agradava; ella preferia els homes més masculins. De tota manera, tenia encant, sobretot quan feia aquell somriure trapella. A totes les dones els queia bé, en Roger, i ell fins i tot es permetia de fer una mica de broma amb elles.

—Hola, Sal —va dir—. Com va la màquina vella? Encara va bé?

—Sí, i la filadora jenny també va tirant, senyor Riddick.

Era una broma que havien fet altres vegades, i tots dos van riure.

—Que petita que es veu ara —va dir en Roger—. Avui dia fan les màquines amb noranta-sis fusos.

—Ho he sentit dir.

En Roger va clissar en Kit.

—Hola, xic —li va dir—. Què fa el cap?

—No em dona cap problema, senyor —va respondre en Kit.

—Que bé!

Les altres dones havien parat de treballar per escoltar-los.

—Com és que no és a Oxford, senyor Riddick? —li va preguntar la Joanie, que era a la màquina del costat.

—Perquè ja no estudio. Ja he acabat els tres cursos.

—Espero que aprovés els exàmens.

—Sí. Vaig acabar primer de classe a perdre els diners jugant a cartes.

—I ara ja ho sap tot.

—Ui, no. Només una dona ho pot saber tot.

Les altres van esclafir a riure, en sentir-lo.

—Passat Nadal aniré a una altra universitat, a l’Acadèmia Prussiana de les Ciències, a Berlín —va dir.

—Prússia! —va exclamar la Sal—. Haurà d’aprendre alemany.

—I francès. Per algun motiu, allà fan les classes en francès.

—Vinga a estudiar! No s’acaba mai, això?

—De fet, crec que no.

—Bé, la gent de Kingsbridge es formaran a si mateixos, o sigui que vigili, que potser l’atraparem.

—Ah, sí? —va dir, arrufant les celles.

—Estem muntant un grup nou, la Societat Socràtica.

—Organitzeu una Societat Socràtica. —En Roger intentava dissimular que estava astorat, tal com la Sal li va notar.

—I m’han demanat que li pregunti si ens voldria fer la conferència inaugural.

—Vaja. —Encara estava com a la defensiva, en aquesta conversa, cosa que li va fer gràcia, a la Sal—. Una conferència —va dir, clarament ordenant els pensaments—. Sí, d’acord.

—Hem pensat que podria parlar d’Isaac Newton.

—Ah, sí?

—Però, de fet, podria escollir qualsevol tema científic.

—Bé…, a Oxford vaig estudiar el sistema solar.

La Sal no sabia pas què era el sistema solar.

—El Sol, la Lluna i els planetes, saps? —va afegir ell, en veure-la desconcertada—. I com giren sense parar.

Allò no li va semblar gaire interessant, a la Sal. «Però què sé jo», va pensar.

—En vaig fer un model petit —va continuar en Roger—, per ensenyar com es mouen l’un en relació amb l’altre. Ho vaig fer per gust, però allò pot ajudar la gent a entendre-ho.

Això li va semblar bé, a la Sal. I en Roger s’estava replantejant la idea ràpidament. Potser se’n sortiria, la Sal.

—Se’n diu un planetari —va dir—. Del model. Altres persones també n’han fet.

—Crec que l’hauria d’ensenyar a tothom, senyor Riddick. Deu ser meravellós.

—Potser sí.

Ella va procurar no fer un somriure triomfal.

Llavors va entrar l’Amos Barrowfield.

—Has fet parar de treballar les dones, Roger —va dir.

—Volen fundar una Societat Socràtica —li va comentar en Roger.

—No pas en hores de feina, espero. —L’Amos va posar un braç sobre les espatlles d’en Roger—. Vine a veure la cardadora funcionant. És una meravella. —Se n’hi van anar.

Tot seguit, en Roger es va aturar al capdamunt de les escales.

—Ja em diràs el dia —va cridar a la Sal—. Envia’m una nota.

—D’acord —va contestar ella.

I els dos homes es van perdre de vista.

—No li pots enviar una nota, Sal —li va dir una de les dones—. Si amb prou feines saps escriure.

—Et quedaries parada —va replicar la Sal.

L’Arabella es va dirigir a l’Spade com si res no hagués passat. Quan es trobaven per casualitat, a la plaça del Mercat, a la botiga de la germana d’ell o a la catedral, ella li somreia tranquil·lament, li feia un comentari de bona educació i continuava endavant; com si no li hagués donat mai una rosa vermella, com si no haguessin estat junts sols a la sagristia i com si no l’hagués besat mai amb llavis famolencs ni li hagués premut les mans sobre els seus pits.

Què n’havia de pensar ell? Necessitava consell, cosa gens habitual en l’Spade, però no en podia parlar amb ningú. El poc que havien fet —un petó, vestits de cap a peus, que va durar un minut— era perillós per a l’Arabella i per a ell, però sobretot per a ella, ja que sempre se’n considerava culpable la dona.

Potser allò no es repetiria. Potser ella volia que no es parlés mai del petó, que fos un secret que quedés enterrat amb ells i oblidat fins al Dia del Judici Final. En aquest cas, ell n’estaria decebut, però faria el que ella volgués. Això no obstant, l’instint li deia que ella no seguiria aquest pla. El petó no havia estat casual, per flirtejar, per jugar, una trivialitat. Havia expressat una emoció, una cosa sentida molt endins.

Va intentar imaginar com devia ser la vida d’ella. El bisbe no era només més gran: no hauria passat res, potser, si ell hagués estat un home gran actiu i enèrgic, i enamorat d’ella ferventment. Però era un home gros, de moviments lents, prepotent i sense sentit de l’humor. Potser no quedava res del desig que els havia donat l’Elsie. L’Spade no havia estat mai a la planta de dalt del palau del bisbe, però estava segur que tenien habitacions separades.

I segurament, d’ençà de feia molt de temps, prou perquè una dona normal de mitjana edat se sentís desil·lusionada i enrabiada, i comencés a fer-se fantasies amb altres homes.

Per què l’Spade? Ell sabia, per bé que dubtaria a dir-ho a ningú, que sovint les atreia, les dones. Li agradava xerrar amb les dones perquè deien coses lògiques. Si feia una pregunta seriosa a una dona, com ara: «Què n’esperes, de la vida?», ella deia alguna cosa com: «Sobretot vull veure els fills establerts i convertits en adults feliços, i si pot ser, afillats». Si feia la mateixa pregunta a un home, n’obtenia una resposta ximple com: «Em vull casar amb una noia verge de vint anys, amb una bona pitrera i que tingui una taverna».

Si l’Spade tenia raó, i l’Arabella amb el temps cedia al desig que sentia i intentava tenir una aventura de debò, com hi respondria ell? Això era una pregunta supèrflua, va comprendre l’Spade de seguida. No prendria una decisió racional; allò no seria com comprar una casa. El que sentia per ella era un dic que estava a punt de rebentar-se d’un moment a l’altre. Ella era una dona llesta i apassionada, que, pel que semblava, estava enamorada d’ell, i ell ni tan sols intentaria resistir-se-li.

Però les conseqüències podien ser tràgiques. Recordava el cas de Lady Worsley, a qui havien humiliat d’una manera atroç. Ell tenia divuit anys, aleshores, i estava enamorat de la Betsy, però ja tenia el costum de llegir diaris, normalment, números endarrerits que la gent benestant havien llençat. Lady Worsley havia tingut un amant. El seu marit havia demandat l’amant per vint mil lliures, el preu que ell havia posat a la castedat de la seva dona. Vint mil era una xifra enorme, que hauria donat per comprar una de les millors cases de Londres. L’amant, que no era un cavaller, va argumentar al tribunal que la castedat de la dona no tenia cap valor, perquè ella ja havia comès adulteri amb vint homes abans que amb ell. Cada detall de la vida romàntica de Lady Worsley va ser revelat al tribunal i publicat a la premsa, i als lectors de molts països els va caure la bava llegint-ho. El tribunal es va posar de part de l’amant, i va compensar els perjudicis de Sir Richard amb un xíling, donant a entendre així que la castedat de Lady Worsley valia justament això; un veredicte d’allò més cruel i despectiu.

Aquest era el tipus de malson a què l’Spade s’arriscaria si feia l’amor amb la dona d’un bisbe.

I l’Arabella seria la que patiria més.

L’Spade va travessar l’entrada flanquejada per columnes de les sales comunals de Kingsbridge, on al cap de poc havia de començar la primera reunió de la Societat Socràtica.

Estava nerviós pensant si aniria bé o no. La Sal i els altres hi tenien posades grans esperances. Els treballadors de Kingsbridge intentaven ser millors persones, i es mereixien aconseguir-ho. L’Spade també pensava que allò era un gran pas en el progrés de la ciutat. Volia que Kingsbridge fos una ciutat on els treballadors fossin considerats persones i no solament «mà d’obra». Però i si ningú no entenia la conferència? I si la gent, avorrits, començaven a fer xivarri? I el pitjor de tot: i si no venia ningú?

Va entrar a l’edifici al mateix temps que l’Arabella Latimer i la seva filla, l’Elsie. L’elit de la ciutat s’hi interessava. Es va espolsar les gotes d’aigua del barret i es va inclinar davant de totes dues dones.

—He sentit dir que ha anat a Londres, senyor Shoveller —va dir l’Arabella, amb fredor—. Espero que la visita hagi anat bé.

Aquella era la conversa banal normal per a certes situacions socials, i la formalitat va decebre l’Spade, però li va seguir el joc.

—Va ser molt agradable i hi vaig fer bons tractes, també, senyora Latimer. Com va tot a Kingsbridge?

—Com sempre —va dir ella, sense mirar-lo. Llavors va afegir fluixet—: Sempre igual.

L’Spade dubtava de si l’Elsie notava la tensió entre ells. Les dones eren sensibles a aquestes coses. Però l’Elsie no en va donar cap senyal.

—Jo vull anar a Londres —va dir—. No hi he estat mai. És tan emocionant com diuen?

—Emocionant, sí —va contestar l’Spade—. Animat, sí. Atapeït de gent, sorollós i brut, també.

Van entrar a la sala de joc, on havia de tenir lloc la conferència. La sala era gairebé plena, cosa que va fer esvair una de les preocupacions de l’Spade.

Al mig de la sala, damunt d’una taula, hi havia una caixa de fusta, la qual, va suposar l’Spade, devia contenir el planetari d’en Riddick. Les cadires i els bancs estaven disposats en rotllanes al voltant de la taula.

El públic era una barreja: la gent benestant anaven ben mudats, i els treballadors de les fàbriques, amb els abrics de tons apagats i els barrets atrotinats que duien cada dia. L’Spade es va fixar que els treballadors estaven tots asseguts als bancs del fons, mentre que la gent mudada ocupava les cadires de cap al davant. Li constava que allò no estava planificat així. La gent devia haver creat una divisió social per costum, i ell no hauria sabut dir si allò era divertit o, més aviat, una mica trist.

Tan sols hi havia un grapat de dones, una constatació que no el va sorprendre: els actes com aquest es considerava que eren sobretot per als homes, per bé que no hi havia cap prohibició contra les dones.

L’Arabella es va girar de costat a l’Spade, va assenyalar l’altra banda de la sala, on hi havia dues o tres dones assegudes juntes, i va dir a l’Elsie: «Hauríem d’anar a seure allà», posant de manifest que no volia seure amb l’Spade. Ell ho va entendre, però es va sentir rebutjat.

L’Elsie es va girar cap allà. Per un segon, l’Spade va notar la mà de l’Arabella a la part de dalt del braç. El va estrènyer fort, i a l’instant el va deixar anar i es va dirigir cap a l’altre costat de la sala. Havia estat molt breu, però era inconfusiblement un missatge d’intimitat.

A l’Spade li va rodar una mica el cap. Una noia sense experiència podia donar falsos senyals, però una dona madura no tocaria un home tret que ho volgués fer de debò. Li deia que tenien una entesa en secret i que no havia de fer cas de la fredor que mostrava per fora.

Ell estava intrigat, ara, però no hi podia fer res. L’Arabella era la que estava més en perill, de manera que ella havia de controlar la situació. Ell es limitaria a seguir-li les indicacions.

En Jarge Box se li va atansar, amb cara d’enfadat. Amb poca cosa s’empipava, en Jarge, o sigui que l’Spade no se’n va preocupar.

—Que passa res? —li va dir amb veu calmada.

—Massa amos, han vingut! —va contestar en Jarge, de mala jeia.

Era veritat. L’Spade va veure l’Amos Barrowfield, el vescomte de Northwood, el conseller Drinkwater i en Will Riddick.

—Vols dir que n’hi ha per a tant? —va dir per mirar d’apaivagar-lo.

—No hem muntat la societat per a ells!

—Tens raó —va dir l’Spade, assentint—. Ara bé, si ells són aquí, no ens poden acusar pas de traïció.

—Això no m’agrada.

—Ja en parlarem després. En acabat tenim reunió del comitè.

—D’acord —va dir en Jarge, més calmat, de moment.

Es van asseure. El canonge Midwinter es va posar dret i va demanar silenci.

—Benvinguts a la primera reunió de la Societat Socràtica de Kingsbridge —va dir.

El públic del fons va aplaudir.

—Déu ens ha donat la capacitat d’aprendre, d’entendre el món que ens envolta; nit i dia, els vents i les marees, l’herba que creix i els éssers que se n’alimenten. I ens va donar aquesta capacitat a tots, rics i pobres, de classe humil i de classe alta. Durant centenars d’anys, Kingsbridge ha estat un centre d’aprenentatge, i aquesta nova societat és l’última manifestació d’aquella tradició consagrada. Que Déu beneeixi la Societat Socràtica.

—Amén —van respondre algunes persones.

—Aquest vespre —va continuar en Midwinter—, tenim com a conferenciant el senyor Roger Riddick, flamant graduat de la Universitat d’Oxford. Ens parlarà del sistema solar. Té la paraula, senyor Riddick.

En Roger es va aixecar i se’n va anar al costat de la taula. Se’l veia relaxat, va pensar l’Spade; potser ja havia fet coses per l’estil a la universitat. Abans de començar a parlar, es va posar a girar sobre si mateix a poc a poc, mirant el públic amb un somriure agradable.

—Si giro en rodó així, però més de pressa, em semblarà que tots vosaltres gireu al meu voltant —va dir, sense parar de girar—. I quan la Terra gira, creant la nit i el dia, ens sembla com si el Sol es mogués: puja al matí i baixa al vespre. Però les aparences enganyen. Vosaltres no us moveu, oi? Soc jo. I el Sol no es mou; és la Terra, la que es mou. —Va parar, alhora que deia—: Em marejo. —I el públic va riure.

»La Terra gira, i també vola. Fa tota una volta al Sol una vegada a l’any. Com una pilota de criquet, pot girar alhora que vola en l’aire. I la Terra és un dels set planetes que fan el mateix. Això s’està complicant, oi?

Es van sentir rialletes i murmuris d’assentiment. L’Spade va pensar: «En Roger hi té traça, sap fer que tot sembli que són coses lògiques de cada dia».

—Per això vaig fer un model, a fi d’ensenyar com giren els planetes al voltant del Sol.

La gent es va inclinar endavant, als seients, quan va obrir la caixa de la taula i en va treure un aparell que semblava com una pila de discos metàl·lics petits. Del mig de la pila, en sobresortia una pota amb una bola groga a dalt de tot.

—D’això, se’n diu planetari —va dir en Roger—, i la bola groga és el Sol.

L’Spade estava content. La cosa anava bé. Va clissar la Sal, i va veure que estava radiant de plaer.

Cada disc de la pila tenia enganxada una vareta en forma de L amb una bola petita posada a la punta.

—Les boles petites són els planetes —va dir en Roger—, però aquest model té un error. Algú sap quin?

Es va fer un silenci durant uns moments.

—És massa petit —va dir l’Elsie.

Es va estendre un murmuri de desaprovació perquè havia parlat una dona, però en Roger va dir ben fort: «Correcte!».

L’Elsie no havia anat a l’escola de primària, ja que a les nenes no se’ls permetia assistir-hi, però l’Spade va recordar que havia tingut un tutor durant un quant temps.

—Si aquest model fos a escala —va dir en Roger—, la Terra seria més petita que una llàgrima i estaria a uns deu metres fora de la sala. En realitat, el Sol és a cent cinquanta milions de quilòmetres de Kingsbridge.

El públic va reaccionar davant d’aquella distància d’una magnitud impossible amb sorolls que expressaven estupor.

—I tots es mouen, com estem a punt de veure. —Va resseguir el públic amb els ulls—. Qui és la persona més jove de la sala?

—Jo, jo —va dir una veueta a l’instant.

L’Spade va mirar cap a l’altre costat de la sala i va veure un nen pèl-roig dret: el fill de la Sal, en Kit. Devia tenir uns nou anys, va suposar l’Spade. La gent va riure en veure’l tan engrescat, però en Kit no hi trobava res de divertit. Era un nen més aviat seriós.

—Vine —li va dir en Roger. Es va girar cap al públic—. És en Kit Clitheroe, nascut a Badford, com jo.

En Kit se’n va anar cap a la taula mentre l’aplaudien.

—Agafa aquesta maneta amb compte —li va dir en Roger—. Molt bé. Ara fes-la girar a poc a poc.

Els planetes van començar a moure’s al voltant del Sol.

En Kit mirava l’efecte que tenia el seu gest, ben fascinat.

—Els planetes es mouen tots a diferents velocitats! —va exclamar.

—Correcte —va dir en Roger.

En Kit ho va mirar de més a prop.

—És perquè hi ha posat engranatges. És com el mecanisme d’un rellotge. —Ho va dir en un to d’admiració.

L’Spade s’havia imaginat que en el model d’en Roger hi havia engranatges, però es va sorprendre i va quedar impressionat veient que un nen de nou anys ho havia deduït. Tots els treballadors de la fàbrica treballaven amb màquines, és clar, però no tots es feien una idea de com funcionaven.

En Roger va fer tornar en Kit al seient.

—D’aquí a uns minuts, tothom que ho vulgui pot venir a fer girar el mecanisme —va dir.

Continuant la conferència, va enunciar els noms dels planetes i va indicar la distància que els separava del Sol. Va assenyalar la Lluna, unida a la Terra per una vareta curta, i tot seguit va explicar que alguns dels altres planetes tenien una o més llunes. Va ensenyar que la inclinació de la Terra era el que marcava la diferència entre l’estiu i l’hivern. El públic l’escoltava absort.

Al final, li van dedicar un aplaudiment entusiàstic, i tot seguit, la gent es va apinyar al voltant de la taula, frisant per fer girar els planetes al voltant del Sol.

Al cap d’una estona, els assistents van anar marxant. En Roger va tornar a desar el planetari a la caixa i va sortir amb l’Amos Barrowfield. Quan van quedar només els membres del comitè a la sala, van ajuntar uns quants bancs per formar una rotllana i van seure-hi.

L’estat d’ànim era triomfal.

—Us felicito a tots —va dir el canonge Midwinter—. Vosaltres ho heu fet possible. No em necessitàveu pas.

En Jarge no estava gens content.

—Això no és el que jo volia! —va protestar—. El sistema solar està molt bé, però necessitem saber més coses sobre com podem canviar la situació perquè els nostres fills no passin gana.

—En Jarge té raó —hi va coincidir la Sal—. Això està bé per començar, i ens ha donat una imatge respectable, però no ens ajuda si els preus del menjar són altíssims i la gent no troba feina.

L’Spade estava d’acord amb tots dos.

—Potser hauríem de comentar el llibre The rights of man, de Thomas Paine —va proposar l’impressor Jeremiah Hiscock.

—Crec que diu que una revolució està justificada quan el govern no protegeix els drets del poble —va dir en Midwinter, amb veu calmada— i que, per tant, la revolució de França és una cosa bona.

—Ens buscaríem problemes, amb això —va opinar en Sime Jackson.

L’Spade havia llegit el llibre i creia ferventment en les idees de Thomas Paine, però trobava lògiques les reserves que havien expressat en Midwinter i en Jackson.

—Tinc una idea millor —va dir—. Escollim un llibre que critiqui en Paine.

—Per què? —va protestar en Jarge.

—Agafem, per exemple, Reasons for contentment addressed to the labouring part of the British public, de l’ardiaca Paley.

En Jarge es va indignar.

—No ens interessa promoure aquesta mena de coses! Què t’empatolles?

—Calma’t, Jarge, i et diré què penso jo. Tant si escollim en Paine com en Paley, el tema és el mateix, la reforma del govern britànic, de manera que mantindríem la mateixa discussió, però a la gent de fora els semblaria una altra cosa. Com es podrien oposar que comentem un llibre adreçat a tots nosaltres i que ens diu que estiguem contents amb la nostra sort?

En Jarge feia cara d’estar enfurismat, després desconcertat i després pensatiu, i per fi va somriure.

—Cordons, Spade, mira que ets murri.

—M’ho prendré com un compliment —va respondre l’Spade, i els altres van fer rialletes.

—És un pla molt bo, Spade —va reblar en Midwinter—. El grup pot opinar que els arguments de l’ardiaca Paley són fluixos, decebedors, és clar, però això no ho podrien considerar de cap manera com una traïció.

—Hi ha un pamflet titulat Una rèplica a l’ardiaca Paley, publicat per la Corresponding Society de Londres —va apuntar en Jeremiah—. Ho sé perquè el meu germà els el va imprimir. Fins i tot en tinc un exemplar a casa. En podria imprimir un plec.

—Ens seria molt útil —va dir la Sal—, però recorda que és per a gent que potser no saben llegir. Crec que necessitem un conferenciant que presenti el tema.

—Jo conec una persona —va proposar en Midwinter—. Un clergue que ensenya a Oxford, en Bartholomew Small, es podria dir que és un inconformista entre els professors. No és un revolucionari, però simpatitza amb les idees d’en Paine.

—Perfecte —va dir l’Spade—. Si us plau, demani-li, canonge. —Es va girar cap al grup en general—. Això hauria de quedar entre nosaltres tant de temps com puguem, i no anunciar-ho fins a l’últim minut. Creieu-me, en aquesta ciutat hi ha molts homes que volen mantenir els treballadors en la ignorància. Si difonem la notícia massa aviat, donarem temps als nostres enemics perquè s’organitzin. Mantenir-ho en secret és la consigna.

Tots hi van estar d’acord.





13


Havent viscut de petit a Londres, a en Hornbeam li feien terror els jutges i els càstigs que podien imposar. Ara era un d’ells, i no tenia res a témer. Malgrat tot, al fons de tot del seu cap persistia un temor lleu, el fantasma d’un record, que li feia venir fred per un instant, quan l’uixer cridava a l’ordre en les sessions de districte el dia de Sant Miquel i els judicis començaven, i s’havia de tocar la perruca per recordar-se que ara ell era un dels senyors.

La sala del Consell del Gremi també es feia servir com a sala de justícia durant les sessions trimestrals i per als judicis del tribunal penal d’Assize. A en Hornbeam li agradava la majestuositat d’aquella sala antiga. El revestiment de fusta envernissat i les bigues antigues en confirmaven l’estatus elevat. Però quan la sala era plena de delinqüents de Kingsbridge i de les seves famílies ploroses, hauria volgut que la ventilació fos millor. No suportava la fortor que feien els pobres.

Amb l’ajut d’un assistent amb formació jurídica, els jutges dirimien casos de robatori, d’agressió i de violació davant d’un jurat de propietaris de Kingsbridge. Jutjaven tots els delictes excepte els que comportaven la pena de mort, per als quals havien de convocar un gran jurat perquè decidís si calia sotmetre el cas al tribunal d’Assize.

Avui s’ocupaven de nombrosos casos de robatori. Era setembre, i la collita havia anat malament per segon any consecutiu. Un pa rodó de quatre lliures ara valia un xíling, gairebé el doble del preu habitual. La gent robava menjar, o robava qualsevol cosa que pogués vendre aviat per tenir diners i comprar menjar. Estaven desesperats. Però això no era excusa, a parer d’en Hornbeam, que advocava per sentències severes. Calia castigar els lladres, o tot el sistema s’enfonsaria i tothom acabaria en la misèria.

Cap al vespre, els jutges es reunien en una sala petita per prendre una copa de madeira i pa de pessic. Les decisions més importants de la vida de la ciutat sovint es prenien en moments informals com aquest. En Hornbeam va aprofitar l’avinentesa per plantejar el tema de la Societat Socràtica de l’Spade, amb el conseller Drinkwater, el president dels jutges.

—Crec que és perillós —va asseverar en Hornbeam—. Portarà conferenciants que causaran problemes, que diran als treballadors que els paguen poc i els exploten, i que s’haurien de revoltar i enderrocar els governants, tal com han fet els francesos.

—Hi estic d’acord —va dir en Will Riddick, que s’havia convertit en senyor de Badford i jutge de pau, quan el seu pare havia mort—. Aquella dona violenta, la Sal Clitheroe, hi està ficada. Ja la van expulsar de Badford perquè em va intentar atacar.

En Hornbeam n’havia sentit una història diferent, en què, en realitat, la Sal l’havia tombat a terra amb un cop de puny, però era comprensible que en Riddick passés per alt aquell detall humiliant.

En Hornbeam esperava que altres jutges s’adonarien del perill que allò suposava, però va tenir una decepció.

—Jo vaig anar a la reunió —va dir tranquil·lament el conseller Drinkwater, que es va ficar un dit sota la perruca per gratar-se la clepsa calba—. Tractava del sistema solar. No hi ha cap mal, en això.

En Hornbeam va fer un sospir. En Drinkwater no havia conegut mai res que no fos una vida regalada. Havia heretat el negoci del seu pare, l’havia venut a en Hornbeam, havia comprat una dotzena de cases grans, les havia llogades i feia una vida ociosa des de llavors. No sabia que la prosperitat podia ser fràgil; no n’havia après res, de la Revolució Francesa. La seva oposició no va agafar per sorpresa en Hornbeam, però, igualment, l’home va haver de resistir la sensació de pànic que se li enfilava per dins quan les persones liberals feien els ulls grossos a l’amenaça d’insurrecció de la classe humil. Va fer un glop del vi dolç per calmar-se, alhora que s’esforçava per mostrar-se relaxat.

—Molt hàbil, per part seva —va dir—, però per casualitat sé que a la segona reunió propugnaran la reforma del Parlament.

—Aneu lluny d’osques, Hornbeam —s’hi va oposar en Drinkwater, movent el cap—, i disculpeu-me que us ho digui. Tinc entès pel meu gendre, el canonge Midwinter, que volen estudiar el llibre de l’ardiaca Paley, que afirma que el poble treballador hauria d’estar satisfet i no fer enrenou entorn de la reforma o la revolució.

—El vostre gendre no durarà gaire, com a canonge —va saltar en Riddick, assenyalant en Drinkwater amb un dit—. Ha trencat amb l’Església anglicana i serà el pastor metodista. Ja han començat a recaptar diners per pagar-li un sou.

—Però en Paley encara és ardiaca —va replicar en Drinkwater—. I el seu llibre està pensat perquè l’estudiïn els treballadors. La veritat és que no veig com ningú hi pot posar traves.

Resseguint les cares del grup, en Hornbeam es va adonar que no havia aconseguit convèncer-los, de manera que va deixar estar el tema de seguida. «Entesos», va dir de mal grat. De tota manera, tenia un pla alternatiu.

Els jutges es van dispersar, i en Hornbeam va sortir de la Casa dels Gremis amb en Riddick. Plovia amb ganes, com ho havia fet tot l’estiu, i els dos homes es van alçar el coll de la jaqueta i es van inclinar el barret endavant. El segon any de mal temps feia apujar el preu del gra fins als núvols; en Hornbeam havia comprat un centenar de quintars de blat i els havia guardat en un magatzem. Esperava duplicar-ne els diners quan els vengués.

Mentre caminaven, en Riddick va parlar vacil·lant, cosa que no era normal en ell.

—He de dir… Admiro la vostra filla, la Deborah…, molt —va dir—. És… preciosa, i també, eh… molt, eh… intel·ligent, també.

Tenia raó a mitges. La Deborah era intel·ligent i tenia un aspecte prou agradable, amb la figura esvelta que solen tenir les noies als dinou anys, però la veritat és que no era preciosa. Així i tot, en Riddick se n’havia enamorat, o si més no, havia decidit que seria una bona esposa. En Hornbeam n’estava complagut: el seu pla tirava endavant. Però va intentar no deixar traspuar la satisfacció que sentia. «Gràcies», va dir, sense alterar la veu.

—He pensat que us ho havia de dir.

—Ho agraeixo.

—Coneixeu la meva posició i els meus mitjans —va dir en Riddick. Estava orgullós de ser senyor de Badford, per bé que com a governant de tan sols un miler de vilatans, si fa no fa, només pertanyia a la noblesa menor—. Suposo que no cal que us demostri que tinc mitjans per mantenir-la en l’estil de vida a què està acostumada.

—És clar que no. —A en Hornbeam li interessava més la posició d’en Riddick a la milícia de Shiring. En Hornbeam li pagava uns suborns molt sucosos i treia molt rendiment d’aquells diners. Altres proveïdors feien cua per pagar suborns a en Riddick i vendre a l’exèrcit a preus inflats. Tothom hi sortia guanyant.

—No sé si la Deborah correspon als meus sentiments —va dir en Riddick—, però voldria mirar d’esbrinar-ho, amb el vostre permís.

En Hornbeam va silenciar l’entusiasme que sentia, ja que no volia engrescar en Riddick a demanar un acord matrimonial generós.

—Té el meu permís, i li desitjo el millor.

—Gràcies.

La Deborah era prou sensible per entendre que havia de buscar un marit que fos bo per al negoci, i pel que semblava, en Riddick li queia bé. Però tenia fama de ser molt sever amb els vilatans, i això podia dissuadir-la. En aquest cas, en Hornbeam tindria un problema.

Van arribar a casa d’en Hornbeam.

—Entri un moment —va dir a en Riddick—. Hi ha un altre tema que voldria comentar amb vostè.

Es van treure els abrics molls, els van penjar i van començar a degotar al terra enrajolat. En Hornbeam va veure el seu fill, en Howard, que passava per la sala.

—Avisa algú que vingui a eixugar el terra, Howard —li va dir.

—Ara hi vaig —va fer en Howard, submisament, i va baixar les escales del soterrani.

Això va recordar a en Hornbeam que també havia de resoldre el problema de trobar una núvia per al seu fill. En Howard ni tan sols intentaria buscar-se una noia tot sol. Es conformaria amb la dona que el pare li escollís. Però quina dona es voldria casar amb en Howard? Alguna que volgués una vida fàcil i plena de luxe, però que no es pogués guanyar aquesta mena de vida amb el seu aspecte físic. O, clar i ras, una noia que tingués ambició però que fos senzilla. En Hornbeam hauria de tenir els ulls ben oberts.

Va conduir en Riddick al seu estudi, on hi havia el foc encès. Es va fixar que el convidat mirava amb ànsia un decantador de xerès que hi havia a l’aparador, però acabaven de prendre un madeira a la Casa dels Gremis, i a parer d’en Hornbeam, a un home no li calia beure vi cada vegada que s’asseia.

—Em sap greu que no us hagueu sortit amb la vostra amb els altres jutges —va dir en Riddick—. Jo he fet el que he pogut, però no m’han seguit la veta.

—No s’amoïni, que hi ha moltes maneres de matar puces, tal com se sol dir.

—Teniu un pla alternatiu. —En Riddick va somriure i va assentir, en adonar-se’n—. M’ho hauria d’haver imaginat.

—No li he explicat tot el que sé, a en Drinkwater.

—Us heu guardat alguna cosa a la màniga.

—Justa la fusta. En Jeremiah Hiscock imprimeix exemplars d’un pamflet de la Corresponding Society de Londres titulat Una rèplica a l’ardiaca Paley. Dedueixo que contradiu tot el que afirma en Paley. Tenen pensat distribuir-ne exemplars en la reunió.

—Qui us ho ha dit, això?

Ho havia dit en Nash, el lleter, però en Hornbeam no ho va revelar. Es va tocar un costat del nas, el gest habitual per indicar que era un secret.

—Em reservaré la informació, si em disculpa.

—Com vulgueu. Com podem fer servir aquesta informació?

—Crec que és ben clar. Sospito que el pamflet és sediciós fins al punt que pot ser punible legalment. En aquest cas, en Hiscock serà acusat.

En Riddick va assentir.

—Com ens ho maneguem, això? —va preguntar.

—Anem a casa d’en Hiscock amb el xèrif, perquè escorcolli la casa, i si és culpable, exercim el nostre dret, com a jutges, a fer-li un judici sumari.

—Bé —va fer en Riddick, somrient.

—Anem a veure en Phil Doye ara. Diguem-li que ens vingui a veure demà aquí a trenc d’alba. Val més que porti un algutzir.

—Molt bé. —En Riddick es va aixecar.

—No expliqui al xèrif Doye de què va això. No ens convé que s’escampi la notícia i que en Hiscock tingui ocasió de cremar la prova abans no hi arribem. A més a més, a en Doye no li cal cap motiu, en té prou que dos jutges de pau li diguin que cal fer l’escorcoll.

—Exactament.

—Ens veurem a punta de dia.

—Hi podeu comptar. —En Riddick se’n va anar.

En Hornbeam es va quedar assegut mirant el foc. La gent com l’Spade i el canonge Midwinter es creien que eren molt llestos, però no estaven a la seva altura. Ell posaria fre a aquelles activitats subversives.

Se li va acudir que assumia un risc. La informació de l’Alf Nash podia ser errònia. D’altra banda, en Hiscock podia haver imprès els pamflets i els podia haver amagat, o els podia haver donat a algú perquè estiguessin més segurs. Eren possibilitats molestes. Si en Hornbeam assaltava la casa d’en Hiscock de matinada amb el xèrif i l’algutzir, i no hi trobaven res que els incriminés, ell quedaria com un ximple. La humiliació era una cosa que no podia suportar. Era un home notori, i mereixia una certa deferència. Malauradament, de vegades era necessari assumir riscos. En el decurs dels quaranta anys que tenia, havia aprofitat algunes ocasions perilloses, va reflexionar, però sempre se n’havia sortit, i normalment, més ric del que era abans.

La seva muller, la Linnie, va obrir la porta i va mirar a dins. S’havia casat amb ella feia vint-i-dos anys, i ara ja no era adequada, com a esposa seva. Si pogués tornar enrere, escolliria millor. La Linnie no era bonica i parlava com una londinenca de condició humil, que és el que era. S’aferrava obstinadament a uns certs costums com posar un gran pa rodó a la taula i llescar-ne una mica quan calia amb un ganivet gros. Però desempallegar-se’n li portaria molts problemes. El divorci era difícil, requeria una acta privada del Parlament, i això no era bo per a la reputació d’un home. D’altra banda, ella portava la casa amb eficiència, i les poques vegades que ell hi volia tenir relacions sexuals, sempre hi estava disposada. I els criats l’apreciaven, cosa que feia anar sobre rodes els assumptes domèstics.

En Hornbeam no queia bé als servents. Li tenien por, i a ell ja li estava bé.

—El sopar està a punt, si et va bé —va dir ella.

—Vinc de seguida.

En Simpson, un criat de tarannà trist i eixut, el va despertar d’hora.

—Un matí plujós, senyor. Em sap greu —li va dir.

«A mi no me’n sap», es va dir en Hornbeam a si mateix, pensant en el gra que tenia guardat al magatzem i que li generava més diners cada dia que plovia.

—Ha vingut el senyor Riddick, amb el xèrif i l’algutzir Davidson —li va dir en Simpson, com si anunciés una mort tràgica. Sempre feia el mateix to de veu. Fins i tot semblava decebut quan deia que el dinar era a taula.

En Hornbeam es va prendre el te que en Simpson li havia portat i es va vestir amb una esgarrapada. En Riddick l’esperava al vestíbul. Parlava en veu baixa al xèrif Doye, un home baix però estufat, que duia una perruca barata. En Doye portava un bastó llarg amb un pom gros de granit polit com a mànec, un objecte que podria passar per un bastó de caminar i que també servia com una arma formidable.

Al costat de la porta hi havia l’algutzir, en Reg Davidson, un home d’espatlles amples que presentava cicatrius de diverses baralles: el nas trencat, un ull mig aclucat i el senyal d’una ferida de ganivet a la nuca. En Hornbeam va pensar que si en Davidson no hagués estat algutzir, segurament s’hauria guanyat la vida fent de bandoler: hauria assaltat i robat homes incauts que portessin diners a sobre de nit.

Tots tres homes duien els abrics ben xops de la pluja.

En Hornbeam els va donar instruccions.

—Anem a casa d’en Jeremiah Hiscock, al carrer Major.

—El de la impremta —va dir en Doye.

—Exactament. Crec que en Hiscock és culpable d’imprimir un pamflet que és sediciós i deslleial. Si tinc raó, el penjarem. Ara l’arrestarem i li confiscarem els materials impresos. M’imagino que protestarà a crits per la seva llibertat d’expressió, però en realitat no oferirà resistència.

—Els empleats no hauran arribat a treballar, encara —va dir en Davidson—. No hi haurà ningú disposat a barallar-se. —Semblava decebut.

En Hornbeam va passar al davant en sortir de casa. Tots quatre homes van enfilar a pas viu pel carrer de Dalt i van baixar la costa del carrer Major. Amb l’aiguat, les gàrgoles de la catedral rajaven a més no poder. La impremta era al capdavall del carrer. D’allà estant es veia el riu, que baixava molt crescut i amb molta força.

Com tots els comerciants de Kingsbridge, tret dels més pròspers, en Hiscock vivia a l’edifici on tenia el negoci. No hi havia soterrani, i la façana de la casa no havia estat alterada, de manera que en Hornbeam va suposar que la impremta devia ser a la part de darrere.

—Truqui a la porta, Doye —va ordenar en Hornbeam.

El xèrif va picar fort quatre cops amb el pom del bastó. A dins, la família havia de saber que allò no era una visita de cortesia d’un veí simpàtic.

Els va obrir la porta el mateix Hiscock, un home alt i prim, d’uns trenta anys, que s’havia posat a correcuita un abric a sobre de la camisa de dormir. A l’instant va saber que tindria problemes, i la por sobtada que li va brillar als ulls va fer estremir de plaer en Hornbeam.

En Doye va parlar en un to d’immensa superioritat.

—Els jutges de pau han estat informats que aquest local s’utilitza per imprimir materials sediciosos.

En Hiscock va poder aplegar un xic de valor.

—Aquest és un país lliure —va replicar—. Els anglesos tenim dret a opinar. No som serfs russos.

—La teva llibertat no inclou el dret a subvertir el govern, tal com qualsevol capsigrany sap —va dir en Hornbeam, i va fer un gest per instar en Doye a entrar a la casa.

—Surt del mig —va dir en Doye a en Hiscock, i va irrompre a dins la casa.

En Hiscock va recular un pas per deixar-los passar, i en Hornbeam va seguir en Doye, amb els altres dos al darrere.

Després d’entrar amb posat imperiós, en Doye no sabia ben bé cap a on tirar.

—Eh, Hiscock, se t’ordena que escortis els jutges de pau a la impremta —va dir, després de dubtar un moment.

En Hiscock els va guiar per la casa. A la cuina els van mirar fixament, atemorides, la seva dona, una minyona esfereïda i una nena petita que es xumava el dit. En Hiscock va agafar un llum d’oli en passar per allà. La porta del darrere de la casa donava directament a un taller que feia olor de metall greixat, paper nou i tinta.

En Hornbeam va mirar al seu voltant, per un moment vacil·lant, i amb els ulls clavats en aquelles màquines que li eren desconegudes, però de seguida va deduir què era cada cosa. Va identificar unes safates que contenien lletres metàl·liques, pulcrament posades en columnes; un marc en el qual les lletres estaven ordenades per formar paraules i frases, i un aparell feixuc amb una maneta llarga que havia de ser una premsa. Per tot el voltant hi havia apilats lligalls i capses de paper, alguns en blanc i d’altres ja impresos.

Va mirar les lletres del marc: devia ser la feina que en Hiscock tenia a mig fer. Potser era el pamflet incriminador, va pensar, i els batecs del cor se li van accelerar. Però no podia llegir el que hi deia. «Més llum!», va dir, i en Hiscock, submisament, va encendre uns quants llums. En Hornbeam tampoc no podia llegir el que hi havia dins del marc: pel que semblava, les paraules estaven escrites a l’inrevés.

—Està codificat? —va preguntar en un to acusador.

En Hiscock li va llançar una mirada despectiva.

—El que mireu és una imatge mirall del que es veurà en el full de paper —li va dir, i tot seguit, en to burleta, va afegir—: Com qualsevol ximple sap.

Tan bon punt l’hi van haver explicat, en Hornbeam va veure que era evident que les lletres metàl·liques havien de ser una imatge invertida en sentit dret-esquerre respecte de la imatge impresa, i va comprendre que havia fet l’idiota.

—És clar —va dir bruscament, dolgut per aquell «com qualsevol ximple sap» d’en Hiscock.

Mirant les lletres sota aquella llum, va veure que allò era un calendari de l’any següent, el 1796.

—Els calendaris són la meva especialitat —va comentar l’impressor—. En aquest, hi figuren totes les festivitats religioses de l’any. Té molta requesta entre els clergues.

En Hornbeam es va girar d’esquena al marc amb un gest d’impaciència.

—Això no és el que busquem. Obriu totes aquelles capses i deslligueu els lligalls. En algun lloc hi ha propaganda revolucionària, aquí.

—Quan hàgiu vist que aquí no hi ha material d’aquest, m’ajudareu a posar-ho tot a les capses i a tornar a fer els lligalls? —li va demanar en Hiscock.

Una pregunta tan estúpida no mereixia resposta, i en Hornbeam va fer com si sentís ploure.

En Doye i en Davidson van emprendre l’escorcoll, i en Hornbeam i en Riddick els supervisaven. Va entrar-hi l’esposa d’en Hiscock, una dona prima de faccions agradables i ben marcades. Va adoptar un aire desafiador, no gaire convincent.

—Què passa?

—No t’amoïnis, amor meu —li va contestar en Hiscock—. El xèrif busca una cosa que no és aquí.

En Hornbeam es va preocupar una mica veient que parlava amb tanta seguretat.

—Estan fent un desastre —els va recriminar la senyora Hiscock, mirant el xèrif Doye.

En Doye va obrir la boca per dir alguna cosa, però pel que va semblar, no se li va acudir res per dir, i es va limitar a tornar a tancar la boca.

—Torna-te’n a la cuina —li va dir en Hiscock—. Dona l’esmorzar a l’Emmy.

La senyora Hiscock va dubtar, era evident que no li feia gràcia que la fessin marxar, però al cap d’un moment se’n va anar.

En Hornbeam va mirar al seu voltant. La dona tenia raó, l’aspecte del taller començava a ser desastrós, però hi havia una cosa més important: no havien trobat res de subversiu.

—Només calendaris —va dir en Doye—. Una capsa de tríptics per al teatre, tot sobre les obres que es faran, i un full de mà d’una botiga nova que ven vaixella de luxe.

—Ja esteu satisfet, Hornbeam? —li va engegar en Hiscock.

—Conseller Hornbeam, vós decidiu.

Ara temia que allò seria humiliant.

—És en algun altre lloc —va dir obstinadament—. Escorcolleu les estances on fan vida.

Van pentinar la planta baixa, sense trobar-hi res. La casa era moblada amb peces còmodes, per bé que barates. En Hiscock i la seva dona observaven l’escorcoll molt atents. A la planta de dalt hi havia tres habitacions, a més d’una a les golfes, que devia ser per a la minyona. Primerament van entrar en el que era, clarament, l’habitació de matrimoni, on un llit doble gran encara estava per fer, cobert de flassades de colors i de coixins matxucats.

—Hi ha res que li interessi, de la meva roba interior, xèrif? —va dir la senyora Hiscock amb sarcasme, mentre en Doye li escorcollava la calaixera.

—Tranquil·la, reina, que els han fet venir a perdre el temps —va dir en Hiscock, però se li va notar un lleu tremolor a la veu, de por, i en Hornbeam va pensar que potser els que escorcollaven aviat descobririen alguna cosa.

No van trobar res a l’armari rober ni a l’aparador. Al costat del llit hi havia una Bíblia grossa, enquadernada amb pell de color bru, que no era vella, però que estava gastada. En Hornbeam la va agafar i la va obrir. Era la traducció estàndard del rei Jordi. La va fullejar i en va caure alguna cosa. Es va ajupir i ho va aplegar de terra.

Era un pamflet de setze pàgines, i el títol de la portada era Una rèplica a l’ardiaca Paley.

—Bé, bé —va dir en Hornbeam, deixant anar un sospir de satisfacció.

—Això no té res de subversiu —va afirmar en Hiscock, però s’havia quedat ben blanc—. És un ajut per a l’estudi de la Bíblia —va afegir amb un deix de desesperació.

En Hornbeam va obrir el pamflet a l’atzar.

—Pàgina tres —va dir—. Els beneficis de la Revolució Francesa. —Va alçar els ulls i, de sobte, en els llavis se li va formar una rialleta—. Digue’m, si us plau, a quin lloc de la Bíblia s’esmenta la Revolució Francesa.

—Al Llibre dels Proverbis, capítol vint-i-vuit —va respondre en Hiscock sense dubtar, i va citar—: Un lleó que rugeix, un os voraç, és el malvat que tiranitza un poble indigent.

En Hornbeam no en va fer cabal, sinó que va continuar examinant el pamflet.

—Pàgina cinc —va dir—: Alguns avantatges de la forma de govern republicana.

—L’autor té dret a opinar —va asseverar en Hiscock—. Jo no estic d’acord necessàriament amb tot el que hi diu.

—Última pàgina: França no és enemiga nostra. —En Hornbeam va alçar els ulls—. Si això no és soscavar les nostres forces militars, no sé pas què és. —Es va girar cap a en Riddick—. Crec que en Hiscock ha estat trobat en possessió de material sediciós i deslleial. Què en pensa, vostè?

—Hi coincideixo.

En Hornbeam es va adreçar de nou a en Hiscock.

—Dos jutges de pau t’han considerat culpable. La traïció és un delicte que es castiga amb la forca.

En Hiscock es va posar a tremolar.

—Anirem a fora a estudiar el càstig. —En Hornbeam va obrir la porta i la va aguantar perquè passés en Riddick. Van sortir al replà, i en Hornbeam va tancar la porta, deixant el xèrif i l’algutzir amb els Hiscock.

—No el podem penjar nosaltres mateixos —va opinar en Riddick—, i no confio que el tribunal d’Assize el consideri culpable.

—Hi estic d’acord —va dir en Hornbeam—. Malauradament, no hi ha proves que hagi imprès o hagi difós d’alguna altra manera aquest verí. Pot ser que ja hagin tret els pamflets de casa i els tinguin guardats en algun lloc secret, però això tan sols és una suposició.

—Així doncs, una tanda d’assots?

—És el millor que podem fer.

—Una dotzena de fuetades, potser.

—Més —va dir en Hornbeam, recordant el to desdenyós amb què en Hiscock havia dit «com qualsevol ximple sap».

—Com vulgueu.

Van entrar de nou a l’habitació.

—Tindràs un càstig lleu pel delicte que has comès —va dir a en Hiscock—. T’assotaran a la plaça de la vila.

—No!!! —va cridar la senyora Hiscock.

—Rebràs cinquanta fuetades —va puntualitzar en Hornbeam amb satisfacció.

En Hiscock va fer tentines, i per poc no cau a terra.

La senyora Hiscock es va posar a plorar, histèrica.

—Xèrif, porti’l a la presó de Kingsbridge.

L’Spade era al teler quan la Susan Hiscock va irrompre al taller, sense barret, amb els cabells xops de la pluja i aquells ulls grossos, vermells de plorar.

—Se l’han emportat! —va dir.

—Qui?

—El conseller Hornbeam i el senyor Riddick, i el xèrif Doye.

—Però qui s’han emportat?

—El meu Jerry… L’assotaran!

—Calma’t. Vine a la meva habitació. —La va fer passar a dins—. Seu. Et preparo un te. Respira fondo i explica-m’ho tot.

Ella li va narrar l’incident mentre ell posava aigua al foc i preparava les fulles de te, un pot, llet i sucre. Va fer el te ben dolç, per donar forces a la Susan. El que ella li contava, el va preocupar. En Hornbeam actuava contra la Societat Socràtica malgrat les precaucions de l’Spade.

Quan ella va acabar d’explicar-ho, l’Spade va dir:

—Cinquanta assots! És intolerable. Això no és la Marina. —Cinquanta assots no era un càstig, sinó una tortura. En Hornbeam es proposava aterrir la gent. Estava decidit i entestat a impedir que els treballadors de Kingsbridge es formessin a si mateixos.

—Què faré ara?

—L’has d’anar a veure a la presó.

—Vols dir que em deixaran veure’l?

—Parlaré amb l’escarceller, en George Gilmore. L’anomenen Gil. T’hi deixarà entrar. Tu dona-li un xíling.

—Gràcies a Déu, almenys podré veure en Jerry.

—Porta-li una mica de menjar calent i una gerra de cervesa. L’ajudarà a mantenir la moral alta.

—D’acord. —La Susan es veia una mica més animada. Poder fer alguna cosa per a en Jeremiah la feia sentir millor.

Però l’Spade havia d’agreujar el tràngol de la Susan, encara.

—També necessitarem uns pantalons vells i un cinturó de cuir ample.

—Per què? —va demanar ella, estranyada.

Calia dir-l’hi.

—Els pantalons li quedaran esparracats amb el fuet. El cinturó és per protegir-li els ronyons. —Hi havia homes que treien sang amb l’orina durant setmanes. D’altres no s’arribaven a recuperar.

—Déu meu! —va tornar a exclamar la Susan, ara més fluix, de pena, més que de pànic.

L’Spade li va fer la pregunta que li pesava com una llosa en el pensament.

—Han dit qui havia donat la informació sobre el teu marit?

—No.

—Alguna pista?

—No.

L’Spade va assentir. Havia de ser algú del comitè. Hi havia dues o tres possibilitats, però va pensar que el més probable era que fos l’Alf Nash. Li veia alguna cosa sospitosa, a aquell lleter.

«Ho esbrinaré», va pensar, capficat.

A la Susan no li importava gaire, qui era el traïdor. Ella pensava en el marit.

—Li portaré cansalada i mongetes estofades —va dir—. La seva mare n’hi feia. —Es va aixecar—. Gràcies, Spade.

—Digue-li que… —No sabia com acabar la frase. «Bona sort? Una salutació? La meva benedicció?»—. Una gran abraçada —va dir.

—L’hi diré.

La Susan se’n va anar, abatuda, però ara més tranquil·la i decidida. L’Spade se’n va tornar al teler i va barrinar sobre aquella notícia mentre feia anar la màquina. A partir d’ara, si la Societat Socràtica necessitava imprimir materials, ho hauria de demanar a un altre impressor, un de fora de la jurisdicció dels jutges de pau de Kingsbridge, segurament un de Combe.

No havia fet gaire feina que ja el van tornar a interrompre, aquesta vegada, la seva germana, la Kate, que portava un davantal de lona amb agulles de cap clavades.

—Pots venir a casa? —li va demanar—. Hi ha algú que et vol veure.

—Qui?

—La dona del bisbe. —La Kate va abaixar la veu, malgrat que no tenien ningú a prop que els pogués sentir.

L’Spade va sentir una barreja d’anhel i de neguit. S’emocionava amb el simple fet de veure l’Arabella, i ara ella preguntava per ell. Però l’atracció que sentien l’un per l’altre era perillosa. De tota manera, no pensava defugir-la, ara que el demanava.

—De seguida. —L’Spade va pujar les escales. Les tres habitacions d’aquella planta eren dormitoris, però les utilitzaven sobretot com a emprovadors per als clients. L’Arabella era a l’estança més gran, dreta al costat del llit, i duia l’abric de quadres que la Kate li havia fet tres anys enrere amb una tela de l’Spade.

—Senyora Latimer! —va dir ell en to formal—. Quin honor.

Ella estava nerviosa, l’hi va notar.

—Tanca la porta —li va dir ella, en un murmuri.

Ell ho va fer.

—Què passa?

—Assotaran en Jeremiah Hiscock per possessió d’un pamflet sediciós.

—Ho sé. Ara m’ho ha dit la seva dona. Les notícies volen. Com és que esteu tan amoïnada?

—Perquè tu podries ser el següent! —va dir ella fluix, amb un aire desesperat.

L’Spade es va commoure, veient que es preocupava tant per ell. Però tenia motiu per preocupar-se? Infringia la llei, ell? No tenia materials sediciosos a casa, però sí que havia pres part en l’organització d’una reunió en què es podia criticar el govern, es podia qüestionar l’encert de la guerra amb França i argumentar a favor del republicanisme. Si això constituïa un delicte o no, no era evident, però els jutges de pau tenien una àmplia capacitat per interpretar la llei al seu gust.

El càstig dels assots era dolorós i humiliant. Però ara l’Spade no podia desdir-se de la Societat Socràtica. En Hornbeam i en Riddick eren uns males peces que volien fer mal, i no es podia permetre que governessin Kingsbridge com si fossin membres de la reialesa.

—No crec que corri perill, jo —va dir a l’Arabella, procurant posar-hi una seguretat que de fet no sentia.

—No suporto ni pensar-hi! —va afegir ella, i se li va llançar als braços—. He pensat en el teu cos moltes vegades des de fa molt de temps, i ara no paro d’imaginar-me la teva pell esquinçada, arrencada i coberta de sang.

Ell la va abraçar.

—T’importa de debò —va dir, desconcertat per la força de la passió de l’Arabella.

Ella va fer un pas enrere i es va eixugar els ulls.

—Has de sortir de la Societat Socràtica, perquè portarà problemes. El bisbe diu que els jutges no la permetran.

—No puc deixar-ho estar.

—Tan sols és l’orgull, el que ho diu!

—Potser sí.

—De debò, tant de parlar sobre la revolució, serveix de res? Això només fa que la gent estiguin descontents amb el seu destí.

—Això és el que diu el bisbe, també?

—Eh…, sí, sí que ho diu. Però que no té raó?

—Ell no ho entén. La gent com nosaltres valorem molt el dret a tenir les nostres pròpies opinions i expressar-les. No et pots imaginar com n’és, d’important, això.

—Dius «la gent com vosaltres». Et penses que jo soc diferent?

—Doncs sí. Ets la dona del bisbe. Tu pots fer el que vols.

—Ja saps que això no és veritat. Si pogués fer el que vull, estaria en aquest llit amb tu. —El va contemplar, i ell va quedar meravellat amb el color castany ataronjat dels ulls d’ella—. Nus —va afegir.

Això era extraordinari. No havia sentit mai cap dona parlar d’aquella manera, i encara menys, l’esposa d’un bisbe. Es va sentir eufòric, fora mesura.

—Si fos per això, valdria la pena que m’assotessin —va dir l’Spade.

Ella se li va atansar més i es va desbotonar l’abric. Era una invitació, i ell li va acaronar el cos, explorant-li les corbes, sentint-li la pell càlida a sota del vestit. Ella el mirava als ulls, mentre ell l’acaronava. Ara l’Spade tenia la certesa que farien l’amor, allà mateix, al llit, en aquell moment.

Llavors van sentir la veu de la Kate, a fora.

—S’ho pot emprovar aquí, senyora Tolliver.

L’Spade i l’Arabella es van quedar immòbils.

Es van sentir passes a les escales.

—Ah, gràcies —va dir una altra veu.

L’Spade es va girar cap a la porta. Estava tancada, però no hi havia clau al pany. Va veure que l’Arabella s’havia quedat blanca. Va posar un peu a tocar de la porta per evitar que l’obrissin.

Llavors va sentir el soroll d’una altra maneta, que empenyien, i el d’una altra porta que s’obria. La senyora Tolliver havia entrat en una altra habitació del passadís. Aquella porta es va tancar; després, un truc fluixet a la porta i la veu de la Kate, que deia baixet: «Via lliure».

L’Spade va obrir la porta i va deixar passar l’Arabella.

—Tu primer —li va dir.

Ella va sortir i se’n va anar sense dir res.

—Val més que busqui una clau per a aquesta porta —va dir la Kate, abaixant els ulls cap al pany.

Ell sabia que la seva germana li guardaria el secret. L’Spade guardava el d’ella des de feia anys. Recordava haver entrat a l’habitació d’ella, quan eren adolescents, i haver-la vist fent petons als pits d’una amiga. N’havia sortit a correcuita, però ells dos n’havien parlat després, i ella li havia dit que li agradaven les dones, no els homes, però que no ho havia de saber ningú. Ell li havia promès que no ho diria, i no ho havia explicat mai.

Ara ella li va llançar una mirada intensa.

—Ves amb compte, per l’amor de Déu —li va dir la Kate.

—Jo t’he dit això mateix molts cops —li va respondre ell somrient—, però tots dos ens arrisquem per l’amor.

—No és el mateix. De dues dones, ningú no en sospita. Es pensen que no podem cardar, si cap de les dues no té cigala. Però tu ets un home solter, i ella, la dona del bisbe. Si se sap, us crucificaran.

No els crucificarien literalment, és clar, però a ell li podien impedir que continués el negoci a Kingsbridge.

—No hem fet mai res! —va exclamar—. Bé, un petó.

—Però fareu més coses, oi que sí?

—Bé…

Ella va brandar el cap, desesperada.

—Estem tallats pel mateix patró, tu i jo.

Van baixar les escales junts. L’Spade va sortir per la porta del darrere i va travessar el pati, cap a casa seva.

Havia de parlar amb l’Alf Nash. Podia ser revelador, veure si les reaccions d’aquell home delataven algun indici de culpa. A aquesta hora del dia, l’Alf devia ser a la lleteria. L’Spade es va posar el barret i l’abric, va agafar la gerra de la llet i va tornar a sortir.

L’Alf estava sol a la botiga, comptant diners de la ronda del matí. Tenia unes bones galtes i un aspecte sa, com havia de ser, amb tota la mantega i el formatge que tenia per menjar. L’Spade va deixar la gerra sobre el taulell.

L’Alf va ficar una gerra de mesurar dins un cubell de llet. L’Spade va esperar fins que l’altre va estar concentrat a abocar la llet de la seva gerra a la de l’Spade.

—Has sentit que han arrestat en Jeremiah? —li va deixar anar llavors. Va observar la cara de l’Alf atentament, mentre esperava la resposta.

—Ho he sentit dir una pila de vegades tot fent la ronda —va dir amb veu segura, sense dubtar—. Tothom en parla. —Va acabar de posar la llet i va dir—: Un penic, si us plau, Spade.

El seu rostre era impassible, però no va mirar l’Spade als ulls.

L’Spade li va allargar una moneda.

Va pensar que l’Alf era el culpable, però en volia estar més segur, i de sobte se li va acudir una manera. Es va inclinar per sobre del taulell i se li va dirigir en un to confidencial.

—Han trobat només un pamflet, l’original de Londres.

—Això he sentit dir.

—Per sort, en Jeremiah va acabar d’imprimir els exemplars ahir i me’ls va portar al magatzem, perquè els guardés jo. —Això era mentida.

L’Alf el va mirar directament als ulls per primera vegada.

—Al teu magatzem? Molt hàbil.

L’Alf s’havia empassat la mentida, va pensar l’Spade, satisfet.

—He estat més llest que aquell porc d’en Hornbeam —va dir. Després, va arrodonir la mentida—: Tindrem totes les còpies que necessitem per a la reunió.

—Una notícia excel·lent —va afegir l’Alf, però sense posar-hi gens d’emoció, i l’Spade estava segur que feia el paperot.

L’Spade va agafar la gerra i es va adreçar a la porta. Tenia una altra cosa a dir. Es va girar enrere.

—No diguis a ningú això que t’he explicat, eh!

—És clar que no —va assegurar l’Alf.

—No en parlis ni tan sols als altres membres del comitè. Les parets tenen orelles.

—No badaré boca —va asseverar l’Alf.

Durant l’hora abans de migdia, una multitud es va aplegar a la plaça del Mercat per presenciar la flagel·lació, malgrat que plovia. A les parades hi havia el gènere a la vista, i la fonda Bell era oberta, però la gent no tenia gaires diners per gastar. Així i tot, la plaça va quedar plena com un ou, llevat d’un espai al voltant del pal de flagel·lar, que la gent evitava com si pogués estar contaminat i temessin infectar-se.

El botxí de Kingsbridge era al costat del pal amb el fuet a la mà. Es deia Morgan Ivinson, i executar la flagel·lació era un dels seus deures. Era un home mal considerat, a qui no importava gens si era mal vist, i sort en tenia, perquè ningú no volia ser amic d’un botxí. Li pagaven una lliura per setmana més una lliura per cada execució. Molt bon sou, per tan poca feina.

Per assotar una persona cobrava dos xílings i sis penics.

En Jeremiah hi fou conduït des de la presó de Kingsbridge, que es trobava al costat de la Casa dels Gremis. Nu de cintura cap amunt, amb les mans lligades al davant, el van portar dos agents de la llei pel carrer Major. Quan la gent de la plaça el va veure, es van alçar murmuris de compassió.

Si el convicte hagués estat un lladre o un bandoler, la gent l’hauria escridassat, li hauria cridat insults i fins i tot li hauria llançat escombraries: la gent odiava els lladres. Però això era diferent. La gent coneixia en Jeremiah, i sabia que no els havia fet cap mal, a ells. Havia llegit un pamflet que propugnava la reforma, i la majoria de la gent creia que ja feia temps que es necessitava una reforma. De manera que no hi va haver burles, i quan uns quants xicots que eren al costat del pal van començar a xiular, moltes veus d’entre la multitud els van fer callar.

L’Spade era a les escales de la catedral, observant l’escena. Al seu costat, la Joanie portava el que semblava un llençol gran, net.

—Per a què és? —es va interessar l’Spade.

—Ja ho veuràs.

La Sal també hi era.

—Digue’m, Spade, qui ens ha traït? Algú va xerrar a en Hornbeam que en Jeremiah imprimiria aquell pamflet. Qui ha estat?

—No ho sé —va respondre ell—, però ho esbrinaré.

—Quan ho sàpigues, ja m’ho diràs —va fer en Jarge.

—I què faràs?

—Explicar a aquest paio l’error que ha comès.

L’Spade va assentir. Sabia què suposaria l’explicació d’en Jarge, i no serien paraules assenyades pronunciades fluixet.

El xèrif Doye es va obrir pas a empentes entre la munió de gent. Els algutzirs van portar en Jeremiah al pal de flagel·lar, una estructura tosca feta amb tres bigues de fusta posades en forma de marc de porta. En Hornbeam i en Riddick tancaven la comitiva, com a jutges de pau que havien imposat la sentència.

Van col·locar en Jeremiah dins del rectangle de fusta, com una figura dins d’un marc. Li van lligar les mans al travesser de sobre del seu cap, i li van deixar tota l’esquena a la vista.

El fuet era l’estàndard, el de nou cues. El poder destructor de les nou tires de cuir augmentava per les pedres i els claus que hi havia encastats al cuir. L’Ivinson el va sacsejar, com si en comprovés el pes, i va posar les tires de cuir ben rectes, curosament.

Tots els pobles i ciutats disposaven d’aquest estri. Igual que tots els vaixells de la Marina Reial i totes les unitats de l’Exèrcit. Es considerava que era essencial per a la llei, l’ordre i la disciplina militar. La gent deia que el fuet dissuadia del crim i de les males conductes, però l’Spade en dubtava.

De la catedral en va sortir un clergue. L’Spade, la Sal i la Joanie es van apartar per deixar-lo passar. L’Spade no el coneixia, però semblava força jove, i segurament era un novici. El bisbe no es rebaixaria a assistir a aquell acte de càstig, però l’Església havia de mostrar a la gent que donava el vistiplau a allò que s’esdevenia. La multitud va clissar la vestimenta eclesiàstica i va abaixar la veu, i el clergue va entonar una pregària amb veu forta i va demanar a Déu que perdonés el delicte de l’home declarat culpable. No gaire gent van dir «Amén».

En Hornbeam va fer un gest amb el cap a l’Ivinson, que es va situar darrere d’en Jeremiah, a la seva esquerra, a fi de poder alçar ben enrere el braç dret.

El públic va callar.

L’Ivinson va clavar la fuetada.

El cop del fuet sobre la pell es va sentir fort. En Jeremiah no va fer cap soroll. A l’esquena li van sortir unes marques vermelles, però no li va rajar sang.

L’Ivinson va tirar el braç enrere una altra vegada i va donar un altre cop de fuet. Ara sí que a la pell van aflorar gotes de sang.

L’Ivinson es movia a poc a poc: se suposava que el càstig no havia de ser ràpid. Si es cansava, la tortura duraria més. Va tirar el braç cap enrere una tercera vegada i va tornar a fuetejar, i ara en Jeremiah va començar a sagnar per uns quants llocs. Va deixar anar un crit ronc.

La flagel·lació va continuar. A l’esquena d’en Jeremiah van aparèixer més talls. Per variar, l’Ivinson li va fuetejar les cames, també, esquinçant-li els pantalons i deixant-li el cul a la vista.

—Deu! —va cridar el xèrif Doye. Li corresponia a ell, comptar les fuetades.

L’esquena d’en Jeremiah aviat va estar tota coberta de sang. Ara el fuet ja no picava sobre la pell, sinó a la carn de sota, i ell va començar a cridar de mal. «Vint». Aquell patiment es va començar a fer avorrit de veure, i alguns espectadors se n’anaven, fastiguejats i avorrits, però la majoria es quedaven a veure-ho fins al final. En Jeremiah va començar a cridar a cada fuetada, i entre cop i cop, emetia un so esgarrifós, mig sanglot mig gemec.

—Trenta.

L’Ivinson ja es cansava, ara, i espaiava més els cops, però semblava que picava igual de fort. Quan alçava el fuet, escampava trossos de pell i de carn, i els espectadors se n’apartaven; els repugnaven els trossos de carn humana que els queien a sobre, com una pluja vivent.

Ara en Jeremiah estava nu, excepte per les botes i el cinturó de cuir. Perdia la capacitat de cridar, i ja només podia plorar com una criatura.

—Quaranta —va dir en Doye, i l’Spade va donar gràcies a Déu perquè allò ja s’acabava.

—Ara —va dir en Jarge a la Joanie, al cop quaranta-cinc.

Tenia els ulls aclucats, en Jeremiah, però encara plorava.

Es va executar l’últim assot, i en Doye va dir: «Cinquanta».

En Jarge se’n va anar al davant d’en Jeremiah. Els algutzirs li van deslligar les mans i ell va caure, però en Jarge el va aguantar dret. La Joanie va desplegar el llençol i el va posar sobre l’esquena desfeta d’en Jeremiah. En Jarge el va fer girar, i llavors la Joanie va embolicar en Jeremiah per davant, perquè no estigués nu. En Jarge el va tornar a girar, es va acotar, es va penjar l’home mig inconscient a l’espatlla i es va redreçar.

Llavors va portar en Jeremiah a casa, amb la seva dona.

Dos dies després, l’Spade es despertava sentint uns trucs forts a la porta del magatzem, de matinada.

Sabia qui era. Encara no quaranta-vuit hores abans, havia dit a l’Alf Nash que tenia amagats al seu magatzem uns fullets subversius. L’Alf s’havia cregut la mentida i, tal com l’Spade pretenia, havia transmès la informació falsa a en Hornbeam, que l’havia traslladat al xèrif Doye. Era el truc imperiós del xèrif, el que s’havia sentit.

L’Alf era el traïdor, i havia caigut a la trampa.

—Vinc! —va cridar l’Spade.

Però es va posar els pantalons i les botes amb calma, la camisa i l’armilla. No pensava enfrontar-se amb l’autoritat mig vestit. Era important tenir un aspecte respectable.

Els trucs es van repetir, més forts i insistents.

—Paciència! —va cridar—. Ja vinc! —Llavors va obrir.

Tal com s’esperava, va veure en Hornbeam, en Riddick, en Doye i en Davidson.

—Els jutges de pau han estat informats que en aquest local hi ha desat material imprès sediciós i deslleial.

L’Spade es va girar cap en Hornbeam, que el mirava enfurismat, amb una expressió als ulls que a l’Spade li va recordar la frase «si les mirades matessin».

—Benvingut sigueu, conseller.

—Benvingut? —va repetir en Hornbeam, estranyat.

—És clar —va dir l’Spade, somrient—. Escorcollareu el local exhaustivament i netejareu el meu nom d’aquest rumor fastigós. I jo us estaré molt agraït. —Va notar que a en Hornbeam li canviava l’expressió i es quedava inquiet—. Passeu, si us plau. —Els va aguantar la porta oberta, dret a un costat, mentre els altres entraven en tropell.

Van començar a mirar al voltant.

—Necessitareu més llum —va dir l’Spade, i va començar a encendre més llums, i n’anava donant un a cada home. Tots es veien incòmodes. Estaven acostumats a l’enuig i l’obstrucció de les persones a qui escorcollaven la llar, i no entenien aquella reacció tan afable de l’Spade.

Van examinar les bales de tela del magatzem, van apartar els llençols del llit i van inspeccionar el teler de l’Spade i els dels altres teixidors, com si algú hagués pogut amagar centenars de díptics entre l’ordit i la trama.

Al final, es van donar per vençuts. En Hornbeam estava tan enrabiat i frustrat que semblava que esclataria.

L’Spade va acompanyar el grup fins al carrer. Ara ja era de dia, i hi havia gent al carrer de Dalt, que anaven a treballar i obrien les botigues. L’Spade va insistir a donar la mà a un Hornbeam que treia foc pels queixals, i li agraïa la seva amabilitat amb veu ben forta, per cridar l’atenció dels vianants. Al cap de poc, hauria corregut per la ciutat la notícia que en Hornbeam havia escorcollat el magatzem de l’Spade i no hi havia trobat res.

L’Spade se’n va tornar a l’habitació i es va preparar l’esmorzar. Mentre rentava el plat, va entrar en Jarge.

—Ja ho he sentit tot —va dir—. Com és que el xèrif Doye es pensava que tu tenies pamflets subversius?

—Perquè l’Alf Nash l’hi va dir.

En Jarge rumiava a veure si en treia l’entrellat.

—Però si tu no en tens.

—És clar que no.

—Doncs per què l’Alf es pensava que sí?

—Algú l’hi va dir.

—Qui?

—Jo.

—Però… —En Jarge no entenia res—. A veure…

L’Spade va somriure mentre observava l’altre com rumiava. Al final, en Jarge hi va caure.

—Ets més viu que la tinya, Spade.

L’altre va assentir.

—Això demostra que l’Alf Nash és un traïdor —va dir en Jarge—. Per tant, ha de ser ell, el que va informar d’en Jeremiah.

—És el que penso.

—Em sembla que ja sé què cal fer ara. —En Jarge es va posar seriós.

—No en dubto —va dir l’Spade.





14


Tot esmorzant, en Hornbeam observava la Isobel Marsh amb un aire reflexiu.

L’anomenaven Bel, però no era bonica. En canvi, era una dona animada, i a la família d’en Hornbeam els queia bé. La Bel s’havia quedat a dormir aquella nit. A l’hora d’esmorzar, la Deborah i la Bel miraven il·lustracions d’una revista que es deia The Gallery of Fashion, i reien del que consideraven barrets ridículs, d’ala ampla i decorats amb cintes, plomes i fíbules.

En Howard reia amb elles, i això és el que havia cridat l’atenció d’en Hornbeam. Ara estudiava la Bel amb més atenció. Tenia els ulls blaus lluents, i una boca vermella i plena, amb uns llavis que maldaven per tapar unes dents del davant molt prominents. Podria ser perfecta com a núvia d’en Howard.

El seu pare, l’Isaac Marsh, era amo del negoci de tintat de teixits més ben portat de la ciutat. Tenia una dotzena d’empleats i guanyava molts diners. Uns quants anys enrere, en Hornbeam havia fet indagacions discretament a veure si en Marsh podria estar disposat a vendre el negoci. Hauria estat una incorporació esplèndida a l’imperi d’en Hornbeam. Però la resposta havia estat un no rotund.

Ara bé, la Bel era filla única. Si es casava amb en Howard, ells heretarien la botiga de tints. I passaria a ser efectivament d’en Hornbeam.

—Sembla com si una família de coloms fessin el niu en aquest barret! —va comentar en Howard mentre el seu pare observava els tres joves de la taula.

Les noies van fer rialletes, i la Bel, de broma, va picar amb la mà al braç d’en Howard. Ell va fingir que ella li havia fet mal, i li va dir que li havia trencat el braç; la Bel va tornar a riure. Semblava que en Howard li queia bé.

En Hornbeam no havia vist mai en Howard flirtejant, fins aquell dia. El noi en sabia, a la seva manera. Això no li venia pas del pare. «Bé, bé —va pensar en Hornbeam—, potser al final encara me’n sortiré, de quedar-me la botiga de tints».

La seva dona, la Linnie, va demanar més llet al criat.

—Em sap greu, senyora —va dir en Simpson, amb l’expressió tràgica habitual en ell—, però en aquest moment no ens queda més llet.

Allò va molestar en Hornbeam. Tots aquells criats no es podien espavilar entre els uns i els altres per tenir prou llet per a l’esmorzar de la família?

—Com pot ser que se’ns hagi acabat la llet? —va demanar, empipat.

—En Nash no n’ha portat aquest matí, senyor, o sigui que he hagut d’enviar la minyona a la lleteria. Arribarà d’un moment a l’altre.

—No passa res, Simpson —va dir la Linnie—, ens podem esperar una mica.

—Gràcies, senyora.

A en Hornbeam no li agradava que la Linnie perdonés tantes coses als criats, però es va mossegar la llengua perquè pensava en una cosa més important. L’anunci d’en Simpson havia fet sonar una campana d’alarma dins del seu cap. L’Alf Nash no havia repartit llet aquell matí. Per què?

En Hornbeam estava preocupat pel resultat negatiu de l’escorcoll que havien fet a casa de l’Spade. S’ensumava que el murri de l’Spade havia canviat de lloc els tríptics delictius, segurament després que algú l’avisés. Però qui el podia haver alertat? En Hornbeam encara no ho havia esbrinat. Mentrestant, ara hi havia una altra novetat. Què devia haver passat perquè en Nash no hagués sortit a repartir aquell matí?

Tot plegat el tenia amoïnat. Es va aixecar. La Linnie va alçar una cella: el seu home no s’havia acabat el cafè.

—M’he d’ocupar d’una cosa —va murmurar ell a tall d’explicació, i va sortir del menjador.

Es va posar l’abric, un barret i unes botes de muntar a cavall per no mullar-se les cames, i va sortir de casa. Sota la pluja, es va encaminar a pas viu, neguitós, cap a la lleteria, i hi va entrar, agraït de l’aixopluc. Hi havia una petita munió de gent, la majoria criats de cases grans del costat nord del carrer de Dalt, tots ells amb gerres de diverses mides a les mans. La seva minyona, la Jean, també hi era, però no la va saludar.

La germana d’en Nash, la Pauline, era darrere del taulell, servint amb molta empenta aquella clientela més nombrosa del normal, tan de pressa com podia. En Hornbeam es va obrir pas cap endavant.

—Bon dia, senyoreta Nash.

—Bon dia, conseller —li va respondre ella, amb una mirada freda—. Em sap greu que avui no us haguem pogut portar…

—Tant se val això —va dir amb impaciència—. He vingut per parlar amb en Nash.

—Disculpeu, però és al llit, està malalt. Voleu que us posi llet? Us puc deixar una gerra…

En Hornbeam no estava d’humor per aguantar insolències d’una dona.

—Porti’m amb ell, sisplau? —li va dir, apujant la veu.

Ella va dubtar, tenia un posat insubordinat, però la Pauline no es va veure amb cor per desafiar-lo.

—Si hi insistiu… —li va dir, malhumorada.

Ell va passar a l’altra banda del taulell. La Pauline va deixar els clients i el va guiar cap a dins de casa. El conseller la va seguir escales amunt. La Pauline va obrir una porta i va mirar a dins.

—Ha vingut el conseller Hornbeam, Alfie —li va dir—. Et trobes prou bé per veure’l?

En Hornbeam la va apartar i va entrar. L’habitació es reconeixia a l’instant com la d’en Nash per la fortor de llet quallada. Estava decorada de manera senzilla, amb colors llisos i sense cap toc femení, com ara coixins, objectes decoratius o brodats. Tot i que en Nash tenia trenta anys i escaig, encara era solter.

Estava estirat a sobre del cobrellit, i en Hornbeam es va quedar d’una peça en veure que tenia bona part del cos coberta d’embenats. Una cama i un braç estaven lligats a uns llistons prims, i duia un embenat al cap. La sang li tacava les benes en diversos punts. Estava que feia llàstima.

Va parlar de pressa, com si la boca li fes mal.

—Passeu, senyor Hornbeam.

La Pauline es va quedar a la porta, amb les mans posades als malucs.

—Això és per culpa vostra —li va engegar a en Hornbeam.

El conseller estava enfurismat.

—Això serà tot, senyoreta Nash —li va dir amb fredor, reprimint el mal geni.

—Espero que hagueu vingut per reparar el mal que heu fet —va dir la Pauline, sense fer cabal del comentari d’ell.

—Jo no he fet res.

—Torna-te’n a la botiga, Pauline —li va dir en Nash—. Perds diners, quedant-te aquí.

Posant cara d’empipada, va sortir de l’habitació sense fer cap reverència.

—Què dimoni t’ha passat? —va preguntar en Hornbeam a en Nash.

El lleter no es va girar per mirar-lo; potser li feia mal el cap, si el movia. Amb la mirada fixa al sostre va dir:

—Aquesta matinada, abans que es fes clar, quan he sortit al cobert de les vaques per començar a treballar, m’han assaltat tres homes amb la cara tapada amb màscares i armats amb garrots.

Això és el que en Hornbeam s’havia temut. I tenia la certesa que l’Spade hi estava al darrere.

—T’ha vingut a veure el cirurgià, evidentment.

—Diu que tinc un braç trencat i una fissura a la barra.

—Se’t veu molt calmat.

—No n’estava gens, fins que m’ha donat làudan.

En Hornbeam va agafar una cadira i es va asseure a prop d’en Nash. Contenint la ràbia, se li va adreçar amb una veu mesurada.

—Bé, ara pensa amb deteniment —li va dir—. Tot i que duien màscares, algun d’aquells homes t’ha resultat familiar? —No s’imaginava que l’Spade fos un d’ells: el tipus era massa murri, per ser-hi. Però potser els perpetradors eren homes que es podien relacionar amb l’Spade.

—Era fosc —va dir en Nash, amb un deix d’impotència—. Jo no m’hi veia gens. Al cap de no res, era a terra. Només pensava a escapar-me d’aquells garrots.

—Què has sentit?

—Tan sols grunys. Cap d’ells no ha parlat.

—No has cridat?

—Sí, fins que m’han esclafat la barra.

—Així doncs, no els pots identificar.

En Nash estava indignat.

—Sí, sí que puc. Eren la gent que va formar la Societat Socràtica.

—És clar, que eren ells.

—Estan furiosos per la flagel·lació d’en Hiscock, i no sé com s’han assabentat que jo en vaig ser responsable. Així i tot, haurien acceptat una dotzena de fuetades. Però vós en vau fer un gra massa.

En Hornbeam va fer cas omís d’aquella crítica.

—No podem declarar culpable ningú si no n’has reconegut cap. No et pots presentar en un tribunal i dir que et van estomacar perquè els espiaves per mi.

—Per tant, se suposa que no he de fer res? Què he de dir al xèrif Doye? Bé haurà de venir a preguntar.

—No pateixis per en Doye. Jo li diré que t’han agredit uns homes amb màscares. T’han robat res?

—M’han pres la bossa del canvi, tots els penics i mitjos penics. Entre tot no arribava a cinc xílings.

—Hi ha homes que maten per menys de cinc xílings. Això serviria com a notícia per a la Kingsbridge Gazette. Però en realitat, els qui t’han assaltat no volien els diners. Els han agafat només perquè semblés que l’atac era per fer un robatori i desviar així les sospites de la Societat Socràtica.

—Això no s’ho empassarà ningú.

—No, però fa que sigui difícil demostrar el que diem, cosa que significa que ho hem d’encarar d’una altra manera.

Es va fer un silenci durant un minut o dos, mentre en Hornbeam rumiava.

—Això ho ha fet aquell diantre de l’Spade, ja ho saps —va dir llavors—. Ha de ser ell, qui ha descobert que eres l’espia.

—Què us ho fa pensar?

En Hornbeam va començar a veure-ho clar.

—Et va dir que tenia els pamflets al seu magatzem. No ho va dir a ningú més. Que jo anés a buscar-los li va demostrar que tu m’ho havies dit, de manera que tu havies de ser l’espia.

—I els pamflets no hi eren.

—Potser ni tan sols els han imprès.

—Era un parany.

—I hi vam caure.

L’Spade era llest com el dimoni, va pensar en Hornbeam, rabiós. L’haurien d’esclafar. «Sí —va pensar—, com un escarabat sota el meu taló».

—Els meus dies d’espia s’han acabat —va dir en Nash.

—Ja ho pots ben dir. Ara no em serveixes de res.

—No puc dir que em sap greu. Però m’haureu d’ajudar amb els diners. El cirurgià diu que passaran mesos fins que no pugui tornar a fer la ronda.

—Busca’t algú que et reparteixi la llet.

—Sí, ho faré. Però li hauré de pagar, segurament, dotze xílings per setmana.

—Jo cobriré la despesa mentre estiguis incapacitat.

—I també hi ha el cirurgià.

En Hornbeam no veia com podia evitar de pagar aquelles despeses. Si s’hi negava, en Nash es queixaria per tota la ciutat, i tota la història sortiria a la llum: que en Hornbeam havia posat un espia perquè traís la Societat Socràtica. Allò el faria quedar molt malament.

—D’acord.

Però els diners no eren la principal preocupació d’en Hornbeam. L’Spade havia estat més llest que ell, cosa que l’enutjava enormement. Havia de fer-hi alguna cosa.

Es va posar dret.

—Fes-m’ho saber, quan trobis algú que et faci la ronda de la llet, i t’enviaré els diners. —Se’n va anar cap a la porta, frisant per marxar abans que a en Nash se li acudís cap més petició. Va donar un cop d’ull enrere: en Nash estava estirat, mirant fixament el sostre, blanc com un cadàver. En Hornbeam se’n va anar.

Hi anava donant voltes mentre caminava sota la pluja. Tenia la sensació que tot plegat se li escapava de les mans, i això el feia posar nerviós. Ja havia intentat dues vegades posar fi a la Societat Socràtica, i totes dues havia fracassat: primer, el conseller Drinkwater s’havia negat a prohibir el grup, i ara, amb el càstig aplicat a en Hiscock, el tret li havia sortit per la culata.

El problema de debò, va pensar frustrat, era que la llei era massa imprecisa i feble. El país necessitava una prohibició més estricta contra la sedició. A la premsa es parlava d’unes lleis sobre la traïció més fortes. Els membres del Parlament haurien de deixar de parlar, parar de fer el dropo i anar per feina. Per a què servia el Parlament, si no era per mantenir la pau i esclafar els busca-raons?

El membre del Parlament per Kingsbridge era el vescomte de Northwood.

En Northwood no s’havia pres mai els deures parlamentaris gaire seriosament, i ara que el país estava en guerra i la milícia estava activa, tenia una bona excusa. Tanmateix, continuava anant a Westminster de tant en tant, de manera que potser se’l podia convèncer perquè promogués noves lleis contra grups com la Societat Socràtica.

En Hornbeam va anar a la plaça del Mercat i va entrar a la casa Willard.

Tot picant de peus a terra al vestíbul per espolsar-se l’aigua de les botes, es va dirigir a un sergent de cabells grisencs.

—El conseller Hornbeam vol veure el coronel Northwood immediatament.

—Preguntaré si el coronel està lliure —va respondre el sergent en un to arrogant.

Típic d’un plebeu arribista, va pensar en Hornbeam. Aquell home segurament devia ser un majordom abans que el reclutessin a la milícia.

—Com et dius? —li va demanar en Hornbeam.

Es veia ben clar que a aquell home no li agradava que li fessin preguntes, però no era prou valent per plantar cara a un conseller.

—Sergent Beach.

—Faci, Beach.

En Northwood era whig, que eren més liberals que no pas els tories, va reflexionar en Hornbeam mentre s’esperava. Ara bé, en Northwood tenia fama de ser eficaç a l’exèrcit, i això normalment anava acompanyat d’una actitud estricta envers la insubordinació. Considerant-ho tot plegat, era força probable que en Northwood estigués en contra de la Societat Socràtica.

Va decidir no mencionar el que havia passat a l’Alf Nash. Havia de procurar que no semblés que volia dur a terme una venjança personal. Li valia més presentar-se com un ciutadà que es preocupava pel benestar general.

El sergent Beach va tornar promptament: pel que semblava, en Northwood tenia noció de l’estatus d’en Hornbeam, malgrat que el seu sergent, no. Al cap d’uns moments, a en Hornbeam el feien passar a una sala àmplia de la part del davant de la casa, amb un foc generós a la llar i vistes a la façana de ponent de la catedral.

En Northwood estava assegut darrere d’un escriptori gran. Tenia a un costat un jove amb uniforme de tinent, que devia ser un ajudant, sens dubte. En Hornbeam es va sorprendre de veure que la Jane Midwinter, l’atractiva filla del canonge díscol, també hi era, i duia una capa vermella, com un soldat. Estava asseguda en un costat de l’escriptori d’en Northwood, com si fos seu.

Quan la noia va veure en Hornbeam, es va aixecar i es va inclinar cap a ell amb educació. Llavors, ell va recordar haver sentit la Deborah i la Bel parlant de la Jane, dient que s’havia proposat conquistar en Northwood, de manera que probablement era allà per dur a terme els seus plans per guanyar-se-li el cor. Mig matí no era l’hora habitual per a les visites socials, però potser la Jane Midwinter era una d’aquelles dones atractives que es creien que podien fer qualsevol cosa que els vingués de gust.

Les noies pensaven que la Jane no tenia cap possibilitat d’enxampar el vescomte perquè el seu pare era metodista, però veient l’expressió embadalida que tenia en Northwood ara, en Hornbeam va tenir la sensació que les noies potser s’equivocaven.

Ell esperava que la Jane no es quedés. Va respirar tranquil quan la noia se’n va anar cap a la porta, va bufar un petó cap a en Northwood i va sortir.

En Northwood es va posar vermell, se’l veia incòmode.

—Seieu, conseller, seieu —va dir.

—Gràcies, senyor. —En Hornbeam va agafar una cadira. La vulnerabilitat que mostrava en Northwood envers la Jane indicava que tenia un costat feble. Era bo saber-ho. Els temps que vivien demanaven homes forts.

Els temps sempre demanaven homes forts.

—Us puc oferir algun refrigeri? —va dir en Northwood en to educat—. Fa un dia fastigós, a fora.

A l’escriptori d’en Northwood hi havia una safata amb una cafetera i una gerreta amb crema. En Hornbeam es va recordar que no s’havia acabat l’esmorzar.

—Em prendria ben de gust una tassa de cafè, sobretot amb quatre gotes de crema.

—I tant. Una tassa neta, sergent, ara mateix.

—De seguida, senyor. —En Beach va sortir.

En Northwood era ben educat, però enèrgic.

—Bé, conseller, m’imagino que la vostra visita té un propòsit?

—Confio que la tela que us he subministrat per als uniformes de la milícia hagi estat del tot satisfactòria.

—Crec que sí. No hi ha hagut queixes.

—Bé. Sé que vós delegueu la responsabilitat de les compres, però si per algun motiu volguéssiu parlar amb mi de la tela, naturalment per a mi seria un plaer de fer el que pogués per vós.

—Gràcies —va dir en Northwood en un toc d’impaciència.

En Hornbeam de seguida va passar al motiu real que el portava allà.

—Tanmateix, he vingut a veure el nostre membre del Parlament, més que no l’oficial al comandament de la nostra milícia. Espero que no us faci res.

—I ara.

—Estic preocupat per la Societat Socràtica que ha constituït l’Spade, en David Shoveller, i alguns dels elements més baixos de la ciutat. Crec que els seus objectius veritables són subversius.

—Ah, sí? Jo vaig anar a la primera reunió que van fer.

Això va ser un revés.

—Va estar força bé. I era del tot inofensiva —va continuar en Northwood.

—Això indica fins a quin punt l’Spade és astut, senyor. Ens han inspirat una falsa sensació de seguretat.

A en Northwood no li va agradar la insinuació que l’havien engalipat.

—Jo no veig cap indici que puguin ser violents.

—Casualment, sé que la segona reunió que faran tractarà de la reforma del Parlament.

En Northwood no va fer cara d’estar-ne gaire impressionat.

—Això ja és una altra qüestió, evidentment —va dir, però no semblava que la cosa el preocupés gaire. El sergent va portar una tassa i un platet de porcellana, hi va servir cafè i crema i la va allargar a en Hornbeam, mentre en Northwood continuava—: Tot depèn del que s’hi digui. Però nosaltres sens dubte no podem prohibir la reunió ja d’antuvi. El simple fet de programar una reunió per debatre sobre el Parlament no atempta contra cap llei.

—Aquest és el problema —va afirmar en Hornbeam—. De fet, hauria d’atemptar contra la llei. I m’ha arribat que a Westminster es parla molt d’endurir les lleis sobre la sedició.

—Mmm… En això teniu raó. El primer ministre Pitt vol prendre mesures dràstiques. Però els anglesos tenen dret a tenir opinió, sabeu? Som un país lliure, dins del que és raonable.

—Efectivament. Jo soc un ferm partidari de la llibertat d’expressió. —Això era just el contrari de la veritat, però quedava bé dir-ho—. Això no obstant, estem en guerra, i el país ha d’estar unit contra els maleïts francesos.

En Northwood va brandar el cap.

—Cal vigilar que no se’ns en vagi la mà, amb la repressió, sabeu?

Aquesta possibilitat no l’havia amoïnat mai, a en Hornbeam.

—No veig on voleu anar a parar.

—Bé, estic segur que heu sentit el que li ha passat a l’Alf Nash, el lleter.

En Hornbeam es va quedar de pedra. Com és que ja ho sabia en Northwood, tan aviat?

—Què té a veure això, amb el que diem?

—La gent diu que en Nash va acusar l’impressor a qui van assotar, i que li han clavat la pallissa com a revenja.

—Quina barbaritat! —va protestar en Hornbeam, sabent perfectament que era veritat. L’Spade i els seus amics ja havien escampat la notícia per tota la ciutat, va suposar en Hornbeam.

—De vegades faig assotar els homes —va dir en Northwood—. És un càstig adient per al robatori o la violació. Però una dotzena d’assots, si fa no fa, ja són molts. L’home se sent ferit i humiliat davant dels seus amics, i promet que no s’arriscarà a fer-ho mai més. En canvi, les sentències de cinquanta assots o més són considerades com una crueltat perversa i desperten simpaties pel delinqüent. L’home es converteix en un heroi. Ensenya les cicatrius com si fossin medalles d’una campanya militar. El càstig resulta contraproduent.

En Hornbeam va comprendre que no en trauria res, d’allò.

—Bé, l’únic que puc dir és que als comerciants de Kingsbridge, en conjunt, els agradaria veure que es prohibeixen les reunions subversives.

—No m’estranya. Però també tenim un deure envers els nostres inferiors, oi? Un cavall que no surt mai de l’estable perd la força.

En Hornbeam perdia el temps. Es va posar dret bruscament.

—Gràcies per rebre’m, senyor.

En Northwood no es va aixecar.

—Sempre és un plaer parlar amb un dels meus electors més eminents.

En Hornbeam se’n va anar amb un pressentiment que gairebé era una sensació de pànic. Ja havia patit tres derrotes. Les forces del desordre tenien aliats en posicions inesperades.

Havia de pensar, i no volia tornar a casa, on el podien interrompre els problemes quotidians. Va travessar la plaça del Mercat i va entrar a la catedral. L’ambient silenciós i els murs de pedra grisa i freda l’ajudaven a concentrar-se.

Al cor del problema hi havia la complaença. La gent no veia cap perill en un club per a treballadors que aspiraven al coneixement. En Hornbeam tenia més seny. Però havia de sacsejar els altres per treure’ls d’aquell ensopiment. Qualsevol grup que animava els treballadors a parlar lliurement obria una porta. I la insurrecció no era mai gaire lluny de la superfície.

Si la propera reunió de la societat es tornava violenta, allò demostraria la seva teoria.

Potser ho podia manipular.

Sí, va pensar, aquesta podia ser la resposta.

Un brot de violència durant la reunió faria que la ciutat es girés en contra d’aquella societat. Hi hauria discussions sobre qui ho havia començat, però això importaria a molt poca gent. La fal·lera que tenien per la llibertat d’expressió no sobreviuria a uns quants vidres trencats.

Però com ho podia organitzar?

De seguida li va venir al cap en Will Riddick. Tot i que pertanyia a l’aristocràcia, en Will freqüentava els baixos fons de Kingsbridge. Passava molt de temps a la cèlebre casa de l’Sport Culliver. Segur que coneixia uns quants brètols.

En Hornbeam va tornar a sortir al carrer, sota la pluja, i es va dirigir a casa dels Riddick.

El majordom dels Riddick va agafar l’abric i el barret molls d’en Hornbeam i els va penjar a prop de la llar de foc del vestíbul.

—El senyor Riddick està esmorzant, conseller —li va dir.

En Hornbeam es va mirar el rellotge de butxaca. Aviat seria migdia. Si que esmorzava tard.

El majordom va obrir una porta.

—Podeu rebre el conseller Hornbeam, senyor? —va preguntar cap a dins.

—Que passi —va fer la veu d’en Riddick.

En Hornbeam va entrar al menjador i va veure que en Riddick no estava sol. Tenia asseguda al seu costat una noia que anava amb camisa de dormir i una bata, amb una cabellera llarga sense pentinar. Davant seu hi havia una safata amb ossos de moll, partits i cuits a la brasa, i tots dos es menjaven el moll a cullerades, amb deler.

—Entreu, Hornbeam —va dir en Riddick—. Ah, per cert, ella és la… —En Will va ser incapaç de recordar com es deia la noia.

—Mariana —va afegir ella. I va llançar a en Hornbeam una mirada maliciosa—. Soc espanyola, sabeu?

«Tan espanyola com el meu cul», va pensar en Hornbeam.

—Agafeu un os —li va dir en Riddick, amb hospitalitat—. Són boníssims. —Va fer un glop llarg d’una gerra de cervesa. Tenia els ulls ben vermells.

—No, gràcies —va dir en Hornbeam. Es va girar cap al majordom, que estava a punt d’anar-se’n del menjador—, però li agrairia si em portés una tassa de cafè fort amb crema.

—De seguida, senyor.

En Hornbeam es va asseure. Se sentia violent, estant a la mateixa taula que la Mariana. Va pensar que la prostitució era repugnant. Però necessitava l’ajuda d’en Will.

—Estic intentant organitzar una prohibició d’allò de la Societat Socràtica, que ha muntat l’Spade.

—I aquella vaca boja de la Sal Clitheroe.

—Sí. Han clavat una pallissa a l’Alf Nash, i el vescomte de Northwood, el nostre membre del Parlament, no vol tenir-hi res a veure.

—Però teniu un pla, oi? —va dir en Riddick en un to de complicitat.

—Ai, vaja! —va exclamar la Mariana—. M’ha caigut el moll al pit. Em pots ajudar a netejar-m’ho, Willy?

En Riddick va agafar un tovalló i li va netejar la part de dalt dels pits, que li quedava a la vista.

—Per què no ho fas amb la llengua? —li va dir la Mariana.

Això ja va ser excessiu per a en Hornbeam.

—Escolti, Will, podem parlar en privat?

—És clar —va dir en Riddick—. Au, ves, reina.

La Mariana es va aixecar fent el petarrell.

—Després ja faré servir la llengua amb tu, preciosa —li va dir en Riddick.

—T’esperaré.

—Ja comença a ser hora que es deixi d’aquestes coses —li va dir en Hornbeam quan es va haver tancat la porta—. Aviat es casarà… amb la meva filla.

En Riddick es va quedar avergonyit.

—És clar, és clar —va dir—. De fet, ja li deia adeu a la Mariana.

—Bé. —En Hornbeam no el va creure ni per un instant, però no va insistir en el tema. No volia posar en perill els grans beneficis que treia amb l’ajuda d’en Riddick.

—Seré un marit modèlic —va prometre en Riddick—. La vida de solter s’ha acabat, per a mi.

—M’alegro molt de sentir-ho. Tenir una prostituta a taula quan esmorzes sens dubte s’escaparia dels límits del comportament respectable.

El majordom va entrar amb el cafè d’en Hornbeam.

—Expliqueu-me el vostre pla —va dir en Riddick.

—Els probables assistents a les reunions de l’Spade ja en són simpatitzants. Potser no hi haurà ningú que tingui un punt de vista diferent. El que necessiten és una mica d’oposició enèrgica.

—Enèrgica?

En Riddick el veia venir de seguida, va rumiar en Hornbeam.

—No tinc cap dubte que hi ha molts xicots fermament patriòtics a la ciutat que se sentirien ofesos, si sentissin les ximpleries que escampen l’Spade i la Sal.

En Riddick va assentir a poc a poc.

—He pensat que potser coneix alguns d’aquests xicots.

—Sé on trobar-los, això segur. La taverna de Slaughterhouse, davant mateix del moll, seria un bon lloc per començar.

Allò sonava bé.

—Creu que podria aconseguir que alguns l’acompanyessin a la propera reunió?

—Segur que sí! —va contestar en Riddick, amb un somriure ben ample—. Hi vindran de bon grat.





15


L’Amos va trobar en Rupe Underwood al carrer de Dalt i va pensar que feia temps que no s’havien vist. Els metodistes per fi s’havien separat de l’Església anglicana, i en Rupe segurament era dels que havien decidit quedar-se amb l’Església establerta.

—Ja no vols saber res de nosaltres, els metodistes? —li va preguntar directament l’Amos.

—No vull saber res de la Jane —li va contestar en Rupe amb amargor. Va fer un cop de cap per apartar-se els cabells dels ulls—. O més aviat, ella no vol saber res de mi.

Aquesta notícia era important per a l’Amos.

—Què ha passat?

L’atractiva cara d’en Rupert es va contreure quan va fer una ganyota de decepció i d’enuig.

—M’ha deixat plantat, això ha passat. De manera que ja te la pots quedar. No n’estaré ni gelós. El que és per mi, és tota teva.

—Ha anul·lat el compromís?

—No ens havíem compromès formalment. Teníem una «entesa». Ara ja no. «Adeu —em va dir—, i que Déu et beneeixi».

A l’Amos gairebé li va saber greu per en Rupe, però al mateix temps no podia evitar sentir-se ple d’esperances. «Si la Jane ja no vol en Rupe, hi ha alguna possibilitat que em vulgui a mi?». Gairebé no gosava pensar-hi.

—Et va dir per què trencava?

—No em va dir la veritat. Em va dir que s’havia adonat que no m’estimava. No sé pas si m’ha estimat mai. La veritat és que no tinc prou diners.

L’Amos encara no ho entenia.

—Però ha d’haver passat alguna cosa perquè ella hagi canviat de sentiments.

—Sí. El seu pare ha renunciat al clergat anglicà. Ja no és canonge de la catedral.

—Ja ho sé, però… —Llavors hi va caure—. Ara és pobre.

—Haurà de viure amb el que la congregació metodista pugui esgarrapar per pagar-li. S’ha acabat la roba elegant per a la Jane, i les minyones que la vestien i la pentinaven, i la roba interior brodada.

L’Amos gairebé es va torbar, quan va sentir a parlar de la roba interior. No podia ser que en Rupe sabés res de la roba interior de la Jane, oi? Però havien estat si fa no fa parella durant molt de temps. Potser ella s’havia permès algunes llibertats.

Però segurament no.

L’Amos va decidir deixar de pensar-hi.

—S’ha enamorat d’algú altre? —li va preguntar.

—Que jo sàpiga, no. Flirteja amb tothom. En Howard Hornbeam segurament és el solter més ric de Kingsbridge. Potser la Jane intentarà conquistar-lo.

Podria ser, va pensar l’Amos. En Howard no era gaire intel·ligent, i sens dubte no era atractiu, però sí que era simpàtic, a diferència del pare.

—En Howard té un parell d’anys menys que la Jane, crec —va dir.

—Això rai, no l’aturarà, a ella —va afirmar en Rupe.

Els diumenges, després de l’ofici del matí a les esglésies i capelles de la ciutat, alguns vilatans de Kingsbridge tenien el costum d’anar a veure una tomba. L’Amos, de tant en tant, tenia l’impuls de passar uns minuts recordant el pare, i anava de la Sala Metodista al cementiri de la catedral.

Sempre s’aturava a la tomba del prior Philip. Era el monument més gran del cementiri. Philip, un monjo del segle XII, era una figura llegendària, per bé que no se’n sabia gran cosa. Segons el Llibre de Timoteu, un volum d’història de la catedral que començava a l’edat mitjana i s’havia continuat més endavant, Philip havia organitzat la reconstrucció de la seu, quan va quedar destruïda per un incendi.

L’Amos va desviar els ulls del monument i va veure la Jane Midwinter en una altra tomba, uns metres enllà, vestida de gris fosc. D’ençà d’aquella conversa amb en Rupe, esperava trobar una ocasió per parlar amb ella. I ara era el moment més poc adient, però no va poder resistir la temptació. Es va posar al seu costat i va llegir la làpida:

Janet Emily Midwinter

4 d’abril de 1750

al

12 d’agost de 1783

Estimada esposa de Charles

i mare de Julian, Lionel i Jane

«Amb Crist, que és molt millor»



Va intentar imaginar la mare de la Jane, però no era fàcil.

—Ben just si la recordo —va dir l’Amos—. Jo devia tenir deu anys, quan es va morir.

—Li agradava molt la roba maca, les festes i les tafaneries. Li agradaven els homes i les dones nobles. Li hauria encantat conèixer el rei. —La Jane tenia els ulls humits. A l’Amos se li va encongir el cor. Però estava actuant, ella? Ho feia sovint.

—I tu ets com la teva mare. —L’Amos va afirmar una evidència.

—Però els meus germans, no. —En Julian i en Lionel eren fora, en universitats escoceses—. Ells són tots dos com el pare, només volen treballar i res de distraccions. Jo m’estimo el pare, però no puc tenir el seu estil de vida.

Ara estava d’un humor poc habitual en ella, va pensar l’Amos; no l’havia vist mai ser tan sincera parlant de si mateixa.

—I el problema amb en Rupe és que ell també és com el pare —va apuntar la Jane.

La majoria dels drapers de Kingsbridge eren així. Treballaven de valent i tenien poc temps per al lleure.

L’Amos de sobte hi va caure.

—Suposo que jo també soc així.

—Tu també, estimat Amos, encara que no tinc cap dret a criticar-te. On és la tomba del teu pare?

Ell li va oferir el braç i ella li va posar una mà suaument sobre la màniga, un gest amical però no íntim, per anar a l’altre costat del cementiri.

La Jane no li havia parlat mai tan afectuosament, i tanmateix li explicava per què no seria mai la seva estimada. «No entenc les dones», va pensar l’Amos.

Van arribar a la tomba del seu pare. Ell es va agenollar al costat de la làpida i va treure la brossa que hi havia escampada al voltant: fulles seques, un tros de drap, una ploma de colom i una pellofa de castanya.

—M’imagino que jo també soc com el meu pare —va dir, i es va posar dret.

—En aquest sentit, potser sí. Però tu ets molt altruista. Això fa que siguis formidable.

Ell va riure.

—No soc formidable, però m’agradaria ser-ho.

Ella va moure el cap.

—Diguem-ho així: no m’agradaria ser enemiga teva.

Ell li va mirar directament aquells ulls grisos i grossos.

—Ni tampoc la meva dona —va dir amb tristor.

—Ni tampoc la teva dona. Em sap greu, Amos.

Anhelava fer-li un petó.

—Sí —va afegir—. A mi també em sap greu.

El Teatre de Kingsbridge semblava una casa gran, d’estil clàssic, amb diverses files de finestres idèntiques. L’interior era una sala àmplia amb bancs en un terra pla i un escenari elevat en una punta. Adossades a la paret hi havia llotges sostingudes per posts de fusta. Els seients més cars eren a l’escenari, i a l’Amos li feia l’efecte que la gent rica d’aquelles llotges que vestien ostentosament formaven part de l’espectable.

La primera obra del vespre era El jueu de Venècia, i un teló de fons pintat mostrava una ciutat portuària amb vaixells i barques. Va arribar l’Elsie i es va asseure al costat de l’Amos. Feia més de dos anys que portaven junts l’escola dominical, i ara eren amics íntims.

L’Amos no havia assistit mai a una obra de Shakespeare. Havia vist ballet, òpera i pantomima al teatre, però aquest era el seu primer drama, i estava impacient. L’Elsie ja havia vist altres obres de Shakespeare, i havia llegit aquesta obra en concret.

—En realitat es titula El mercader de Venècia —va dir.

—Suposo que venen més entrades si diuen «el jueu» en comptes d’«el mercader».

—Suposo. —A Combe i a Bristol hi havia jueus, la major part dedicats al negoci de la reexportació, que compraven tabac a Virgínia i el venien al continent europeu. Molta gent no els podia veure, però l’Amos no entenia per què. Bé creien en el mateix Déu que els anglicans i els metodistes, oi?

—La gent diu que Shakespeare costa d’entendre —va comentar l’Amos.

—De vegades. El llenguatge és antiquat, però si escoltes ben atent, t’arribarà al cor igualment.

—L’Spade diu que pot ser violent.

—Sí, de tant en tant hi ha sang i fetge. Hi ha una escena del rei Lear…

L’Amos va veure la Jane Midwinter, que en aquell moment entrava.

L’Elsie va deixar estar el tema de Shakespeare.

—Ja saps que la Jane ha trencat amb el pobre Rupe Underwood? —va dir.

—Sí, a ell li ha sabut molt greu.

—Què es pensa que fa, la Jane? Ha tingut aquest pobre xicot al darrere seu dos anys, i ara l’engega com si fos un mal servent.

—En Rupe no és gaire ric i ella vol viure amb comoditats. Hi ha molta gent que ho vol.

—Ja m’hauria d’haver imaginat que trobaries excuses per al que fa —va dir l’Elsie—. Aquella noia no sap què significa l’amor.

—Jo no estic segur de saber-ho —va dir l’Amos, arronsant les espatlles.

—Serà un malaurat, l’home que s’enamori de la Jane.

Les crítiques de l’Elsie cap a la Jane feien sentir incòmode l’Amos.

—La Jane és una d’aquelles dones que agraden als homes i desagraden a les dones. No entenc per què.

—Jo sí.

El públic es va quedar en silenci i l’Amos va assenyalar l’escenari, alleujat de poder defugir la discussió. Havien sortit tres actors, i ara un deia:

—No sé, a fe meva, per què estic tan trist.

—Jo sí que sé per què estic trista —va dir l’Elsie.

L’Amos no sabia a què es referia, però estava pendent de l’obra. Quan l’Antonio va explicar que tota la seva riquesa estava invertida en vaixells que en aquell moment eren a la mar, l’Amos va murmurar a l’Elsie:

—Jo sé el que és tenir gènere molt valuós en trànsit i patir com un desesperat pensant si deu estar segur.

Es va sentir inquiet en la segona escena, quan la Pòrcia es va queixar perquè no li permetien que elegís el marit que ella volgués, sinó que s’havia de casar amb el guanyador d’una competició en què havien d’escollir el cofre correcte entre tres cofres, un d’or, l’altre d’argent i el tercer de plom.

—Per què ha de fer això el pare? —es va preguntar l’Amos—. No té sentit.

—És un conte de fades —li va contestar l’Elsie.

—Soc massa gran per als contes de fades.

La història es va animar quan en Shylock va aparèixer a la tercera escena. Va irrompre a l’escenari portant un nas postís i una perruca que semblava un raspall d’un color vermell viu, i quan el públic el va escridassar, es va abraonar cap al davant de l’escenari i els va replicar a crits. Al principi es reien d’ell. Després va arribar el moment que va acordar prestar a l’Antonio tres mil ducats, amb la condició que si l’Antonio no els hi reemborsava a temps, pagaria una penyora.

—Vostra pena consistirà només en una lliura de vostra bella carn, que triaré i tallaré del lloc que més em plagui —va dir en Shylock amb malícia.

—No s’hi avindrà de cap manera —va afirmar l’Amos, i després va ofegar un crit, quan l’Antonio va dir: «Doncs a fe meva que m’hi avinc. I us signo el compromís».

Durant el descans hi havia un ballet, però bona part del públic en va fer cas omís i va optar per estirar les cames, comprar menjar i beure i xerrar amb els amics. L’Elsie va desaparèixer. El xivarri de les converses entre tanta gent es va convertir en un brogit. L’Amos es va fixar que la Jane se n’havia anat de dret cap al vescomte de Northwood. Era una escaladora social descarada, però a en Henry Northwood no semblava que li importés. L’Amos se’ls va atansar per sentir què deia la Jane.

—El pare diu que no hauríem d’odiar els jueus —va afirmar la Jane—. Què en penseu, Lord Northwood?

—No puc dir que m’interessin els estrangers de cap tipus —va replicar.

—Estic d’acord amb vós —va dir la Jane.

La Jane estaria d’acord amb qualsevol cosa que en Northwood digués, va pensar l’Amos amb amargor. De fet, ella no odiava els jueus, tan sols tenia una dèria pels nobles.

—L’anglès és el millor —va dir en Northwood.

—Sí, sí. De tota manera, m’agradaria viatjar. Heu anat mai a l’estranger?

—Vaig passar un any al continent. Vaig aprendre quatre paraules de francès i d’alemany, i vaig comprar uns quants quadres a Itàlia.

—Quina sort que teniu! Sou amant de la pintura?

—D’una manera senzilla, soldadesca, de fet. Qualsevol cosa amb cavalls o gossos.

—M’encantaria veure els vostres quadres algun dia.

—Ah, sí, és clar, però són a Earlscastle, i jo tinc molta feina aquí, a Kingsbridge. És que la milícia, malgrat que no serveix a ultramar, ha assumit la defensa del nostre país; d’aquesta manera l’exèrcit regular està lliure per combatre a l’estranger. —De sobte, en Henry es mostrava molt comunicatiu, va observar l’Amos, ara que parlava de qüestions militars. En Henry va afegir—: Però això depèn del fet que la milícia estigui a punt per combatre, sabeu?

La Jane no volia parlar de la milícia.

—No he estat mai a Earlscastle —va dir.

L’Amos no es va quedar per sentir el que responia en Henry a aquella insinuació tan clara, perquè l’obra ja tornava a començar. Es va afanyar a tornar-se’n al seient.

—M’acompanyaràs a casa, després? —li va demanar l’Elsie quan es va asseure.

—És clar —va dir ell.

Va fer cara d’estar contenta, per bé que ell no s’imaginava per què.

L’Amos estava absort en en Shylock, i preocupat pels amants de Belmont, però no havia vist mai res de semblant, i al final de l’obra tenia ganes de veure altres peces de Shakespeare.

—Potser necessitaré que m’expliquis algunes coses —va dir a l’Elsie, i ara ella també va fer cara d’estar satisfeta.

—La Jane es podria casar amb en Northwood? —li va preguntar quan se n’anaven—. No és d’un nivell massa baix de l’escala social? Ell serà comte de Shiring, quan el seu pare es mori, i ella és filla d’un simple clergue, i a sobre, metodista. La comtessa de Shiring s’ha de reunir amb el rei, de vegades, oi? Tu en saps més, d’aquestes coses, que no pas jo.

Era veritat. Com a filla del bisbe, l’Elsie estava més a prop de la noblesa que no els drapers i paraires. Probablement, ella sí que s’hauria pogut casar amb en Northwood, per bé que l’Amos estava segur que no era pas el que volia. I ella sentia totes les xafarderies que els visitants explicaven al palau del bisbe.

—Seria difícil, però no impossible —va respondre—. Els nobles de vegades es casen amb noies que no són les apropiades. Però des de fa anys se sobreentén que en Henry es casarà amb la seva cosina segona Miranda, que és filla única de Lord Combe, i així es fusionaran dues propietats.

—Però un acord es pot anul·lar —va comentar l’Amos—. L’amor ho venç tot.

—No, no és veritat —va dir l’Elsie.

Un matí fred i humit de setembre van enterrar tres fills de la mateixa família al cementiri de Saint Luke. Tots tres havien estat alumnes habituals de l’escola dominical de l’Elsie, i ella havia observat com cada setmana estaven més blancs i desnerits. No n’hi havia hagut prou amb un bon tall de pastís per salvar-los.

El seu pare feia anar un batan a Kingsbridge, fins que un dia s’havia desenganxat un martell que estava fluix, havia sortit volant de l’eix i l’havia tocat al cap. L’home s’havia mort a l’acte. Aleshores, la dona i els fills se n’havien anat a viure a una estança barata d’un soterrani, en una casa que queia a trossos, i la mare havia intentat guanyar-se la vida fent de cosidora. Deixava els fills sols al soterrani mentre ella anava a buscar algú que necessités que li cosís alguna peça de seguida i per pocs diners. Els fills s’havien posat malalts, havien agafat la malaltia que causava tos i respiració sibilant, i que afectava la gent que vivia en soterranis humits, persones tan febles que sucumbien en un sol dia. Ara la mare plorava, desconsolada, al costat de la tomba, amb el cap cobert amb un parrac de cotó perquè no tenia barret. L’himne que cantaven era El Senyor és el meu pastor, i l’Elsie nodria un pensament pecaminós: que el pastor no havia tingut cura d’aquells tres anyells.

Saint Luke era una església petita de maó, situada en un barri pobre, i el pastor duia unes mitges sargides toscament sobre unes cames escardalenques. Al voltant de la tomba hi havia una quantitat de gent inusitada, la majoria mig esparracats. Cantaven sense entusiasme, potser pensant que el pastor tampoc no havia fet gran cosa per ells.

L’Elsie es va preguntar si la pena que sentien algun dia no es convertiria en ràbia, i en cas que sí, si això seria aviat.

La va envair l’angoixa i, alhora, se sentia impotent. Va pensar que s’hauria pogut endur aquells tres infants a casa i donar-los menjar a la cuina del palau cada dia, però al cap d’un moment es va adonar que allò era una fantasia impossible. Igualment, hi havia de fer alguna cosa.

Quan els taüts tristament petits van ser baixats a la tomba, l’Amos Barrowfield va arribar i es va col·locar al costat de l’Elsie. Portava un abric negre llarg i va cantar l’himne amb una veu forta de baríton. Tenia la cara molla de llàgrimes, de pluja o de totes dues coses.

La seva presència va calmar i consolar l’Elsie. Ella es va oblidar del fred, de la pluja i de la tristor que sentia. L’Amos no foragitava els problemes, tan sols feia que semblessin més petits i més abordables. Ella va fer passar un braç per sota del d’ell i li va prémer la mà sobre el pit, en un gest reconfortant.

Quan es va haver acabat l’enterrament, es van allunyar de la tomba junts, agafats del braç.

—Això es repetirà —li va dir l’Elsie en veu baixa—. Se’ns moriran més infants de l’escola.

—Ja ho sé —va dir ell—. Amb el pastís no n’hi ha prou.

—Potser els podríem donar alguna cosa més… —va apuntar ella, pensant en veu alta—. Com ara brou. Per què no?

—Rumiem a veure com ho podríem fer.

Això li encantava, a l’Elsie, d’ell. Actuava com si tot fos possible. Potser era perquè l’Amos havia superat grans dificultats des que se li havia mort el pare. Arran d’aquella experiència, tenia una actitud positiva que era talment com la d’ella.

—En comptes de fer pans de pessic, els nostres adeptes podrien fer brou amb pèsols i naps —va dir ella.

—Sí, i amb talls de carn barats, com coll de xai.

L’Amos es va estirar la punta del nas, indici que estava pensant.

—Ho faran?

—Això depèn de qui els ho demani. El pastor Charles s’atansaria als metodistes?

—L’hi preguntaré.

—I funcionarà amb els anglicans.

—Podríem passar a veure els forners el diumenge al matí, i demanar-los el pa sec que no hagin venut el dissabte.

—Dissabte a última hora venen el que els ha sobrat més barat. Però segurament també els en queda…

—De tota manera, els ho podem preguntar.

Ara eren davant del palau del bisbe, i es van aturar.

—Ho intentarem? —va dir l’Elsie, tota il·lusionada.

—Crec que ho hem de provar —va dir l’Amos amb solemnitat.

Ella li hauria fet un petó, però es va limitar a enretirar el braç.

—Diumenge vinent?

—Sí, d’acord. Com més aviat, millor.

Aleshores es van separar.

Ella no volia entrar al palau de seguida, de manera que se’n va anar a la catedral, que sempre era un bon lloc per reflexionar. No s’hi celebrava cap ofici en aquell moment. L’Elsie havia de concretar els detalls del nou programa d’alimentació, però, al cap, hi tenia l’Amos i res més. Ell no s’imaginava pas com se l’estimava, ella: es pensava que tan sols eren amics. I tenia una obsessió absurda amb la Jane Midwinter, una noia que no corresponia el seu amor i que, d’altra banda, no era ni de bon tros el que ell es mereixia. L’Elsie volia resar, demanar a Déu que fes que l’Amos l’estimés i que s’oblidés de la Jane, però li va semblar que allò era massa egoista, com a oració; no era d’aquelles coses que es pogués demanar a Déu que les disposés.

A la nau meridional, va passar pel costat de dos homes que discutien. Va reconèixer l’Stan Gittings, un jugador crònic, i l’Sport Culliver, l’amo de la cofurna de joc més gran de la població. Ni l’un ni l’altre no solien anar a l’església, i segurament hi havien entrat per no discutir sota la pluja. Allò no tenia res d’estrany. La gent sovint entrava a la catedral per comentar algun problema, un tracte o, fins i tot, una aventura amorosa. En aquest cas, semblava que parlaven de diners, però l’Elsie no en va fer gaire cabal.

Es va fixar en algú que no va conèixer, que estava agenollat davant de l’altar major. Semblava un home jove. Anava enfundat en un abric gros que li amagava la roba de sota, o sigui que l’Elsie no sabia si era un clergue. Tenia la cara inclinada amunt, però els ulls aclucats, i movia els llavis, resava amb fervor, en silenci. Qui devia ser?, va pensar ella.

Es volia asseure tranquil·lament al transsepte meridional, però la discussió del passadís es va anar encenent. Els dos homes van apujar la veu, i havien adoptat postures agressives. Ella es va plantejar intervenir-hi per indicar-los que sortissin a fora, però s’hi va repensar, i va decidir que seria menys probable que arribessin als punys si es quedaven a dins del temple, de manera que va desistir de passar un moment tranquil i va sortir, passant pel costat d’ells sense dir-los res.

—Si apostes uns diners que no tens, has d’assumir-ne les conseqüències! —va cridar en Culliver darrere d’ella.

Al cap d’un moment, es va alçar una altra veu, absolutament indignada.

—Us ordeno que sortiu d’aquest lloc sagrat ara mateix! —va dir la veu.

Ella es va girar i va veure el jove que fins llavors resava a l’altar major. Es dirigia als dos que discutien a grans gambades, amb el rostre —molt atractiu, tal com va clissar l’Elsie— encès per la indignació—. Fora! —va dir a en Gittings i en Culliver—. Fora ara mateix!

En Gittings, un home esprimatxat amb la roba gastada, es va quedar avergonyit, i estava a punt d’escapolir-se, però en Culliver no es deixava intimidar tan fàcilment. No era alt i cepat, tan sols, sinó que també era un dels homes més rics de Kingsbridge. No es deixava treure a empentes d’enlloc.

—Qui punyeta ets, tu? —li va engegar.

—Em dic Kenelm Mackintosh —va respondre el jove en un toc d’orgull.

L’Elsie sabia que l’esperaven. La renúncia del canonge Midwinter havia desencadenat tot un seguit de promocions entre el clergat de la catedral, i havia deixat una vacant entre els col·laboradors personals del bisbe. El pare de l’Elsie havia nomenat un parent llunyà, un clergue jove llicenciat a la Universitat d’Oxford feia poc. Així doncs, era ell. Devia acabar de baixar de la diligència.

En una esgarrapada, l’home es va descordar l’abric per deixar veure la roba de clergue que duia a sota.

—Soc l’ajudant del bisbe Latimer. Aquesta és la casa de Déu. Us ordeno que us aneu a barallar a un altre lloc.

Llavors en Culliver es va fixar en l’Elsie.

—Qui es pensa que és, aquest tocacampanes?

—Vagi-se’n a casa, Sport —li va dir l’Elsie fluixet—. I si permet que en Sid Gittings aposti a crèdit, n’ha d’assumir les conseqüències.

Era evident que l’Sport s’havia enfadat pel comentari burleta d’una noia, i la va mirar com si volgués discutir-hi; però s’hi va repensar i, al cap d’un moment, tots dos homes es van esquitllar capcots en direcció a la porta del porxo meridional.

L’Elsie va esguardar el nouvingut amb interès. Era de la seva edat, si fa no fa, uns vint-i-dos anys, i tan atractiu que podria ser una noia, amb una mata espessa de cabells rossos i uns ulls verds interessants. I tenia valor per plantar cara a un milhomes alt i ferm com en Culliver. Però feia cara de no estar content: era ben clar que no li agradava com havia acabat la trobada.

—No ho han fet amb mala intenció —va comentar l’Elsie.

—Me’n podia ocupar jo sol —va replicar en Mackintosh en un to orgullós—. De tota manera, gràcies.

«És susceptible —va pensar ella—. Tant se val».

—Pel que he vist, la miren com una persona amb autoritat —va continuar dient ell, clarament sorprès perquè una simple noia hagués fet apaivagar dos homes enfurismats.

—Autoritat? —va fer ella—. No, de fet, no. Soc l’Elsie Latimer, la filla del bisbe.

—Li demano perdó —va dir ell, desconcertat—, senyoreta Latimer. No en tenia ni idea.

—No s’ha de disculpar de res. I ara ja ens hem presentat. Ha pogut veure el bisbe?

—No. He fet entrar el bagul al palau i he vingut directament aquí per donar gràcies a Déu perquè el viatge ha anat bé.

«Molt devot —va pensar ella—, però ho és de debò o ho fa de cara a la galeria?».

—Bé, permeti’m que l’acompanyi a veure el bisbe.

—Amb molt de gust.

Van sortir de la catedral i se’n van anar a l’altre costat de la plaça.

—M’han dit que vostè és escocès —va puntar l’Elsie.

—Sí —va respondre ell, eixut—. Importa, això?

—A mi, no. Tan sols m’ha sorprès que no ho sembla, el parlar.

—Me’n vaig desfer a Oxford.

—Deliberadament?

—No em va saber greu perdre’l. Tenen força prejudicis, a la universitat. —Les paraules eren mesurades, però l’Elsie hi va notar un rerefons d’amargor.

—Em sap greu sentir-ho.

Van entrar al palau i l’Elsie el va fer passar a l’estudi del seu pare, una sala còmoda amb una llar de foc gran i sense escriptori.

—Ha arribat el senyor Mackintosh, pare —va dir.

—L’equipatge ja és aquí! —El bisbe es va aixecar d’una butaca entapissada i li va estrènyer la mà amb entusiasme—. Benvingut, apreciat noi!

—Per a mi és un gran honor ser aquí, monsenyor, i us agraeixo humilment aquest privilegi.

El bisbe va esguardar l’Elsie.

—Gràcies, filla —li va dir, acomiadant-la.

Ella no se’n va anar.

—Ara vinc del funeral de tres infants de l’escola dominical, tots de la mateixa família. Se’ls va morir el pare, la mare s’escarrassava a donar-los menjar, van agafar un refredat a l’habitació humida on vivien i tots tres es van morir el mateix dia.

El bisbe va assentir.

—Ara són amb el seu pare celestial —va dir.

Aquella complaença va fer enfurismar l’Elsie.

—El seu pare celestial podria preguntar per què els veïns no van fer res per ajudar-los. Jesús va dir: «Pastura els meus anyells», tal com segur que recordeu.

—Crec que valdria més que deixessis la teologia per als clergues, Elsie —li va dir, i va picar l’ullet a en Mackintosh en un gest còmplice, el qual va respondre amb un somriure adulador.

—Ho faré —va respondre ella, i tot seguit va afegir amb posat desafiador—: I donaré brou als anyells del Senyor.

—Ah, sí, de debò? —va dir ell, escèptic.

—Si més no, als que vinguin a l’escola dominical. La nostra cuina és prou gran, i vós ben just si notareu la pujada al pressupost de la compra.

Això no s’ho esperava, el bisbe.

—A la nostra cuina. De debò et proposes alimentar els pobres de la ciutat amb menjar de la nostra cuina?

—No solament la nostra. Els que donen suport a l’escola dominical faran el mateix.

—És ridícul. L’escassedat d’aliments és a escala nacional. No podem alimentar tothom.

—Tothom no, tan sols els alumnes de la meva escola. Com els he de dir que siguin bons i amables com Jesús i fer-los tornar a casa morts de gana?

El bisbe es va girar cap al nouvingut.

—Què en pensa, senyor Mackintosh?

En Mackintosh es veia incòmode: no li agradava que li demanessin d’arbitrar entre l’Elsie i el seu pare.

—L’única cosa que sé segur —va dir, després de dubtar un moment— és que el meu deure és que em guiï el meu bisbe, i m’imagino que el mateix es pot dir de la senyoreta Latimer.

No era tan valent com l’Elsie es pensava.

—Els metodistes són especialment partidaris d’aquesta idea —va dir ella. Això era més una esperança que no pas un fet, però ella es va dir que era una mentida innocent.

El pare ho va reconsiderar. No volia semblar avar en comparació amb els metodistes.

—Quants infants assisteixen a l’escola dominical?

—Mai no són menys d’un centenar. De vegades, dos-cents.

En Mackintosh se’n va sorprendre.

—Renoi! Normalment són una dotzena d’infants, en una aula petita.

—I tu i el teu amic metodista els voleu alimentar tots? —va preguntar el bisbe a l’Elsie.

—És clar que sí. Però tenim molts anglicans, entre els nostres diletants.

—Bé, val més que parlis amb la mare, a veure què en pensa ella, de què pot donar la nostra cuina.

L’Elsie va mantenir la cara immòbil per evitar de fer un somriure triomfal.

—Sí, pare —va respondre.





16


Al principi, quan la Sal va plantejar la idea de la Societat Socràtica, no s’havia imaginat que allò esdevindria una cosa tan grossa. Recordava que va dir, sense donar-hi importància: «Això és el que hauríem de fer: estudiar i aprendre. Què és aquesta Corresponding no sé què que has dit?». S’havia imaginat una dotzena de persones, si fa no fa, en una sala a sobre d’una taverna. L’èxit de la dissertació d’en Roger Riddick havia fet canviar la imatge que en tenia. Hi havien assistit més d’un centenar de persones, i se n’havia parlat a la Kingsbridge Gazette. I aquell èxit havia estat l’èxit d’ella. En Jarge i l’Spade li havien donat suport i ajuda, però ella n’havia estat la impulsora. Se sentia orgullosa del que havia fet.

Però ara s’adonava que la societat tan sols era un primer pas. Allò formava part d’un moviment que tenia lloc arreu del país: treballadors que es formaven a si mateixos, llegint llibres i assistint a conferències. I darrere d’aquell moviment hi havia un propòsit. Volien tenir veu i vot en la manera com el país era governat. Quan hi havia guerra, havien de combatre, i quan el preu del pa es disparava, passaven gana. «Bé que patim —raonava la Sal—, per tant, hauríem de poder decidir».

«He fet molta via, des que vivia a Badford», va pensar.

Un mes més tard, la segona reunió de la societat semblava encara més important. Els treballadors de Kingsbridge estaven enfurismats pels preus a l’alça, sobretot els dels aliments. En algunes poblacions hi havia hagut revoltes pel pa, sovint encapçalades per dones desesperades per alimentar la família.

La reunió estava programada un dissabte, quan la gent acabava de treballar dues hores més aviat. Uns quants minuts abans que comencés, la Sal i en Jarge van anar a casa del pastor Charles Midwinter per reunir-se amb el conferenciant que els visitava, el reverend Bartholomew Small.

El pastor Midwinter se n’havia anat de la casa del canonge, una casa senyorial que gairebé era un palau. La seva nova llar, avinent perquè era a prop de la Sala Metodista, no era gaire més gran que la caseta d’un treballador. Allò devia haver estat una mena d’humiliació, sobretot per a la Jane, que tenia fal·lera per totes les coses bones de la vida.

A la sala d’estar, en Midwinter els va oferir un xerès. La Sal no s’hi sentia còmoda, i en Jarge, encara pitjor. Tots dos s’havien vestit de la millor manera que podien, però duien sabates apedaçades i tenien la roba descolorida. Això no obstant, el pastor els va fer una gran presentació:

—Reverend Small, aquestes dues persones són els líders intel·lectuals de la població treballadora de Kingsbridge.

—És un honor coneixe’ls a tots dos —va dir l’Small. Era un home prim de veu suau, i tenia l’aspecte que la Sal sempre s’havia imaginat que devia tenir un professor: cabells grisos, amb ulleres i una mica de gep, de tants anys inclinat llegint llibres.

—La veritat sigui dita, reverend —va dir en Jarge—, la Sal és la nostra intel·lectual.

La Sal va sentir vergonya davant d’aquell elogi. «No soc pas una intel·lectual —va pensar—, però, tant se val, estic aprenent».

—Digueu-me, quanta gent compteu que hi assistirà, avui? —els va demanar l’Small.

—Unes dues-centes persones, si fa no fa —va contestar la Sal.

—Quina mà de gent! Estic acostumat a tenir una dotzena d’estudiants, més o menys.

L’home es va posar una mica nerviós, cosa que va estranyar a la Sal, i al mateix temps la va fer sentir més segura.

El pastor Midwinter es va acabar la copa de xerès i es va posar dret.

—No podem fer tard —va dir.

Van baixar pel carrer Major, on els fanals feien brillar les gotes de pluja. Quan van ser a prop de les sales comunals, la Sal va tenir un ensurt en veure una dotzena d’homes de la milícia de Shiring, davant de l’edifici, molls però elegants amb els uniformes, i armats amb mosquetons. El cunyat de l’Spade, en Freddie Caines, es trobava entre ells. Què hi feien, allà?

Va quedar esborronada quan va clissar en Will Riddick entre ells, amb una espasa al cinturó, clarament al comandament del grup.

La Sal se li va plantar al davant amb les mans posades als malucs.

—Què és això? —li va engaltar—. No us necessitem, ni a vós ni a cap dels vostres soldats.

Ell la va mirar de fit a fit. En la seva expressió es barrejava el menyspreu amb un pèl de por.

—Com a jutge de pau, he fet venir la milícia per fer front a possibles problemes —va dir amb aire de suficiència.

—Problemes? —va fer la Sal—. Això és un grup de debat. No n’hi haurà, de problemes.

—Ja ho veurem.

A la Sal li va venir un dubte, i va arrufar les celles.

—Com és que el vescomte Henry Northwood no ha vingut?

—El coronel Northwood és fora de la ciutat, avui.

Allò era una vergonya. En Northwood no hauria actuat mai d’una manera tan provocadora. En Will era un mala peça, i curt de gambals. I nodria un odi personal vers la Sal.

Però ella no hi podia fer res, ara.

Quan es dirigia a l’edifici, la Sal va veure el xèrif Doye i l’algutzir Davidson al costat de dins de la porta, fent veure que no s’adonaven de la seva impopularitat en aquell indret.

Els seients estaven disposats en files de cara a un faristol. Hi havia una gran concurrència, va observar la Sal, més que a la primera reunió. Es veien molts artesans —teixidors i tintorers, guanters i sabaters— entremig dels treballadors de les fàbriques. L’Spade estava assegut al fons, amb els campaners.

L’impressor Jeremiah Hiscock hi era, malgrat que clarament no s’havia recuperat del tot de la flagel·lació: estava molt blanc i es veia neguitós, i el bony que li feia l’abric indicava que encara portava un embenat gruixut a l’esquena. La seva dona, la Susan, seia al seu costat amb posat desafiador, com si reptés algú a titllar el seu marit de criminal.

La Susan i la Sal es comptaven entre l’escàs grup de dones de la sala. Sovint es deia que calia deixar la política en mans dels homes, i algunes dones ho creien, o feien veure que ho creien.

Entre el públic s’incloïa una colla de xicots que la Sal havia vist rondant a prop de la taverna de Slaughterhouse, a tocar del riu, un tros més avall.

—No m’agrada la pinta que fan aquells xicots —va murmurar la Sal a en Jarge.

—Els conec —va dir ell—. En Mungo Landsman, en Rob Appleyard i en Nat Hammond. Ja cal que els vigilem.

La Sal i en Jarge es van asseure a la fila del davant, amb en Midwinter i el pastor Small. Un minut després, l’Spade es va aixecar i es va dirigir al faristol. La gent, sorpresa, va començar a murmurar: l’Spade era llest, com tothom sabia, i llegia la premsa; tot i amb això, no passava de ser un teixidor.

Va alçar un exemplar de Reasons for contentment addressed to the labouring part of the British public.

—Hauríem de parar molta atenció al que diu el senyor Paley —va començar dient—. Té una visió molt clara de com hauríem de portar els negocis aquí, a l’oest d’Anglaterra, perquè és ardiaca de… Carlisle. —Es va sentir una remor de rialles. Carlisle era a la frontera amb Escòcia, gairebé a cinc-cents quilòmetres de Kingsbridge.

Va continuar en la mateixa línia. La Sal havia fullejat el pamflet de Paley, i sabia que contenia alguns comentaris pedants i condescendents sobre la gent de classe treballadora. L’Spade va llegir els pitjors en un to de veu impassible, i a cada citació, les riallades eren més fortes. Va començar a actuar davant del públic, fent veure que estava desconcertat i ofès per la manera com reaccionaven, cosa que els va fer riure encara més. Fins i tot als tories els feia gràcia, allò, i no hi havia hostilitat, ni crits de protesta.

—La cosa va bé —va dir fluixet en Midwinter a la Sal.

L’Spade es va asseure entre aclamacions i aplaudiments, i en Midwinter va presentar el pastor Small.

Paley era un filòsof, com també l’Small, i l’enfocament de l’Small era acadèmic. No va mencionar la Revolució Francesa ni el Parlament britànic. Els seus arguments tractaven sobre el dret del govern. Els reis eren escollits per Déu, va reconèixer, igual que els ducs, els banquers i els botiguers, i cap d’ells no era perfecte, de manera que ningú no governava per dret diví. El públic es va començar a posar neguitós; la gent es movia i parlaven entre ells. La Sal estava decebuda, però, si més no, l’Small no havia dit res d’incendiari.

De cop i volta, algú es va aixecar i va cridar: «Que Déu salvi el rei!». Era en Mungo Landsman, va veure la Sal.

—Punyeta! —va exclamar ella.

Alguns homes del públic van fer el mateix, es posaven drets, cridaven «Que Déu salvi el rei!» i es tornaven a asseure.

Eren la colla de xicots de la taverna de Slaughterhouse, es va fixar la Sal, però pel que es veia no eren tan sols els tres que en Jarge havia mencionat. Es va quedar aclaparada. Què passava? L’Small no havia dit res del rei Jordi en concret, de manera que no es podien haver enfurismat per la seva conferència. Havien planejat fer allò, independentment del que es digués? Per què havien vingut? Només per desbaratar la reunió?

L’Small va continuar la xerrada, però aviat el van tornar a tallar. «Traïdor!», va cridar algú llavors, i després: «Republicà!» i «Defensor de la igualtat de drets!».

La Sal es va girar, asseguda al seient.

—No podeu pas saber què és, si no l’escolteu —els va cridar enrabiada.

—Puta! —li van cridar, i després—: Papista! Francesa!

En Jarge es va aixecar i va anar a poc a poc cap al fons, a prop dels que cridaven. També se’n va anar amb ell el seu amic Jack Camp, que era encara més alt i fort. No van dir res als busca-raons, tan sols es van quedar drets amb els braços plegats, mirant endavant.

—Això no va bé, Sal —va murmurar en Midwinter—. Potser hauríem de donar per acabada la reunió, ara.

La Sal estava desesperada.

—No —va dir, malgrat que estava amoïnada—. Això seria rendir-nos davant seu.

—Podrien passar coses pitjors.

Ella va tenir la sensació que tenia raó, però no suportava admetre la derrota.

L’Small va continuar, però no gaire estona. Van començar de nou els crits.

—És com si realment busquessin soroll! —va dir la Sal.

—Això ho tenien preparat, n’estic segur —va dir en Midwinter—. Algú està decidit a desprestigiar la societat.

La Sal va tenir el pressentiment que no anava errat. Els xicots de la taverna de Slaughterhouse no replicaven al que es deia, sinó que seguien un pla predeterminat.

I en Riddick n’estava al corrent, va comprendre ella; per això hi havia anat amb la milícia. Allò era un complot.

Però qui ho havia planificat? Els homes que governaven la ciutat estaven en contra de la societat, però realment intentarien provocar aldarulls?

—De qui pot ser obra? —va preguntar ella.

—D’un home espantat —va contestar en Midwinter.

La Sal no el va entendre.

La gent que estava asseguda a prop dels que cridaven van començar a aixecar-se i a apartar-se’n, sens dubte neguitosos pel que pogués passar després.

El pastor Small va desistir de fer la conferència i es va asseure.

—Ara farem una pausa curta —va dir en Midwinter ben fort, dempeus—, i d’aquí a un quart d’hora començarà un debat.

La Sal esperava que així tothom es calmaria, però allò va ser debades, va veure, aclaparada. La gent va començar a córrer cap a les portes. La Sal no perdia de vista la colla de la taverna. Es van quedar allà on eren, visiblement satisfets del pànic que havien provocat.

La Sal es va fixar que una de les dones que fugien va topar amb en Mungo Landsman. Ell va fer tentines, i llavors li va clavar un cop de puny a la cara. A la dona li va començar a rajar sang del nas. A l’instant, en Jarge va tornar el cop a en Mungo. Al cap de no res, mitja dotzena de persones es barallaven.

A la Sal li hauria agradat tombar a terra alguns d’aquells busca-raons, però es va resistir a la temptació. On era el xèrif Doye? Al cap d’un instant que se li acudia la pregunta, va clissar en Doye entrant per la porta de l’altra punta. Per què se n’havia anat a fora? Al cap d’un segon, ja tenia la resposta: el seguien en Will Riddick i la milícia. Els soldats, més l’algutzir Davidson, van començar a separar els que es barallaven, detenien els homes, els lligaven i els feien estirar a terra. Veient això, la majoria dels que es barallaven es van oblidar de les queixes que tenien i van fugir.

—M’asseguraré que arrestin aquells brètols de la taverna de Slaughterhouse —va dir la Sal.

Se’n va anar tota decidida cap als soldats.

En Will Riddick se li va plantar al davant.

—No et fiquis en això, Sal Clitheroe —li va dir. Fent un somriure murri, va afegir—: No vull que prenguis mal.

—Com que éreu a fora de l’edifici, no podeu saber qui ha començat la brega —li va dir la Sal—, però jo us ho puc dir.

—Guarda-t’ho per als jutges —li va dir en Riddick.

—Però vós sou jutge de pau. No ho voleu saber?

—Estic enfeinat. Surt del mig.

Ella va començar a prendre nota mentalment de tots els qui arrestaven. Alguns eren de la colla de la taverna, però d’altres eren víctimes d’aquells. En Jarge n’era un.

En Riddick els va fer posar drets a tots. Els van lligar junts i els van fer sortir. La Sal i en Midwinter els van seguir. Van anar a la presó de Kingsbridge, just davant per davant de les sales comunals. Els presoners van ser rebuts per en Gil Gilmore, l’escarceller. Quan es perdien de vista en la foscor de la presó, la Sal va dir a en Riddick:

—Val més que procureu que tots els que heu arrestat siguin portats davant dels jutges. Assegureu-vos que no en deixen anar cap per raons de favoritisme.

Per l’expressió que va fer en Riddick, la Sal va veure ben clar que això és el que tenia pensat fer, exactament.

—No pateixis —li va dir ell, sense donar-hi importància.

—Una prova de parcialitat per part vostra soscavaria l’acusació de tots ells, oi que sí? —va dir en Midwinter.

—Deixeu-me les qüestions legals a mi, pastor. Vós centreu-vos en la teologia.

Els jutges es van reunir dilluns al matí a l’avantsala contigua a la cambra del Consell. En Hornbeam estava satisfet perquè la segona reunió de la Societat Socràtica s’havia acabat amb una batussa —tal com ell havia planejat—, però ni així no descansava. Havia passat el diumenge preparant el judici, disposant el terreny per a les condemnes i per a unes sentències severes.

Tots els membres del jurat eren homes d’entre vint-i-un i setanta anys que tenien propietats a Kingsbridge valorades, almenys, en quaranta xílings de renda anual. Els homes d’aquest grup també tenien dret a vot, i la norma es deia la Franquícia dels Quaranta Xílings. Constituïen l’elit governant de la ciutat, i en general no els costava gaire decidir que els treballadors eren culpables.

El deure del xèrif era constituir el jurat, i se suposava que havia de seleccionar els homes a l’atzar. Tanmateix, alguns d’aquells homes no eren de fiar, a parer d’en Hornbeam, de manera que va parlar amb en Doye i li va dir que n’exclogués els metodistes i altres inconformistes que poguessin simpatitzar amb persones que intentessin muntar un grup de debat. En Doye hi havia accedit sense posar-hi traves.

Tan sols una cosa havia decebut en Hornbeam, i és que no havien arrestat l’Spade.

El conseller Drinkwater era el president dels jutges de pau i presidiria el tribunal. En Hornbeam temia que en Drinkwater fos massa benèvol, però esperava que en Will Riddick pogués compensar la indulgència d’en Drinkwater.

Mentre els membres del jurat esperaven que portessin l’acusat de la presó, en Hornbeam llegia The Times, fingint que estava ben tranquil.

—A França, els reialistes han estat derrotats… una altra vegada —va dir—. No sé res d’aquell general jove, en Napoleó Bonaparte. Algú n’ha sentit a parlar?

—Jo no —va contestar en Drinkwater, que es posava bé la perruca davant d’un mirall.

—Jo tampoc —va dir en Riddick, que no llegia gaire la premsa.

—Pel que sembla, és un dimoni —va continuar en Hornbeam—. Va desplegar quaranta canons als carrers de París i va liquidar els reialistes amb metralla, segons diuen aquí. I va continuar fins i tot després que li matessin amb un tret el cavall que muntava.

—A mi no m’agrada sentir que disparen amb canons contra la gent —va apuntar en Drinkwater—. Per a mi, això no és de cavallers. Els combats haurien de ser home contra home, pistola contra pistola o espasa contra espasa.

—Potser sí —va dir en Hornbeam—. De tota manera, tant de bo tinguéssim el general Bonaparte de part nostra.

L’uixer va treure el nas per la porta i els va dir que el tribunal estava a punt.

—Molt bé, demani’ls silenci —va dir en Drinkwater.

Els tres membres del jurat van entrar a la sala del tribunal i van ocupar els seients respectius.

La sala era plena. Hi havia una dotzena d’acusats, nombrosos testimonis i totes les seves famílies i els amics, a més d’altres que hi havien anat senzillament perquè allò constituïa un gran esdeveniment a la ciutat. En un costat, els membres del jurat seien en bancs. Tota l’altra gent estava dreta.

A la sala no hi havia més advocats que el secretari dels membres del jurat, en Luke MacCullough. Els advocats no se solien presentar davant dels jurats, excepte a Londres, potser. Per norma general, la víctima del delicte també era el demandant. Avui, com que la trifulga havia succeït en públic, el xèrif Doye presentaria els càrrecs.

En Doye va anunciar els noms dels acusats d’agressió comuna, entre ells, en Jarge Box, en Jack Camp i la Susan Hiscock. A la llista, no hi figuraven els xicots de la taverna de Slaughterhouse: en Mungo Landsman, en Rob Appleyard i en Nat Hammond. En Hornbeam havia dit al xèrif que els alliberés sense càrrecs. Així i tot, eren a la sala com a testimonis.

—Quina llàstima que no arrestessin aquella bandarra de la Sal Clitheroe —va murmurar en Riddick a en Hornbeam.

—Un dels acusats, en Jarge Box, també era entre els organitzadors de l’acte —va dir en Drinkwater—, o sigui que, primer de tot, escoltem el seu al·legat.

En Hornbeam es va adonar que no era l’únic que havia fet plans per a aquell judici. Es va sorprendre en veure que en Drinkwater s’hagués mostrat tan previsor. Però potser l’home havia comentat el cas amb el seu gendre, que era més llest, el pastor Midwinter, el qual li devia haver aconsellat la millor manera d’afrontar-lo. I a en Jarge Box semblava que li havien donat indicacions, també, perquè no el va estranyar que el cridessin el primer.

Acusaven en Box d’haver agredit en Mungo Landsman, i se’n va declarar no culpable. En Landsman va jurar dir la veritat i va dir que en Box l’havia tombat amb un cop de puny i després li havia clavat puntades de peu. Llavors, van preguntar a en Box si tenia res a dir.

—Si a les vostres Senyories us sembla bé, voldria explicar el que va passar —va començar dient, i en Hornbeam va tenir la certesa que aquella frase l’havia assajat. A més a més, en Box anava vestit amb un abric respectable i unes sabates com calia, que, sens dubte, l’hi havien deixat per a aquella ocasió.

—Sí, molt bé, continuï —va dir en Drinkwater.

L’entorn formal del tribunal havia fet posar nerviós en Box, però va aconseguir sobreposar-se als nervis i va començar amb seguretat.

—La reunió es va desenvolupar de manera plàcida i tranquil·la durant gairebé una hora, fins que va esclatar l’enrenou —va dir—. El reverend Small d’Oxford…

—L’Small no era l’únic conferenciant, oi? —el va tallar en Hornbeam.

En sentir-ho, en Box es va desconcentrar. Es va prendre uns moments per ordenar els pensaments.

—L’Spade va parlar —va respondre—. És a dir, en David Shoveller.

—Sobre quin tema? —va inquirir en Hornbeam.

—Mmm… El llibre de l’ardiaca Paley per als treballadors.

—No és veritat que va fer riure el públic?

—Ell tan sols va llegir passatges del llibre.

—Fent una veu divertida?

—Amb la seva veu normal.

—Bé, si la gent riu quan es llegeix un llibre en veu alta, potser la culpa és de l’autor, i no del lector —va intervenir en Drinkwater. Entre els espectadors es van sentir rialletes—. Continuï, Box.

—El reverend Small parlava de monarques en general —va dir en Box, ara més animat—, res sobre el rei Jordi en concret, i tot d’un plegat en Mungo Landsman es va aixecar i va cridar «Que Déu salvi el rei!». Aleshores, altres persones també es van aixecar i van cridar el mateix. Nosaltres no enteníem què els havia molestat. Semblava que haguessin vingut a la conferència amb la intenció de provocar problemes. Vam comentar que potser els havia pagat algú perquè ho fessin.

—Segur que sí! —va cridar algú entre els espectadors.

Era una veu de dona.

—És aquella dona, la Sal Clitheroe —va murmurar en Riddick.

—El senyor Small —va continuar en Box— va prosseguir la conferència, però el van tornar a interrompre, li van cridar que era un traïdor, un republicà i un defensor de la igualtat de drets. La senyoreta Sarah Clitheroe va dir que no podien pas saber què era si no l’escoltaven, però els altres la van escridassar i li van dir que era una puta, cosa que és una mentida infame.

—Parla de la Sal Clitheroe? —el va tornar a tallar en Hornbeam. Es deia que era la qui organitzava en realitat la trobada.

—Sí —va respondre en Box.

En Hornbeam va mirar en direcció a la Sal.

—La dona a qui van expulsar del poble de Badford perquè havia agredit el fill del senyor? —va dir.

Això va fer posar en Box a la defensiva, i hi hagué una pausa, fins que va respondre.

—En Riddick li havia mort el marit.

—I ara! De cap manera —va saltar en Will Riddick des del banc.

—No som aquí per jutjar aquell cas —va declarar en Drinkwater amb impaciència—. Continuï l’exposició, Box.

—Sí, Senyoria. Jo i en Jack Camp ens vam atansar als busca-raons, però no va servir de res. Hi havia tant terrabastall, que el conferenciant no podia continuar, i el pastor Midwinter va avisar que es feia un descans, esperant que en Mungo i els seus amics callessin o se n’anessin, a fi que poguéssim tenir un debat tranquil i aprendre alguna cosa. Però molta gent va sortir corrents cap a les portes. Crec que amb els crits es van espantar i van decidir tornar-se’n a casa.

—Vagi al gra, home —el va interrompre en Hornbeam per tercera vegada—. Va agredir en Mungo Landsman?

En Jarge no es deixava desviar fàcilment del seu relat.

—La Lydia Mallet intentava anar-se’n, va topar amb en Mungo i ell li va engegar un cop de puny a la cara.

—És aquí, la Lydia Mallet? —va inquirir en Drinkwater.

Una noia va fer un pas endavant d’entre la gent. Era bonica, però tenia el nas i la boca vermells i inflats.

—En Mungo Landsman li va fer això? —li va preguntar en Drinkwater.

Ella va assentir.

—Si us plau, digui «sí», si és el que vol dir.

—Zí —va fer ella, i tothom va esclafir a riure—. Em zap greu, no puc parlar bé —va afegir, i es van renovar les riallades.

—Crec que ho considerarem una corroboració —va dir en Drinkwater. Va mirar el xèrif—. Si el relat és correcte i precís, trobo sorprenent que en Landsman no es trobi entre els acusats.

—Per falta de proves, Senyoria —va dir el xèrif Doye.

El president estava clarament descontent, però va optar per deixar-ho córrer.

—Què va passar a continuació, Box?

—Vaig tombar en Mungo a terra amb un cop de puny.

—Per què?

—Havia donat un cop de puny a una dona! —va respondre en Jarge, indignat.

—I per què li va clavar puntades de peu? —va voler saber en Hornbeam.

—Perquè no es tornés a aixecar.

—No ho hauria d’haver fet —li va retreure en Drinkwater—. Això és prendre’s la llei per la mà. Hauria d’haver denunciat en Landsman davant del xèrif.

—En Phil Doye havia sortit a buscar la milícia!

—El podia haver denunciat més tard. Amb això en tenim prou, Box, crec que ja tenim tota la informació que necessitem.

En Hornbeam estava molest per com anava el judici. Ell no hauria permès que en Box expliqués un relat llarg sobre com s’havia generat la violència. Això podia suscitar comprensió entre el jurat. I era evident que en Drinkwater estava empipat perquè havien deixat anar els xicots de la taverna de Slaughterhouse.

Com de costum, el tribunal escoltaria totes les declaracions abans de demanar el veredicte als membres del jurat. No era una bona pràctica: al final del dia, ja no es recordaven de moltes coses que havien sentit. D’altra banda, quan dubtaven, normalment s’inclinaven pel costat dels veredictes de culpabilitat, cosa que en Hornbeam considerava bo, ja que, a parer seu, gairebé tothom que tenia problemes amb la llei es mereixia un càstig.

Les declaracions es repetien molt. A havia donat un cop de puny a B perquè B havia donat una empenta a C. Tota persona acusada afirmava que l’havien provocat. Les lesions no eren mai gaire greus: blaus, costelles trencades, una dent caiguda o un esquinç al canell. En cada cas, en Drinkwater feia els possibles per puntualitzar que les provocacions no justificaven la violència. Al final, el jurat els considerava culpables a tots.

Era hora que els jutges decidissin el càstig. Van enraonar fluix entre ells.

—Això demana clarament una flagel·lació, diria jo —va afirmar en Hornbeam.

—No, no —s’hi va oposar en Drinkwater—. Crec que els hauríem d’imposar a tots un dia al cep.

—Amb l’opció alternativa de pagar una multa de deu xílings, proposo —va murmurar en Hornbeam. Volia poder salvar del càstig uns determinats homes.

—No —s’hi va negar en Drinkwater amb fermesa—. A tots se’ls hauria de tractar igual. No vull veure’n la meitat al cep i l’altra meitat voltant per la ciutat només perquè algú els ha pagat la multa.

Això era exactament el que en Hornbeam tenia planejat fer, però sabia que ara tenia les de perdre.

—Molt bé —va dir, tan sols.

Com sempre, tenia un pla alternatiu.

En Hornbeam menyspreava els treballadors, sobretot si formaven una munió de gent, i la pitjor gentada de totes era el populatxo de Londres. Ara bé, fins i tot a ell el va sobtar la notícia que sortia en el diari l’endemà al matí. Quan el rei es dirigia al Parlament amb el carruatge, l’havien atacat uns brètols que cridaven: «Pa i pau!». Els rocs havien trencat la finestra del carruatge.

Han apedregat el rei! En Hornbeam no havia sentit parlar mai d’un insult tan gran al monarca. Això era alta traïció. Tanmateix, mentre ell estava tan indignat que treia foc pels queixals, es va adonar que avui allò li podia ser útil, quan es reunís amb el Lord tinent, el comte de Shiring. Va doblegar el diari amb compte i se’l va ficar a dins de l’abric. Llavors va sortir.

Es va sentir cofoi del carruatge que tenia davant de la porta de casa. L’havia fet expressament per a ell el fabricant de cotxes John Hatchett, a Long Acre, Londres. De petit havia vist vehicles com aquell i frisava per tenir-ne un. Era un model anomenat Berline, ràpid però estable, menys propens a bolcar quan anava a una certa velocitat. La carrosseria era blava amb ratlles daurades, i la pintura, envernissada, era ben lluent.

En Riddick ja era a dins. Anaven a Earlscastle junts. Al Lord tinent segur que li resultaria difícil fer cas omís de la queixa de dos jutges de pau.

Van passar per la plaça del Mercat, ja molt concorreguda malgrat que era d’hora. En Hornbeam va fer aturar el carruatge perquè ells dos poguessin mirar les persones sotmeses al càstig.

L’aparell anomenat cep subjectava les cames, obligant el delinqüent a estar assegut a terra en una posició incòmoda tot el dia. El càstig era més humiliant que no pas dolorós. Aquell matí, les dotze persones declarades culpables pels jutges estaven exposades a la vista del públic, sota la pluja.

Sovint, els delinqüents eren objecte de burles i d’insults, i no s’hi podien resistir. Els podien llançar merda dels femers. Els actes violents estaven prohibits, però la línia divisòria era molt fina. En canvi, avui, la gent de la plaça no es mostrava hostil amb ells. Era un senyal que hi simpatitzaven.

A en Hornbeam li era igual. No aspirava a tenir l’estima de la gent. Això no donava diners.

Va mirar en Jarge Box, el capitost del grup, i la seva germana, la Joanie, que estaven de costat. No feien cara de patir gaire. La Joanie xerrava amb una dona que duia un cistell de comprar. En Jarge bevia cervesa d’una gerra, que suposadament li havia portat algú que li volia bé.

Aleshores, en Hornbeam va clissar la Sal Clitheroe, l’organitzadora, a qui ni tan sols havien acusat. Era al costat d’en Box, amb una pala de fusta feixuga posada sobre l’espatlla. Hi havia anat per defensar en Box, si calia. En Hornbeam dubtava que ningú se li encarés, a la Sal.

Tot plegat no li resultava gens satisfactori.

—Els culpables reals són els qui ho van organitzar, i no són aquí —va comentar en Riddick.

En Hornbeam, que hi estava d’acord, va assentir.

—Quan tornem d’Earlscastle aquesta tarda, hauríem de tenir un control més sòlid dels tribunals de la ciutat.

Va indicar al cotxer que reprengués la marxa.

El trajecte era llarg. En Riddick va proposar fer unes quantes partides de Faraó, però en Hornbeam ho va rebutjar. No era home de jocs, i encara menys d’aquells en què es podien perdre diners.

En Riddick li va preguntar si coneixia gaire bé el comte. «Amb prou feines si el conec», va respondre l’altre. Recordava una versió més vella del vescomte de Northwood, amb el mateix nas gros i amb mirada penetrant, però era un home calb, i no amb cabells castanys arrissats.

—Hi he coincidit en ocasions cerimonials, i es va entrevistar amb mi abans de nomenar-me jutge de pau. Res més.

—Jo igual.

—Ell no hi entén, de negocis, és clar. De fet, hi ha pocs nobles que hi entenguin. Es pensen que la riquesa ve de la terra. Encara són a l’edat mitjana.

En Riddick va assentir.

—El fill és una mica tou. És propens a parlar d’Anglaterra com un país lliure. No sé si el vell és igual.

—Ara ho esbrinarem. —Hi havia molt en joc. Si la reunió anava bé, en Hornbeam tornaria a Kingsbridge essent considerablement més poderós.

Unes quantes hores després van veure Earlscastle. Ja no era un castell, per bé que encara hi quedava un llenç curt de la muralla defensiva, amb els merlets i les finestres d’espitllera. La part moderna de la residència era feta de maó rogenc, amb grans finestrals envitrallats, i disposava de moltes xemeneies que llançaven fum cap als núvols de pluja de més amunt. Les graules que estaven posades sobre uns oms alts van començar a grallar, burletes, quan en Hornbeam i en Riddick van baixar del carruatge i es van afanyar a entrar a la casa.

—Espero que el comte ens convidi a dinar —va dir en Riddick quan es van treure l’abric al vestíbul—. Estic mort de gana.

—No hi compti —el va avisar en Hornbeam.

El comte els va rebre a la biblioteca, no a la sala d’estar, senyal que eren d’un nivell social inferior al d’ell i que, per consegüent, considerava que allò era una reunió de negocis. Portava una jaqueta de color pruna i una perruca d’un gris platejat.

En Hornbeam es va estranyar molt de veure el vescomte de Northwood allà, sense uniforme i amb roba de muntar a cavall. Aquí és on devia estar el vespre que s’havia fet la reunió de la Societat Socràtica. La seva presència va ser una sorpresa desagradable. Segurament no avalaria el pla que en Hornbeam volia proposar.

Hi cremava un bon foc, a la llar enorme. En Hornbeam se’n va alegrar, perquè al cotxe hi feia fred durant el viatge.

Un criat els va oferir xerès i galetes. En Hornbeam ho va rebutjar; tenia la sensació que necessitava posar els cinc sentits en la conversa.

Va explicar el que havia succeït a la reunió de la Societat Socràtica: un conferenciant revolucionari, una protesta d’alguns ciutadans lleials al rei, intimidació d’uns esbirros republicans i una revolta.

El comte el va escoltar amb atenció, però l’expressió d’en Northwood era d’escepticisme.

—Hi va haver algun mort? —va inquirir en Northwood.

—No, però sí diversos ferits.

—Greus?

En Hornbeam estava a punt de dir que sí, faltant a la veritat, i llavors va pensar que a en Northwood potser li havia arribat un informe del seu ajudant de camp, el tinent Donaldson. Havia de reconèixer la veritat.

—No gaire —va contestar.

—Així doncs, va ser més aviat una batussa que no una revolta —va puntualitzar en Northwood, fent-se ressò del que en Drinkwater havia dit al tribunal. Sí, sens dubte algú n’havia informat el vescomte.

—Dotze persones van ser portades a judici —va continuar en Hornbeam—. El conseller Drinkwater el presidia, i aquí és on les coses es van començar a torçar. Primer, va rebaixar els càrrecs de revolta a agressió. El jurat va tenir seny, i els va declarar tots culpables. Però en Drinkwater va insistir a aplicar-los sentències lleus. Els va imposar un dia al cep. Ara hi són, xerrant amb els vianants i bevent la cervesa que els porten amb gerres.

—Això converteix la justícia en una broma —va apuntar en Riddick.

—Els fa l’efecte que això és greu —va dir el comte.

—Exacte —va fer en Hornbeam.

—Què creuen que caldria fer?

En Hornbeam va inspirar fondo. Aquest era el moment crucial.

—El conseller Drinkwater té setanta anys —va dir—. L’edat no ho és tot, és clar —es va afanyar a afegir, recordant que el comte en tenia cap a seixanta—. Ara bé, en Drinkwater ha entrat en aquella fase benèvola de la maduresa en què alguns homes es tornen molt indulgents, una actitud adient en un avi, potser, però no en el president dels jutges de pau.

—Em demanen que destitueixi en Drinkwater?

—Com a jutge de pau, sí. Evidentment, continuaria en el càrrec de conseller.

—Suposo que vostè vol ser president en lloc d’en Drinkwater, Hornbeam, oi? —va intervenir en Northwood.

—Acceptaria humilment el càrrec, si me l’oferissin.

—El conseller Hornbeam és la persona més adient, senyor —va opinar en Riddick—. És el principal paraire de la ciutat, i sens dubte, serà alcalde, tard o d’hora.

«Exacte —va pensar en Hornbeam—, això és el que ens proposem. Ara, a veure com s’ho prenen».

El comte no ho veia clar.

—No estic segur que el que m’ha dit justifiqui la destitució. És un pas molt dràstic.

En Hornbeam ja ho temia, això.

—Aviam, no fem una muntanya d’un gra de sorra —va dir en Northwood—. Tot anglès té dret a opinar, i la Societat Socràtica de Kingsbridge és un grup de debat. Uns quants nassos ensangonats no fan una revolució. No crec que la societat plantegi ni una minsa amenaça per a Sa Majestat el rei Jordi ni per a la Constitució britànica.

«És molt optimista», va pensar en Hornbeam, però no va gosar dir-ho.

Es va fer silenci. El comte es veia inflexible, i al fill semblava que ja li estava bé com anava la conversa. En Riddick estava abatut. Ell no era un geni, precisament, i no sabia pas què fer ara.

Però en Hornbeam tenia una carta a la màniga, o més aviat a la butxaca.

—Em pregunto, senyor, si heu vist el diari d’avui. —Va treure The Times—. S’informa que el populatxo va apedregar el rei, a Londres.

—Déu meu! —va exclamar el comte.

—Jo no ho sabia —va dir en Riddick.

—És veritat, això? —va preguntar en Northwood.

—Cridaven «Pa i pau!», segons la crònica.

En Hornbeam va desplegar el diari i el va allargar al comte.

Ell en va llegir unes ratlles.

—Li van trencar les finestres del carruatge! —va exclamar.

—Potser en faig un gra massa —va dir en Hornbeam, hipòcritament—, però crec que els que tenim autoritat a la terra hem d’adoptar mesures més fermes contra els agitadors i els revolucionaris.

—Començo a pensar que té raó —va dir el comte.

En Northwood callava.

—Són gentussa, malànimes —va opinar en Riddick.

—Així és com comencen les revolucions, oi? —va dir en Hornbeam—. Les idees subversives porten a l’ús de la força, i després ve una escalada de violència.

—Potser té raó —va sentenciar el comte.

S’estava estovant, va pensar en Hornbeam, però el fill era un obstacle.

Una noia va entrar a l’estança, vestida amb roba de muntar, roba cara, i amb un barret petit, i es va inclinar davant del comte.

—Disculpeu-me per interrompre-us, oncle, però el grup de genets espera el meu cosí Henry.

—Us demano perdó, senyoreta Miranda —va dir en Northwood, posant-se dret—. Tenim una conversa important… —clarament, era reticent a anar-se’n.

—Estàs disculpat, Henry —li va dir el comte—. Gràcies per la teva ajuda.

En Hornbeam va comprendre que la noia era la Miranda Littlehampton, cosina d’en Henry. Es deia que estaven compromesos de manera no oficial. En Hornbeam no era expert en temes del cor, però li va semblar que la Miranda tenia més interès per en Henry que no pas a l’inrevés.

Malgrat tot, en Henry se’n va anar, cosa que va ser un cop de sort per a en Hornbeam.

—Una noia molt maca —va apuntar en Riddick, amb admiració.

«Calla, capsigrany —va pensar en Hornbeam—. Al comte no li cal el teu vistiplau per a la seva futura nora». Es va afanyar a parlar.

—Agraeixo a Vostra Senyoria que ens hagueu rebut a mi i al senyor Riddick, avui. Tots dos apreciem aquest privilegi, i sabem que aquesta conversa ha estat de summa importància per al comtat i, en especial, per a la ciutat de Kingsbridge.

Allò era pura verborrea, però va desviar l’atenció d’aquell comentari tan bast d’en Riddick sobre la Miranda.

—Sí —va dir el comte—. Els agraeixo que me n’hagin posat en coneixement. Crec que he de fer el que m’aconsellen, i diré a en Drinkwater que ja és hora que es jubili.

Ah, un èxit, va pensar en Hornbeam amb profunda satisfacció, però mantenint el rostre totalment impassible.

—Escriuré a en Drinkwater —va continuar el comte.

—Si voleu que li lliuri la carta… —va proposar en Hornbeam, promptament.

—Val més que no —va dir el comte en un to sever—. En Drinkwater s’ho podria prendre com una falta de cortesia. Donaré la carta a en Henry.

En Hornbeam es va adonar que s’havia precipitat, amb l’emoció del triomf.

—Sí, senyor, és clar, he estat un ximple.

—M’imagino que estan impacients per emprendre la tornada. Hi tenen un bon tros, fins a Kingsbridge.

El to del comte no donava peu a discussió. I l’home no demanaria als visitants que es quedessin a dinar. En Hornbeam es va posar dret.

—Amb el vostre permís, senyor, ens acomiadem.

El comte va fer sonar una campaneta, i un minut després entrava un criat. En Hornbeam i en Riddick es van inclinar i van passar al vestíbul. El comte no els va seguir.

Es van posar els abrics i van sortir a fora. El carruatge d’en Hornbeam els esperava, lluent de la pluja. Hi van entrar i els cavalls es van posar en marxa.

—Ho he de reconèixer, Hornbeam —va dir en Riddick—, sou més viu que la tinya.

—Sí —li va respondre en Hornbeam—, ja ho sé.





17


Els treballadors rebien la paga el dissabte a les cinc de la tarda, quan es plegava de treballar a les fàbriques. Malgrat que tots treballaven durant un horari fix, la quantitat que rebien depenia del fil que havien produït. La Sal i en Kit normalment en feien prou per guanyar uns dotze xílings. Tres anys enrere, amb això haurien estat rics, però de llavors ençà, les males collites havien fet apujar el preu dels aliments, i els impostos de guerra havien encarit altres articles de primera necessitat. Ara, dotze xílings ben just si els donaven per passar la setmana.

La Sal i la Joanie se’n van anar de dret a pagar el lloguer, caminant sota un plugim fi, amb en Kit i la Sue al darrere. Tenir una llar amb un foc era encara més important que disposar de menjar. Et mories de fred més ràpid que no pas de gana. Endarrerir-se amb el lloguer era el primer pas en la davallada cap a la indigència total.

La seva casa era propietat de la catedral, però el despatx on pagaven el lloguer es trobava al barri pobre on elles vivien. Pagaven un xíling de lloguer per setmana, i la Sal pagava cinc dels dotze penics, ja que ocupava una mica menys de la meitat de l’edifici. Van lliurar els diners i se’n van anar a la plaça del Mercat. Ja era fosc, però les parades estaven il·luminades amb fanals.

La Sal va demanar a un forner un pa normal de quatre lliures.

—Serà un xíling i dos penics —li va dir l’home.

Ella es va indignar.

—Però si ahir valia un xíling i un penic… I set penics, tot just fa un any!

El forner va fer cara de cansat, com si hagués sentit la mateixa cançó tot el sant dia.

—Ja ho sé —va dir—. I el sac de la farina valia tretze xílings, i ara en val vint-i-sis. Què se suposa que he de fer? Si venc per sota del preu de cost, d’aquí a una setmana m’hauré arruïnat.

La Sal estava segura que l’home exagerava, però així i tot el va entendre. Va comprar un pa, i la Joanie un altre, però què farien si el preu s’apujava més?

El problema no era tan sols de Kingsbridge. L’Spade deia que això passava a tot el país. En algunes ciutats les dones s’havien revoltat, i sovint la cosa començava a la porta d’una botiga.

Al mercat cobert del costat meridional de la catedral hi havia un carnisser amb una parada que feia venir salivera: filets de vedella, de porc i xai, però tot era massa car. La Sal va buscar gall dindi o perdiu, ocells de caça escardalencs amb una carn estopenca que caldria fer estofada. En aquesta època de l’any normalment n’hi havia, però avui no en quedava gens.

—És pel temps —li va dir el carnisser—. Aquests dies foscos i plujosos els caçadors no veuen els ocells, i encara menys els poden enxampar.

La Sal i la Joanie van mirar la carn fumada i assecada, la cansalada viada i el bou salat, però fins i tot això era car. Al final van comprar bacallà.

—No m’agrada —va ploriquejar la Sue, i la Joanie li va dir bruscament—: Estigues agraïda, que hi ha canalla que només mengen farinetes.

En tornant a casa van passar per davant de les sales comunals, on estava a punt de començar una festa. Al davant, hi paraven carruatges, i les dames procuraven que no se’ls mullessin aquells vestits llargs fabulosos quan s’afanyaven a entrar a l’edifici. A la part del darrere, a la cuina, hi arribaven encàrrecs d’últim minut: unes saques enormes plenes de pans, pernils sencers i barrils de vi de Porto. Hi havia gent que encara es podia permetre aquelles coses.

La Joanie es va adreçar a un mosso que portava un cistell de taronges d’Espanya.

—Qui fa la festa?

—El conseller Hornbeam —va dir l’home—. Un casament doble.

La Sal n’havia sentit a parlar. En Howard Hornbeam s’havia casat amb la Bel Marsh, i la Deborah Hornbeam amb en Will Riddick. A la Sal li feia llàstima qualsevol noia que es casés amb en Will Riddick.

—Serà una festa colossal —va dir el mosso—. Dos centenars de convidats, esperem.

Aquesta xifra englobava més de la meitat dels votants de la ciutat. Ara en Hornbeam era president dels jutges de pau, i sens dubte algun dia es presentaria per a alcalde. En algunes ciutats, el càrrec d’alcalde era ocupat alternativament i anualment pels consellers, però a Kingsbridge l’alcalde era un càrrec electe, i era ocupat fins que es jubilava o el feien fora els consellers. Ara mateix, l’alcalde Fishwick gaudia de bona salut i era apreciat pels ciutadans. Però en Hornbeam jugaria una partida llarga.

Es van dirigir a casa. La Sal va treure el pa i el bacallà salat a la cuina. Més tard deixaria apagar el foc i aniria a la fonda Bell, i s’hi enduria els nens. Estalviant diners de la llenya, es podien permetre una gerra de cervesa. Pensant això s’animava. I l’endemà era dia de descans.

La Joanie va cridar escales amunt, la tia Dottie. En Jarge va entrar a la cuina, es va asseure a la taula i es va tallar una mica de peix. La Dottie no sortia, o sigui que la Joanie va dir a la Sue:

—Corre, puja a dalt a buscar la tia, que deu estar dormint. —La Sue es va ficar un bocí de pa a la boca i va pujar a dalt.

Al cap d’un minut va tornar a baixar.

—No diu res —va dir.

—Ai, mare meva! —va exclamar la Joanie, després d’un silenci breu.

Va córrer escales amunt, i els altres al darrere seu, i tots es van apinyar a l’habitació de les golfes de la Dottie. La senyora gran era al llit, estirada de cara enlaire. Tenia els ulls molt oberts, però no hi veia, i tenia la boca oberta, també, tot i que no respirava. La Sal havia vist la mort i sabia el que era. No va tenir cap dubte que la Dottie era morta. La Joanie estava callada, però les llàgrimes li queien per les galtes. La Sal va mirar si el cor li bategava i si tenia pols, però tan sols complia les formalitats. Quan li va tocar el cos, va comprovar que la Dottie s’havia quedat molt prima. No se n’havia adonat abans i se’n va sentir culpable.

Això és el que passava quan els aliments anaven escassos, i la Sal ho sabia: els més petits i els més grans eren els que es morien.

Els nens tenien els ulls esbatanats de la impressió. La Sal va pensar de fer-los sortir de l’habitació, però va decidir que s’hi havien de quedar. Veurien moltes persones mortes, al llarg de la vida, de manera que com més aviat s’hi acostumessin, millor.

La Dottie era la tia de la Joanie per part de mare i havia pujat la Joanie d’ençà que la mare d’ella havia mort. Ara la Joanie estava desconsolada. Se’n refaria, però durant un quant temps, la Sal hauria d’estar més per ella. La Dottie era la tia d’en Jarge, també, però ells dos no havien estat mai tan units. De fet, bona part del que calia fer era feina de dones.

La Sal i la Joanie haurien de rentar el cos i embolicar-lo amb una mortalla, una despesa onerosa que caldria afegir a tots els preus que no paraven de pujar. Després, la Sal aniria a veure el vicari de Saint Mark per parlar-li del funeral. Si es podia fer l’endemà, diumenge, tots podrien treballar normalment dilluns, i així no perdrien una part de la paga.

—Jarge —va dir la Sal—, voldries donar el sopar a la canalla mentre la Joanie i jo ens ocupem del cos de la pobra Dottie?

—Oh! —va fer ell—. Ah, sí. Veniu a baix amb mi, vosaltres dos.

Tots tres van sortir.

La Sal es va arromangar.

L’Elsie i la seva mare, l’Arabella, estaven assegudes en un costat de la sala de ball, mirant com els ballarins anaven i venien dansant la gavota. Les dones duien faldilles que voleiaven en girar, mànigues amples i volants estarrufats, i tot de colors vistosos, a més a més de pentinats en forma de torres altes decorades amb cintes. Per la seva banda, els homes anaven enfundats en armilles ajustades i fracs d’espatlles emmidonades.

—Es fa estrany, que la gent balli —va murmurar l’Elsie—. Estem perdent la guerra, la gent amb prou feines pot comprar pa i van apedregar el rei quan anava amb el carruatge. Com podem ser tan frívols?

—Ara és quan la gent necessita més la frivolitat —li va dir la mare—. No podem pensar en les desgràcies constantment.

—Suposo que no. O potser a la gent d’aquí li és igual la guerra, el rei o que els treballadors passin gana.

—Seria una manera agradable de viure, si poguessis fer-ho així. Feliç indiferència.

«No pas per a mi», va pensar l’Elsie, però va optar per no dir-ho. S’estimava la mare, encara que no tenien gran cosa en comú. Tampoc no tenia gran cosa en comú amb el pare. De vegades es preguntava d’on havia sortit.

Va pensar quina mena de criatures podien portar al món les dues parelles acabades de casar que ara eren a la pista de ball. Els fills d’en Howard Hornbeam segurament serien rodonets i ganduls, com ell.

—En Howard es veu atabalat però content —va comentar ella.

—El prometatge ha estat curt, i he sentit a dir que ell no va tenir gran cosa a dir, en l’elecció de la núvia —va comentar l’Arabella—. Ja pot estar atabalat, ja.

—Se’l veu satisfet amb la núvia, però.

—Malgrat que la noia té dents de conill.

—Potser pensa que podria haver estat una de molt pitjor. El conseller Hornbeam li hauria pogut buscar una noia lletja de debò.

—I la Bel Marsh pot estar agraïda pel mateix motiu. En Howard és un noi agradable i no s’assembla gens al seu pare.

L’Elsie va assentir.

—La Bel es veu satisfeta amb si mateixa. —Llavors va desviar l’atenció cap a l’altra parella, que tenia un posat més solemne. El senyor Riddick no estaria pels fills, l’Elsie n’estava segura, i sort en tindrien, ells—. En Riddick només vol algú que li porti la casa, per poder dedicar-se de ple a beure, jugar i anar de putes.

—Potser es trobarà que la Deborah té les seves pròpies idees, sobre això. Mira-li la barbeta. És un indici de determinació.

—Això espero. M’encantaria veure en Riddick patint per heure-se-les amb una dona forta.

En Kenelm Mackintosh va anar a asseure al costat de l’Elsie.

—Quina ocasió tan agradable que tenim —va dir—. Dues parelles que troben la felicitat en el sant matrimoni.

«El temps dirà si troben la felicitat», va pensar l’Elsie.

—El matrimoni és sagrat, si l’aliança l’han arranjat els pares? —va preguntar.

—El que compta és la decisió de Déu —va respondre ell, després de dubtar.

Això era fugir d’estudi, però l’Elsie no ho va dir.

La gavota es va acabar i van anunciar un minuet, que es ballava per parelles. El tintorer Isaac Marsh, el pare de la Bel, se’ls va atansar i va demanar per ballar a l’Arabella.

—Encantada —va dir ella, posant-se dreta.

Això passava sovint. L’Arabella segurament era la dona de mitjana edat més atractiva de Kingsbridge, i molts homes aprofitaven l’oportunitat de treure-la a ballar. A ella li agradava cridar l’atenció i tenir admiradors, de manera que normalment hi accedia.

—Vostè què n’esperaria, d’un matrimoni? —va demanar l’Elsie a en Mackintosh.

—Algú que em donés suport en la meva vocació sagrada —va contestar ell de seguida.

—Molt assenyat —va dir ella—. Les persones casades s’haurien de donar suport l’un a l’altre —va afegir, convertint-ho en un procés en dos sentits.

—Exactament. —Ell no es va adonar que ella havia modificat la seva idea—. I vostè? Què n’esperaria, vostè, d’un matrimoni?

—Fills —va dir ella—. M’imagino una casa gran plena de criatures; quatre, o potser cinc, tots sans i contents, amb joguines, llibres i animals de companyia.

—Bé, certament aquesta és la voluntat de Déu. Evidentment, no continuaria portant l’escola dominical, un cop casada.

—Per descomptat que sí.

Ell va alçar les celles.

—No es dedicaria de ple al marit?

—Crec que podria fer totes dues coses. I, al cap i a la fi, l’escola dominical és feina de Déu.

Ell va assentir, no gaire convençut.

—Sí, sí que ho és.

La conversa havia pres un gir personal, va pensar l’Elsie. Ella tan sols volia qüestionar el supòsit simplista segons el qual el matrimoni significava felicitat, però ell havia abordat la qüestió de si ella continuaria treballant un cop casada, i com es dedicaria al seu marit. Era gairebé com si la considerés una possible esposa per a ell.

Abans que pogués reaccionar-hi, l’Elsie va clissar l’home amb qui es casaria sense ni rumiar-ho. L’Amos portava una jaqueta de cua nova, de color vermell fosc, i una armilla d’un to rosa clar. Llavors es va adonar que l’Amos no havia vist mai en Mackintosh, o sigui que els va presentar.

—He sentit a parlar molt de vostè, és clar —va dir en Mackintosh—. La senyoreta Latimer passa molt de temps amb vostè. —Ho va dir en un to de lleu desaprovació.

—Ens encarreguem de l’escola dominical junts —va dir l’Amos—. Ara que hi penso, crec que potser coneix el meu amic Roger Riddick. S’acaba de llicenciar a Oxford, com vostè, crec.

—He coincidit amb en Riddick un cop o dos, sí —va respondre en Mackintosh, amb recel.

—Se’n va a Berlín, al gener.

—Temo que ell i jo ens movíem en cercles diferents.

—N’estic segur —va dir l’Amos rient—. En Roger és un jugador empedreït, cosa que no és un bon passatemps per a un estudiant de teologia. Ara, és un enginyer brillant.

—Digui’m —li va demanar en Mackintosh—. Quina preparació té per ensenyar a l’escola dominical?

L’Amos no en tenia cap, no cal dir-ho, i a l’Elsie li va fer l’efecte que en Mackintosh no havia tingut gens de tacte.

—Si miro enrere cap a la meva escolarització —va dir l’Amos, després de dubtar—, crec que els millors mestres van ser els que sabien parlar clar. Els caps tèrbols generen frases confoses. Així doncs, faig el possible perquè tot sigui fàcil d’entendre.

—L’Amos hi té molta traça —va dir l’Elsie.

—Però no ha fet cap estudi sistemàtic de les escriptures —va insistir en Mackintosh obstinadament.

L’Elsie es va adonar que en Mackintosh volia posar de manifest la seva superioritat. Havia comentat que ella passava molt de temps amb l’Amos. Potser mirava l’Amos com un rival en l’afecte que podia sentir ella.

Si pensava això, l’encertava de ple.

—Però conec bé les escriptures —va oposar l’Amos, amb molta empenta—. Assisteixo a una classe metodista d’estudi de la Bíblia des de fa anys.

—Ah, sí —va dir en Mackintosh, amb un somriure condescendent—. L’estudi de la Bíblia dels metodistes.

Recalcava el fet que ell havia estudiat en una universitat, i l’Amos no. Els nois joves eren així, com prou sabia l’Elsie. La seva mare, que de vegades podia ser vulgar, li havia dit que, d’aquesta mena de discussió entre dos mascles, se’n deia «a veure qui pixa més lluny».

El seu pare havia tornat i caminava a poc a poc, com si estigués cansat. L’Elsie va pensar, angoixada, que potser no es trobava bé.

En Mackintosh es va posar dret com si l’haguessin punxat.

—Monsenyor —va dir.

—Sigues bon noi i busca’m l’ardiaca, d’acord? —li va dir el bisbe. Semblava que li costava respirar—. Hi he de parlar un moment, pels oficis de demà.

—De seguida, monsenyor. —En Mackintosh va marxar ràpidament i el bisbe els va deixar.

—En Roger em va dir que en Mackintosh no tenia gaire bona fama a Oxford —va dir l’Amos a l’Elsie.

—Et va dir per què?

—El paio és un llepaculs, sempre mira de guanyar-se el favor de la gent important.

—És ambiciós, crec.

—Pel que sembla, li agrades.

—Ni això, ni el contrari —va dir ella, fent que no amb el cap.

—No tens res en comú amb ell.

Aquesta línia de conversa no li agradava, a l’Elsie, i va fer cara d’empipada.

—Per què el deixes com un drap brut davant meu?

—Perquè sé què es proposa aquest porc espavilat.

—Ah, sí?

—Es vol casar amb tu perquè el trepa vol ascendir.

Això la va fer enrabiar.

—De manera que és per això? Bé, bé.

L’Amos no es va fixar en com reaccionava ella.

—És clar. El gendre d’un bisbe segur que el promocionen a dins de l’Església.

L’Elsie treia foc pels queixals.

—N’estàs segur?

—Sí.

—No creus que és possible que el reverend Mackintosh senzillament s’hagi enamorat de mi?

—No, és clar que no.

—Què et fa pensar que és tan improbable que un noi s’enamori de mi?

Va semblar que l’Amos s’adonava del que implicava el que havia dit fins ara. Es va empipar.

—No vull dir pas això.

—Semblava que ho pensaves.

—Tu no saps què penso.

—És clar que sí que ho sé. Les dones sempre sabem què pensen els homes.

La Jane Midwinter va arribar, vestida de seda negra.

—No tinc ningú amb qui ballar —va dir.

L’Amos li va saltar als peus.

—Ja tens algú —va concloure, i se la va endur.

L’Elsie s’hauria posat a plorar.

La seva mare va tornar al seient.

—El pare es troba bé? —li va preguntar. L’he vist una mica fluix i he pensat que potser està malalt.

—No ho sé —va dir l’Arabella—. Ell diu que està bé. Però està massa gras i sembla que es cansa amb qualsevol esforç de no res.

—Vaja…

—A tu t’amoïna alguna altra cosa —li va dir l’Arabella, perspicaç.

L’Elsie no li podia amagar les coses, a la mare.

—L’Amos m’ha fet enfadar.

—Això no és normal en ell —va dir l’Arabella, estranyada—. T’agrada molt, oi?

—Sí, però es vol casar amb la Jane Midwinter.

—I ella està il·lusionada amb el vescomte de Northwood.

L’Elsie va decidir explicar a la mare allò d’en Mackintosh.

—Crec que el senyor Mackintosh es vol casar amb mi.

—És clar que sí. Ja he vist com et mira.

—De debò? —L’Elsie no s’hi havia fixat—. Bé, jo no el podria estimar mai.

L’Arabella va arronsar les espatlles.

—El teu pare i jo no hem sentit mai una gran passió. Ell és d’allò més pretensiós, però m’ha donat comoditats i estabilitat, i m’agrada per això. El que és ell, creu que soc algú especial, beneït sigui. Però per part de tots dos, no és la mena d’amor que clama urgentment per ser consumat… No sé si saps què vull dir.

L’Elsie l’entenia. La conversa havia esdevingut íntima. Ara se sentia incòmoda però fascinada.

—I ara? Te n’alegres, d’haver-t’hi casat?

—És clar que sí! —va respondre l’Arabella somrient. Va agafar la mà de l’Elsie—. A més, si no, no et tindria a tu.

Ningú no treballava un dia sagrat. Les festivitats religioses importants eren dies de descans per als treballadors de Kingsbridge. Tenien Divendres Sant, la Pasqua Granada, el dia de Tots Sants i Nadal, a més d’un dia que se celebrava només allà, el dia de Sant Adolf, cap a finals d’any. Adolf era el sant patró de la catedral de Kingsbridge, i aquell dia es feia una fira especial.

Queia una pluja fina, res de comparable amb els aiguats dels darrers dies. Per aquella època de l’any, els grangers havien de decidir quants vedells es podien permetre quedar-se per a l’hivern, i després sacrificarien els altres, o sigui que el preu de la carn normalment queia en picat. La majoria dels pagesos també s’havien quedat una part de la collita de gra per vendre-la més endavant, quan hagués minvat l’abundància de l’estiu.

La Sal, la Joanie i en Jarge van anar a la plaça del Mercat, esperant trobar-hi gangues, potser una mica de carn de vedella o de porc barata, i els nens també hi van voler anar, il·lusionats.

Però van tenir una decepció. No hi havia gaire gènere a les parades, i sobretot, res no era barat. Les dones estaven enfurismades amb els preus. Ben just si podien contenir la por que no fossin capaces d’alimentar la família. Dones que no sabien ni com es deia el primer ministre afirmaven que l’haurien de fer fora. Volien que es posés fi a la guerra. Algunes opinaven que el país necessitava una revolució, tal com clamaven les americanes i les franceses.

La Sal va comprar tripes, intestins de xai, que calia bullir durant hores perquè quedessin prou tendres per poder mastegar-los, i que eren del tot insípids, si no es cuinaven amb cebes. Hauria volgut tenir tan sols una mica de carn de debò per a en Kit, que era molt petit i treballava molt.

A la banda nord de la plaça, al costat del cementiri, se subhastava el gra. Darrere del subhastador hi havia unes piles de saques molt altes, i cada pila era d’un venedor. La Sal va sentir els forners que murmuraven enrabiats pels preus que s’assolien.

—Si pagués això pel gra, el pa que en fes valdria més que no la vedella! —va comentar un.

—Avui hi ha el lot més gran, un centenar de quintars de blat —va dir el subhastador.

—Quant me’n donen?

—Guaita allà —va dir la Joanie—, darrere d’aquella dona del barret vermell. —La Sal va estudiar la gent—. És qui em penso que és?

—Vols dir el conseller Hornbeam?

—Ja em semblava que era ell. Què hi fa, aquest, en una subhasta de gra? És paraire.

—Potser tan sols ha vingut per curiositat, com nosaltres.

—És curiós com un escurçó.

A mesura que el preu del lot pujava, els murmuris de descontentament s’estenien entre la munió de gent. Mai a la vida no es podrien permetre comprar pa fet amb aquell blat.

—El pagès que ven aquest lot hi guanya un munt de diners —va dir la Joanie.

—Potser no és un granger —va apuntar la Sal, quan li va venir una cosa al cap.

—Qui pot tenir blat per vendre, si no?

—Algú que el va comprar a un pagès al temps del segar i que l’ha acaparat fins que el preu s’ha enfilat fins als núvols. —Va recordar el mot, que havia llegit en un diari—: Un especulador.

—Com? —va fer en Jarge, sorprès per aquella idea—. I això no és il·legal?

—Crec que no —va contestar la Sal.

—Doncs a fe de món que ho hauria de ser.

La Sal hi coincidia.

El gra es venia a un preu que s’escapava de la seva imaginació. També estava fora de l’abast de qualsevol forner de Kingsbridge.

Alguns homes van començar a agafar les saques i a carregar-les en un carro de mà. Cada saca contenia un quintar i pesava uns quaranta quilos, de manera que els homes treballaven de dos en dos. L’un agafava la saca per una punta i l’altre per l’altra, i després balancejaven la saca per llançar-la a dins del carro. La Sal no en va conèixer cap. Aquells homes devien ser forasters.

—Qui ha comprat el gra? —va dir en veu alta.

Una dona de davant seu se li va girar de cara. La Sal la coneixia vagament; es deia senyora Dodds.

—No ho sé —va contestar la dona—, però aquell home de l’armilla groga que parla amb el subhastador és en Silas Child, el marxant de gra de Combe.

—Creu que el compra ell, el gra? —va demanar la Joanie.

—Bé que ho sembla, oi? I aquells homes que traginen les saques deuen ser els seus gavarrers.

—Però això vol dir que el gra se n’anirà de Kingsbridge.

—Sí que se’n va.

—Vaja, això no està bé —va afirmar la Joanie, empipada—. El gra de Kingsbridge no se n’hauria d’anar a Combe.

—Potser se’n va més lluny i tot —va dir la senyora Dodds—. He sentit dir que el venen a França, el nostre gra, als francesos, que són més rics que nosaltres.

—Com pot ser que la gent vengui gra a l’enemic?

—Hi ha homes que fan el que sigui per diners.

—És veritat —va reblar en Jarge—, que el dimoni se’ls emporti.

El carro aviat va estar carregat, i dos homes se’l van endur, estirant-lo cada un per una barra. El carro va girar cap al carrer Major, i allà els homes van haver d’empènyer cap enrere, aguantant fort les barres per evitar que el carro els marxés costa avall.

—Kit i Sue —va dir la Sal—, seguiu el carro, a veure on va, i després torneu tan de pressa com pugueu i m’ho dieu.

Els dos vailets van sortir corrent.

Aleshores va arribar en Sime Jackson.

—Aquella càrrega d’un centenar de quintars va a França, segons diu la gent —va comentar. La notícia ja havia corregut entre la multitud.

Algunes dones es van apinyar al voltant del segon carro i escridassaven els homes. D’un tros enllà, la Sal va sentir les paraules «França» i «Silas Child», i llavors algú va cridar: «Pa i pau!». Era l’eslògan que havien cridat al rei, a Londres.

En Silas Child, amb l’armilla groga, feia cara d’amoïnat.

En Hornbeam no es veia per enlloc.

En Kit i la Sue van tornar, esbufegant de la correguda pel carrer Major.

—Han portat el carro fins al riu —va dir en Kit.

—Ara carreguen els sacs en una gavarra —va afegir la Sue.

—He preguntat de qui era la gavarra i m’han dit que d’en Silas Child —va dir en Kit.

—Doncs ja som al cap del carrer —va dir la Sal.

La senyora Dodds havia escoltat en Kit. Llavors es va girar cap a una dona que tenia al costat.

—Ho has sentit? —va fer—. Carreguen el nostre gra en una gavarra de Combe.

Aquella dona es va girar cap a una altra i va repetir la notícia.

—Me’n vaig al riu a veure-ho amb els meus ulls —va dir la Joanie.

La Sal li volia aconsellar que fos prudent, però la Joanie era obstinada, com el seu germà, en Jarge. Va sortir cap a l’altre costat de la plaça, sense esperar ningú. La Sal, en Jarge i la canalla la van seguir. La senyora Dodds va anar darrere d’ells, i molts dels que hi estaven aplegats van tenir la mateixa idea. Van començar a cridar: «Pa i pau!».

La Sal va distingir en Will Riddick, que clarament anava amb presses, quan entrava a la casa Willard, el quarter de la milícia. En passar ella per davant del finestral de la façana, va veure en Hornbeam dret a dins, mirant a fora amb cara d’estar preocupat.

En Hornbeam era al despatx d’en Northwood.

—Has d’aturar això ara mateix —va dir a en Riddick.

—No sé com podria…

—Fes el que calgui. Reuneix la milícia.

—El coronel va donar el dia lliure als homes, per Sant Adolf.

—On caram és en Northwood?

—A Earlscastle.

—Encara?

—Sí. Molts dels homes són aquí fora mateix, a la plaça, amb les xicotes.

Era veritat. En Hornbeam mirava fixament a fora, encès per la frustració. Els milicians anaven uniformats —no disposaven de prou recursos per tenir dos jocs de roba—, però gaudien d’aquell dia festiu igual que tota l’altra gent.

—Hi ha ciutats que són defensades per la milícia d’un altre país —va comentar—. Aquell sistema és millor. Evita aquest tipus de confraternització. Els homes estan més predisposats a ser estrictes amb els busca-raons, si no els coneixen.

—Hi estic d’acord —va dir en Riddick—, però en Northwood no ho voldrà. Diu que això va contra la tradició.

—En Northwood és un cap de pardals.

—I el duc de Richmond també hi està en contra. És mestre general d’Artilleria. Diu que això dificultaria el reclutament: els homes no volen que se’ls enduguin lluny de casa.

En Hornbeam era conscient que no podia lluitar contra ducs i vescomtes, almenys fins que no fos membre del Parlament.

—Surt i digue’ls que formin —va dir a en Riddick.

L’altre va dubtar.

—No els agradarà.

—No tindran altre remei que fer el que els diuen. I aquí s’està congriant una revolta.

En Riddick no en podia discrepar.

—Molt bé —va dir. Se’n va anar al vestíbul, i en Hornbeam el va seguir.

—Senyor? —va fer el sergent Beach, que era allà.

—Faci el tomb a la plaça i parli amb tots els homes uniformats. Digui’ls que vinguin aquí. Proveeixi’ls de mosquetons i munició. En acabat, fàcils formar a baix al riu.

El sergent es veia incòmode, i semblava que estava a punt de protestar, però llavors va clissar en Hornbeam i s’hi va repensar.

—De seguida, senyor. —I va sortir.

El jove tinent Donaldson va baixar per les escales.

—Prepari mosquetons i munició —li va dir en Riddick.

—Sí, senyor.

De la plaça van entrar dos soldats, que van fer mala cara.

—Botonin-se les guerreres, tots dos. Procurin semblar soldats. On tenen la gorra?

—Jo no me l’he posada, senyor —va dir un d’ells. Va afegir empipat—: Avui és festiu.

—Ho era. Ara ja no. Espavilin-se. El sergent Beach els donarà una arma.

El segon home era en Freddie Caines, que, tal com recordava en Riddick, tenia tracte amb aquell agitador, l’Spade.

—A qui hem de disparar, senyor? —va demanar en Caines.

—A qui jo els digui que disparin.

Manifestament, allò no va agradar a en Caines.

En Donaldson va tornar amb mosquetons i munició. En Hornbeam no era un militar, però sabia que els mosquetons d’espurna eren d’ànima llisa, no gaire precisos. En alguns regiments, als franctiradors els armaven amb fusells, que tenien una estria en espiral a dins del canó perquè fes girar la bala, i així sortia disparada recta; però la majoria dels soldats normalment disparaven contra una gran massa de tropes enemigues, i la precisió del tret no era una prioritat.

Avui l’enemic serien una multitud de civils —sobretot dones— i, igualment, no caldria que les armes fossin precises.

En Donaldson va lliurar a cada home un mosquetó i un grapat de cartutxos de paper. Els milicians van posar la munició a les fundes de cuir impermeables que tenien als cinturons.

Van entrar dos homes més de la plaça, i en Riddick va repetir les instruccions. En vingueren més, i llavors va tornar el sergent Beach.

—Ja hi són tots, senyor —va dir.

—Què? —Tan sols havien entrat quinze o vint homes, al vestíbul—. Si a la plaça n’hi ha un centenar, pel cap baix!

—Si li he de ser franc, comandant, quan han vist el que passava, molts s’han fet fonedissos, que diguem.

—Faci’m una llista amb els noms. Els farem assotar a tots.

—Faré el que pugui, senyor, però jo no podria mencionar homes amb qui no he parlat, comprengui’m…

—Au, tanca el bec, carallot. Convoca tothom en aquest edifici, oficials i tropa. Ja n’arreplegarem més quan baixem al moll.

—Quina falta de disciplina! —va exclamar en Hornbeam, frustrat.

—No ho entenc —va dir en Riddick—. Em vaig proposar ordenar almenys una flagel·lació per setmana, per tenir els homes a ratlla. Amb els vilatans de Badford no hi havia tingut mai gaires problemes. Què coi els passa, a aquests milicians?

—Comandant, algú els hauria de llegir la Riot Act, perquè coneguin la llei antiavalots? —va dir en Donaldson.

—Sí —va respondre en Riddick—. Enviï un home a buscar l’alcalde.

La multitud avançava a poc a poc pel carrer Major. Tothom els mirava passar i alguns se’ls afegien. La Sal no es podia acabar de creure com de ràpid anava creixent aquella marea de gent. Encara no havien arribat a mig camí del riu que ja eren un centenar, pel cap baix, la majoria dones. La Sal va sentir que un home dels que els miraven cridava: «Aneu a buscar la milícia!». Ella començava a pensar que allò que feia potser no era gaire prudent. Evidentment, tenien dret a saber on anava el gra, però aquella gernació estava decidida a fer alguna cosa més que formular preguntes amb bones maneres.

Es va preocupar per en Jarge. Tenia un bon cor, però era de geni viu.

—No facis cap temeritat, si us plau —li va dir.

Ell li va llançar una mirada obscura.

—Una dona no és qui per donar consells a un home.

—Em sap greu, però no vull que t’assotin com a en Jeremiah Hiscock.

—Em sé ocupar de mi mateix.

La Sal es va preguntar per què estava tan amoïnada. Ell era el germà de la seva millor amiga, però no per això era responsabilitat seva.

La Joanie s’havia obert pas al davant, i encapçalava la multitud. La Sal va donar una ullada al voltant per assegurar-se que tenia els nens al darrere, a prop seu.

Van arribar al riu i van girar cap a l’oest per la riba fins que van arribar al carro de mà, que estava aparcat davant de la taverna de Slaughterhouse. Ja n’havien descarregat la meitat del gra. Un gavarrer es va carregar una saca a l’espatlla i llavors va pujar a coberta per una palanca curta i estreta. Un altre home feia el trajecte a l’inrevés. Era una feina feixuga, i tots dos homes es veien forts.

La Joanie es va aturar davant del carro, amb les mans posades als malucs i la barbeta alçada endavant, amb un posat agressiu.

—Què et passa, a tu? —li va dir el gavarrer.

—Heu de parar de treballar —li va dir ella.

L’home es va estranyar, però se’n va riure.

—Jo treballo per al senyor Child, no per a tu —li va replicar.

—Aquest gra és de Kingsbridge, i no pot anar a Combe, ni a França, tampoc.

—Això no és assumpte teu.

—Sí que ho és, i no pots carregar la gavarra.

—I qui ho impedirà… Tu?

—Sí. Jo i tota aquesta gent.

—Una colla de dones?

—Exactament. Una colla de dones que no volen fer anar els fills al llit amb la panxa buida. No permetrem que us emporteu aquest gra.

—Doncs jo no penso pas parar de treballar. —Es va acotar per agafar una saca.

La Joanie va posar un peu sobre la saca.

L’home va tirar el braç enrere i va donar un cop de puny al cap de la Joanie, en un costat. Ella va fer tentines. La Sal va fer un crit, enfurismada.

L’home es va tornar a acotar, però abans que pogués alçar la saca, se li van tirar al damunt una dotzena de dones. Ell era forçut, i va lluitar aferrissadament, clavant cops de puny ben forts que tombaven dues o tres dones, les quals eren substituïdes de seguida per unes altres. La Sal estava a punt de ficar-s’hi, però no va caldre: les dones van agafar l’home de braços i cames i el van tombar a terra.

El company de feina, que venia de la gavarra a buscar una altra saca, va veure el que passava i es va afegir a la batussa, clavant cops a les dones i intentant treure-les del damunt del company. Dos homes més de la barca van saltar a terra i van entrar a la baralla.

La Sal es va girar i va veure en Kit i la Sue darrere seu. Amb un moviment ràpid, els va agafar tots dos a coll i es va obrir pas entre la munió de gent amb una criatura a cada braç. Al cap d’un moment va clissar una veïna amable, la Jenny Kenkins, una vídua sense fills que n’estava molt d’en Kit i de la Sue.

—Jenny, me’ls vols portar a casa, que allà no correran perill?

—És clar —va dir la Jenny. Va agafar un vailet amb cada mà i se’n va anar.

La Sal es va girar i va trobar en Jarge just darrere seu.

—Ben fet —va dir ell—. Bona pensada.

La Sal mirava cap al fons. Arribaven trenta o quaranta homes de la milícia, encapçalats per en Will Riddick. El cunyat de l’Spade, en Freddie Caines, era un d’ells. Els soldats reien de l’escena que tenia lloc a la vora del riu, i animaven les dones de Kingsbridge que llavors atonyinaven els gavarrers de Combe. La Sal va sentir en Riddick que bramava:

—Què dimoni feu? Formeu!

El sergent va repetir l’ordre, però els homes no en van fer cas.

Al mateix temps, els gavarrers que abans eren a la plaça, carregant carros, van baixar corrent pel carrer Major i apartaven la gent a empentes, amb brutalitat. Sens dubte venien a rescatar els seus companys del riu. Alguns duien armes improvisades, taulons de fusta, malls i objectes similars, que van emprar cruelment per clavar cops a la gent en passar.

Davant de la taverna de Slaughterhouse, l’alcalde Fishwick llegia la Riot Act. No l’escoltava ningú.

—Armes a l’espatlla! —va sentir la Sal que cridava en Riddick.

Ja havia sentit aquesta instrucció altres vegades. Els milicians passaven dies fent instrucció en un camp, a l’altra banda del riu, a escassa distància de Filatures Barrowfield. El procés de disparar constava d’una vintena de moviments diferents. Després d’«Armes a l’espatlla» venia «Abaixin les armes», després «Armes al braç» i «Muntin baionetes»; a continuació, ja no es recordava de què més. Els homes ho havien fet tan sovint que ara els seus moviments eren automàtics, igual que els de la Sal quan feia funcionar la màquina de filar jenny. En teoria, havia dit l’Spade a la Sal, en batalla seguirien aquest procés, independentment del caos en què estiguessin envoltats. La Sal dubtava que allò funcionés de debò.

La Sal veia que avui els homes eren reticents; els seus moviments eren lents i mal coordinats, però no desobeïen.

Cada un dels homes va mossegar la punta d’un cartutx de paper i va abocar una mica de pólvora a la cassoleta. Tot seguit van ficar la part principal del cartutx a dins del canó i la van pitjar fort, fent servir la baqueta que estava subjecta a sota del canó. En Kit, a qui li interessaven tota mena de màquines, havia dit a la Sal que el mecanisme de detonació feia saltar una espurna que encenia la pólvora, la flama de la qual entrava per l’orella del mosquetó, inflamava la càrrega de pólvora més gran i projectava la bala endavant a tota velocitat.

De ben segur, va pensar la Sal, que els nois de Kingsbridge com en Freddie Caines no dispararien contra les dones de la seva pròpia ciutat, oi?

No va desviar els ulls d’en Riddick, però va parlar fluixet a en Jarge.

—Em trobaries un roc? —li va dir.

—Això rai.

El carrer estava empedrat, i les rodes de ferro dels carros que pujaven de la vora del riu constantment feien malbé la superfície de l’empedrat i n’estovaven el morter. Es feien reparacions, però sempre hi havia còdols solts. En Jarge n’hi va allargar un. La superfície arrodonida i llisa es va encabir còmodament a la mà dreta de la Sal, que va sentir com en Riddick cridava:

—Llestos!

Aquest era el penúltim moviment, i llavors els homes es posaven ben drets amb el cos rígid i els fusells apuntant cap al cel.

—Foc! —va ordenar tot seguit.

Els homes van apuntar els mosquetons cap a la multitud, però cap d’ells no va disparar.

—Foc! —va repetir en Riddick.

La Sal va veure com en Freddie començava a toquejar l’arma: va obrir el mecanisme per disparar i va examinar la cassoleta; d’altres en van seguir l’exemple de seguida. Hi havia moltes raons per les quals una arma podia fallar i no disparar, tal com la Sal sabia: l’espurna no saltava del pedrenyal, la pólvora estava humida o l’encebador s’encenia, però no arribava a travessar l’orella.

Però era pràcticament impossible que es produïssin aquests incidents en vint-i-cinc armes simultàniament.

Això no podia passar.

—Tot està humit, sergent —va sentir la Sal que deia en Freddie—. És la pluja. La pólvora humida no va bé.

—Bajanades! —va bramar en Riddick, amb la cara ben vermella.

—No dispararan contra els seus amics i veïns, senyor —va dir el sergent a en Riddick.

El comandant estava encès de la ràbia.

—Doncs ja dispararé jo! —va cridar. Va arrabassar un mosquetó d’un dels homes. Quan va apuntar, la Sal va llançar el roc. Va encertar de ple el cap d’en Riddick, per darrere. Ell va deixar caure el mosquetó i es va desplomar a terra.

La Sal va deixar anar un sospir de pura satisfacció.

—Vigila, Sal! —li va cridar llavors en Jarge.

Alguna cosa li va picar al cap, a la Sal, i va perdre el coneixement.

Es va despertar estirada sobre una superfície dura. Li feia mal el cap. Va obrir els ulls i va veure la part de sota d’un sostre de palla. Estava en una estança gran. S’hi sentia una olor de cervesa rància, de cuinar i de tabac. Estava en una taverna, sobre una taula. Va girar el cap per mirar al seu voltant, però li feia massa mal.

—Estàs bé, Sal? —va sentir que li deia en Jarge. Per algun motiu, la veu d’ell es notava carregada d’emoció.

Va tornar a provar de girar el cap, i aquesta vegada el mal no va ser tan agònic. Va veure la cara d’en Jarge a sobre seu i al costat.

—El cap em fa un mal horrorós —va respondre.

—Oh, Sal —va dir ell—. Em pensava que t’havies mort. —Ella es va quedar astorada en veure que en Jarge es posava a plorar.

Ell es va inclinar a sobre seu i va posar el cap al costat del de la Sal. A poc a poc, amb molta cura, ella el va agafar per aquelles espatlles amples i se’l va atansar al pit. L’havia sorprès la reacció d’ell. Tres anys enrere, la Sal havia pensat que ell potser es voldria casar amb ella, però l’havia dissuadit, i s’havia imaginat que a en Jarge se li havia esvaït aquella passió.

Pel que veia ara, no.

Ell plorava fluixet, i les llàgrimes mullaven el coll de la Sal.

—Un barquer t’ha picat amb un garrot —li va dir—. T’he agafat abans no caiguessis a terra. —Va afluixar la veu, que va sortir com un xiuxiueig—: Tenia por que no t’hagués perdut.

—M’hauran de picar més fort, per matar-me —va dir ella.

—Beu una mica d’això —va afegir una veu de dona.

La Sal va girar el cap amb compte i va veure la dona de l’amo, que li atansava un got. L’amo de la taverna de Slaughterhouse era un malfactor, però la seva muller era una bona persona. «Ajuda’m a incorporar-me», va dir la Sal, i en Jarge li va passar un braç fort per sota de les espatlles i la va incorporar perquè quedés asseguda. A la Sal li va rodar el cap un moment, però el mareig li va fugir i va agafar el got d’aigua. Feia olor com de brandi. En va beure un glopet, es va sentir millor i després ho va engolir tot.

—Ara sí! —va dir.

—La nostra Sal —va fer en Jarge, que reia i plorava, tot alhora.

Ell va donar una moneda a la mestressa i la dona se’n va endur el got.

—He tret del mig en Will Riddick, oi? —va preguntar a en Jarge.

—Sí, sí —va respondre ell rient.

—Ho ha vist algú?

—Tothom estava massa enfeinat apartant-se dels barquers.

—Bé. I ara què passa?

—La cosa s’està calmant, pel que se sent.

La Sal va parar l’orella. Sentia dones i homes que cridaven, de vegades enfurismats, però no semblava que la gent s’hagués revoltat: no se sentien crits, ni trencadissa de vidres, ni sorolls de destrucció de res.

Va girar les cames cap a un costat i va posar els peus a terra. Un altre cop es va marejar, però li va passar de seguida.

—Espero que la Joanie estigui bé.

—L’últim cop que l’he vista, era la que calmava la gent.

La Sal va posar tot el seu pes sobre els peus i es va trobar bé.

—Porta’m a fora per la part de darrere, Jarge, a veure si m’aguanto bé dreta.

Ell la va agafar per les espatlles, aguantant-la fort, i ella el va agafar per la cintura. Van sortir a poc a poc per la porta de darrere, cap al pati. Van passar per davant de la porta del graner, que era oberta.

La Sal es va deixar endur per un impuls fort. Va girar tot el cos cap al d’en Jarge i se li va agafar amb tots dos braços.

—Fes-me un petó, Jarge —li va dir.

Ell va inclinar el cap i la va besar amb una tendresa insospitada.

Feia més de tres anys que no havia fet un petó com aquell a un home, i es va adonar que s’havia oblidat de com n’era, de bonic.

—He begut brandi —va dir, trencant el petó—. Et podries emborratxar tan sols amb el meu alè.

—Em podria emborratxar tan sols mirant-te —va afegir ell.

Ella li va estudiar el rostre. Li va veure tendresa en la mirada.

—T’he subestimat, Jarge —li va dir, i li va fer un altre petó.

Aquesta vegada va ser urgent, sexual. Ell li va posar les mans al coll, als pits, i després va fer pujar la mà per entre les seves cames. La Sal es va sentir portada pel desig, i es va adonar que, al cap d’uns segons, ell voldria ser dins seu i ella també voldria tenir-l’hi.

El va apartar i va donar una ullada al pati.

—Entrem al graner —va dir.

Hi van entrar i en Jarge va tancar la porta. En la penombra de l’interior, la Sal va distingir uns barrils de cervesa, uns quants sacs de patates i un cavall avorrit dins d’un cubicle. Al cap d’un instant, es trobava d’esquena a la paret, i en Jarge li apujava el vestit. Al costat hi tenia una caixa de fusta amb ampolles buides; va aixecar una cama i va posar el peu sobre la caixa. Estava ben molla per dins, es desfeia, i ell li va entrar lliscant fàcilment. La Sal recordava la satisfacció que era, que t’omplissin d’aquella manera. «Ah», va exhalar ell, amb una veu vibrant. Es movien alhora, primer a poc a poc i després més de pressa.

El final arribà aviat, i ella li va mossegar l’espatlla per ofegar un crit. En acabat, es van quedar ben arrapats, agafats amb els braços l’un a l’altre, retenint-se ben junts. Passats uns moments, ella es va començar a moure una altra vegada, i tan sols uns segons després, va sentir els espasmes de plaer renovats, aquest cop més intensos.

Allò succeí una tercera vegada, i llavors ella, massa exhausta per aguantar-se dreta, va desfer l’abraçada i es va deixar anar a terra, on es va quedar asseguda d’esquena a la paret del graner. En Jarge es va aclofar al seu costat. Quan la Sal va recuperar l’alè, va veure que ell es fregava l’espatlla, i li va venir al cap que l’havia mossegat.

—Oh, no! T’he fet mal? —li va preguntar—. Em sap greu.

—No t’ha de saber greu res, t’ho prometo —va dir ell, i ella va riure fluixet.

La Sal es va adonar que el cavall la guaitava per simple curiositat.

D’algun lloc a prop d’on eren els va arribar un crit col·lectiu d’una munió de gent, i allò va fer tornar la Sal al present.

—Espero que la Joanie estigui bé —va dir.

—Val més que anem a veure què passa.

Es van posar drets.

A la Sal li va tornar a rodar el cap, però ara era d’haver fet l’amor, i li va passar de seguida. De tota manera, es va agafar al braç d’en Jarge, quan van sortir per un costat de la taverna i van fer cap a la vora del riu.

Es van trobar al darrere de tot d’una gentada que mirava cap al riu. En un costat hi havia una petita tropa de la milícia de Shiring, uniformats i amb els mosquetons a les mans, però amb un aire de revoltats i enfadats. En Will Riddick estava assegut davant d’una porta i algú li examinava la part de darrere del cap. Era evident que els seus homes s’havien continuat negant a atacar. En alguns pobles i ciutats, havia sentit dir la Sal, la milícia, de fet, s’havia posat de part de les dones que es revoltaven i les havien ajudat a robar menjar.

Els gavarrers no es veien enlloc.

Al davant de tot hi havia la Joanie, dreta damunt d’alguna cosa.

—No som lladres! —cridava—. No volem robar el gra!

La gent aplegada murmurava, descontenta, però continuava escoltant, esperant a veure què diria ara.

En Jarge i la Sal es van obrir pas cap endavant. Havien descarregat el gra de la gavarra, i la Joanie estava dreta a sobre d’una pila de saques.

—Jo dic que els forners de Kingsbridge poden comprar aquest gra. Al preu que valia abans de la guerra —va cridar la Joanie.

—A què treu cap, això? —va dir en Jarge, fluix. Però la Sal ja s’imaginava on volia fer cap la Joanie, dient això.

—Amb la condició —va afegir la Joanie—, amb la condició que prometin vendre un pa de quatre lliures al preu d’abans, set penics!

La multitud hi va estar d’acord.

—Qualsevol forner que intenti trencar aquesta norma rebrà una visita… d’unes quantes dones de Kingsbridge…, que li explicaran… què hauria de fer.

Va esclatar una aclamació.

—Que algú busqui el senyor Child. No deu ser gaire lluny. Porta una armilla groga. Digueu-li que vingui a recollir els seus diners. No seran tants com ell en va pagar, però val més això que no res. I els forners, feu cua aquí, si us plau, amb els diners a la mà.

En Jarge movia el cap, admirat.

—La meva germana —va dir—. És única.

La Sal estava amoïnada.

—Espero que això no li porti problemes.

—Ha impedit que la gent robi el gra. Els jutges li haurien de concedir un premi!

—Des de quan són justos? —va preguntar la Sal, arronsant les espatlles.

Uns quants forners de Kingsbridge van avançar cap al capdavant de la gentada. Va fer aparició l’armilla groga d’en Silas Child. Hi hagué una discussió, i la Sal va suposar que era per determinar el preu exacte d’un quintar de gra tres anys enrere. Amb tot, va semblar que el problema s’havia resolt. Els diners van canviar de mans, i els aprenents de forner van començar a anar-se’n amb saques de gra posades a les espatlles.

—Bé —va dir en Jarge—. Sembla que ja ha passat tot.

—No n’estiguis tan segur —va dir la Sal.

L’endemà, davant d’un tribunal de primera instància, la Joanie era acusada de provocar aldarulls, un delicte capital.

No s’ho esperava ningú, això. Justament ella era la que havia dit a la multitud que no podien robar el gra, i així i tot, s’enfrontava a la pena de mort.

La vista d’avui no la podia considerar culpable. Els jutges no podien decidir els casos de pena capital. Tan sols podien convocar un gran jurat perquè portés la Joanie a judici en un tribunal superior, el d’Assize, o perquè desestimés l’acusació.

—No et poden processar —va dir en Jarge a la Joanie, que tenia un blau enorme al costat esquerre de la cara.

La Sal, que tenia un bony al cap, no n’estava tan segura.

Al pobre Freddie Caines l’havien assotat de matinada per encapçalar una insurrecció de la milícia. L’Spade havia dit a la Sal que en Freddie s’havia allistat voluntàriament a l’exèrcit regular, a fi de poder apuntar l’arma cap als enemics d’Anglaterra, no cap als veïns. S’incorporaria al 107è regiment d’infanteria de Kingsbridge.

En Hornbeam presidia el tribunal, ja que era el president dels jutges de pau. En Will Riddick ocupava el seient del seu costat. No hi havia dubte sobre per qui prendrien part, però ells no tenien l’última paraula: la decisió estaria en mans del jurat.

La Sal estava gairebé segura que en Hornbeam no s’havia adonat que en Jarge era un dels seus teixidors. En Hornbeam tenia centenars de treballadors, i no els podia conèixer tots, ni tan sols la majoria. Si se n’assabentava, l’acomiadaria. O potser decidiria que li convenia més tenir-lo a la fàbrica teixint que no a fora fent soroll.

El xèrif Doye havia constituït el jurat, i la Sal n’estudiava els components mentre els prenien jurament. Tots eren homes de negocis pròspers de Kingsbridge, orgullosos i conservadors. Molts dels ciutadans que complien els requisits per ser membres del jurat eren de mentalitat liberal; alguns fins i tot eren metodistes: l’Spade, en Jeremiah Hiscock, el tinent Donaldson i d’altres, però no va prestar jurament cap home d’aquest tarannà. Era evident que en Hornbeam havia dit a en Doye que formés el jurat.

La Joanie es va declarar no culpable.

El primer testimoni va ser en Joby Darke, un barquer, el qual va afirmar que la Joanie l’havia atacat i que ell se n’havia hagut de defensar.

—Havíem carregat la meitat de les saques a la barca, si fa no fa. Llavors es va presentar ella amb aquella turba i va intentar fer-me deixar la feina —va dir—. De manera que li vaig donar una empenta per treure-la del mig.

La Joanie el va interrompre.

—Com pots dir això? —va dir—. Com t’havia de fer parar, jo?

—Te’m vas posar al davant.

—Vaig posar un peu sobre una saca de gra, oi?

—Sí.

—I allò et va fer mal?

La gent de la sala va esclafir a riure.

—És clar que no —va respondre en Darke, molest.

La Sal es va començar a sentir més optimista.

La Joanie es va tocar el blau de la cara.

—Aleshores, per què em vas clavar un cop de puny al cap?

—Jo?, i ara!

—Que sí! Que sí! —van cridar algunes persones de la sala.

—Silenci! —va demanar en Hornbeam.

L’Spade va fer un pas endavant.

—Jo ho vaig veure —va dir—. Juro que en Joby Darke va clavar un cop de puny a la Joanie, al cap.

«Ben dit», Spade, va pensar la Sal. Ell era un dels drapers, però defensava els treballadors.

En Hornbeam es va empipar.

—Quan vulgui que parli, Shoveller, ja l’hi diré. Continuï, Darke. Què va passar després?

—Doncs que ella va caure.

—I després?

—Després em van agredir mitja dotzena de dones.

—Quina sort! —va cridar algú, i tothom va riure.

—Qui passava al davant d’aquelles dones? —va voler saber en Hornbeam.

—Ella, la Joanie, la que està acusada.

—Ella va guiar la turba des de la plaça del Mercat fins a baix al riu?

—Sí, va ser ella.

«Això és veritat», va pensar la Sal.

—De manera que va ser la instigadora de la revolta.

Això era una exageració, però en Darke va respondre que sí.

—Quants cops de puny et vaig engegar, Joby? —li va preguntar la Joanie.

Ell va fer un gran somriure.

—Si me’ls vas clavar, no els vaig notar —va dir en to jactanciós.

—Però igualment dius que vaig començar una revolta?

—Tu vas portar totes les altres dones.

—I elles et van estovar?

—No ben bé, però no me les podia treure de sobre!

—Així que no et van atonyinar.

—No em van deixar fer la feina.

—És el que no pares de dir.

—I tu les vas portar.

—Què vaig dir, per fer-les venir cap al riu?

—Vas dir: «Seguiu-me», i coses per l’estil.

—Quan ho vaig dir, això?

—Ho vaig sentir quan me n’anava de la plaça del Mercat.

—I dius que vaig fer que les dones et seguissin.

—Sí.

—Llavors et vaig fer parar de treballar.

—Sí.

—Però has dit que vas descarregar la meitat de les saques abans que jo arribés amb les dones.

—Correcte.

—Per tant, havies de marxar de la plaça del Mercat molt abans que les dones.

—Sí.

—Doncs com em vas poder sentir dir-los que em seguissin, si ja eres a baix al riu descarregant saques de gra?

—Ahà! —va fer en Jarge, ben fort.

En Hornbeam va mirar en direcció a ell, arrufant les celles.

—Potser vas trigar una bona estona a convèncer-les —va respondre en Darke.

—La veritat és que no em vas sentir dir-los que em seguissin, perquè no els ho vaig dir. T’ho inventes.

—No, no m’ho invento.

—Ets un mentider, Joby Darke. —La Joanie se li va girar d’esquena.

Havia parlat molt bé, la Joanie, va pensar la Sal, però havia convençut el jurat?

Els altres gavarrers van explicar relats semblants, però només podien dir que les dones els havien atacat i que ells s’hi havien tornat, i la Sal va pensar que després del testimoni confús d’en Darke, tots els altres havien semblat poc fiables.

A continuació, la Joanie va explicar la seva història, i va recalcar que la seva principal acció havia estat evitar que les persones aplegades allà s’emportessin les saques de gra.

En Hornbeam la va tallar.

—Però tu el vas vendre!

Això era irrefutable.

—A un preu just, sí —va dir la Joanie.

—El preu del gra el fixa el mercat. No el pots decidir tu.

—Però ahir bé que ho vaig fer, oi?

Els espectadors van arrencar a riure.

—I vaig donar els diners al senyor Child —va afegir.

—Però van ser molts menys dels que ell n’havia pagat.

—I qui li va vendre el gra a un preu tan alt? Vau ser vós, conseller Hornbeam? Quin benefici en vau treure? —En Hornbeam la volia tallar, però ella apujava la veu més que ell—. Potser hauríem de tornar aquells diners al senyor Child ara. Seria de justícia, oi?

A en Hornbeam li van pujar els colors de la ràbia.

—Vigila amb el que dius.

—Disculpeu-me, Senyoria.

—El que vas fer no és gaire diferent de robar.

—Sí que ho és. No hi vaig guanyar res. Però això és igual, oi?

—Per què dimonis ho dius, això?

—Perquè no estic acusada de robar, sinó de muntar un aldarull.

Molt enginyosa, va pensar la Sal. Però de què li servirà. Als senyors no els agradava que els treballadors fossin massa espavilats. «No et pago perquè pensis —els agradava dir—; et pago perquè facis el que et diuen».

—Espero que en Luke McCullough confirmi el que dic —va continuar la Joanie.

—Jo no responc preguntes de l’acusada —va contestar en to eixut en McCullough, el secretari.

Igualment, en Hornbeam estava nerviós. Havia portat l’interrogatori en una direcció que no li interessava.

—Vas començar una revolta —va dir—, vas robar el gra del senyor Child i després el vas vendre.

—I vaig tornar els diners al senyor Child.

—Vols fer comparèixer alguns testimonis?

—Sí, i tant.

La Sal va prestar declaració, després en Jarge, a continuació la senyora Dodds i uns quants més. Tots van afirmar que la Joanie no havia dit a la gent que la seguissin, que no havia atacat ningú i que havia evitat que la multitud robés el gra.

El jurat es va retirar a una sala contigua.

La Sal, en Jarge i l’Spade es van reunir amb la Joanie. Ella patia pel mateix que la Sal.

—Creieu que m’he passat de llesta?

—No ho sé —va dir l’Spade—. No et pots mostrar dòcil i tou, perquè llavors es pensen que ets culpable i que tens remordiments. Has de demostrar que ets valent.

—Els membres del jurat són tots homes de Kingsbridge —va apuntar en Jarge—. Haurien de saber que està mal fet, vendre el gra a fora de la ciutat quan tenim gent aquí que no tenen menjar.

—Si en una cosa estan d’acord, és en el dret que tenen a treure beneficis, sense tenir en compte els qui pateixen —va opinar l’Spade.

—Aquesta és la maleïda veritat —hi va coincidir en Jarge.

El jurat va tornar a entrar.

—No facis que t’assotin, ara, Jarge —va dir la Sal, fluixet.

—A què treu cap, això?

—Si van mal dades per a la Joanie, no cridis ni amenacis el jurat ni els jutges. L’únic que en trauràs és un càstig. Al porc d’en Riddick li encantaria veure com t’assoten. Tu no badis boca, passi el que passi. En seràs capaç?

—És clar que sí.

El jurat es va presentar davant dels jutges.

—Quina decisió han pres? —els va demanar en Hornbeam.

—Ha de ser processada als Assizes —va dir un d’ells.

Entre el públic es va alçar un crit de protesta.

La Sal va mirar en Jarge.

—Quiet, i mantingues la calma, ara.

—Maleïts siguin —tan sols va dir en Jarge, fluixet.





18


La Sal era al llit entre els braços d’en Jarge i amb el cap repenjat a la seva espatlla. Tenia els pits esclafats sobre el tors d’ell, que oscil·lava al ritme del seu panteix. A banda de la respiració d’ells dos, no se sentia cap soroll a la casa: en Kit i la Sue dormien profundament al pis de dalt. A fora al carrer, un tros enllà, dos borratxos discutien, però tret d’això, la ciutat estava en silenci. La Sal tenia el coll humit de la suor, i notava els llençols aspres sota les cames nues.

Era feliç. Havia trobat a faltar això, gairebé sense adonar-se’n: el consol de la intimitat amb un home, el plaer pur de fer l’amor. D’ençà que havien mort en Harry, havia perdut l’interès per l’amor. Tanmateix, amb el pas del temps, imperceptiblement, l’havia començat a atreure més el corpulent, fort, apassionat i impetuós Jarge, i ara s’alegrava d’estar entre els seus braços. Des del dia de la revolta, i del rampell de bogeria que havien tingut d’improvís al graner de darrere de la taverna de Slaughterhouse, la Sal havia dormit amb ell cada nit. De l’únic que es penedia era de no haver-ho fet abans.

Quan se li va calmar la respiració i l’eufòria es va apaivagar, va pensar en la pobra Joanie, que era a la presó de Kingsbridge. La Joanie tenia una flassada, i la Sal li portava menjar cada dia, però l’edifici era fred i els llits, molt durs. Això feia enrabiar la Sal. Haurien de ser els homes que es beneficiaven dels preus alts els que compareguessin al tribunal penal d’Assize.

No se sabia mai què podia passar en un judici, però la vista al tribunal de primera instància havia anat malament, cosa que era un mal presagi. No la penjarien pas, oi?, pensava la Sal. Qui sap, potser sí. L’ambient havia canviat des que havien apedregat el carruatge del rei i des dels aldarulls pels aliments: l’elit dirigent britànica es mostrava despietada. A Kingsbridge, els botiguers no fiaven, els terratinents desallotjaven els arrendataris que trigaven a pagar i els jutges de pau imposaven unes penes molt severes. En Hornbeam i en Riddick eren homes cruels en si mateixos, però ara tenien el suport de molts dels altres homes de negocis. Tal com l’Spade no parava de dir: els amos estaven espantats.

La Sal també estava amoïnada pels diners. La Joanie no guanyava res, ni la Sue, però calia alimentar-les totes dues igualment. La Sal havia llogat les golfes a una vídua, però pagava només quatre penics a la setmana, ja que era una sola habitació, sense llar de foc.

La Sal va sospirar, i en Jarge la va sentir.

—Digue’m què penses —li va demanar. De tant en tant podia ser sensible.

—Que no tenim prou diners.

Ella va notar com en Jarge arronsava les espatlles.

—Res de nou, doncs —va dir.

Ella li va fer la mateixa pregunta:

—Què penses, tu?

—Que ens hauríem de casar.

Això la va sorprendre, encara que, pensant-ho bé, ja s’ho podia esperar. Vivien junts com a marit i muller, i s’ocupaven de la neboda i del fill de la Sal; es comportaven com una família.

—Nosaltres, els treballadors, no som estrictes en aquestes coses —va dir en Jarge—, però d’aquí a no gaire, els amics i veïns esperaran que regularitzem la nostra situació.

Era veritat. Correria la veu, i en algun moment el pastor es presentaria a la porta per recordar-los que necessitaven la benedicció de Déu per a la seva unió. Però ho volia, la Sal? De moment, era feliç, però n’estava prou segura per dir al món que ella pertanyia a en Jarge?

—A més a més… —Llavors ell va dubtar, va canviar de posició, incòmode, i es va gratar la cuixa, senyals que ella sabia que significaven que un home intentava expressar una emoció poc coneguda.

—A més a més, què? —el va animar ella.

—M’agradaria casar-me amb tu perquè t’estimo —va afegir ple de vergonya—. Au, ja està, ja ho he dit, ara.

Això no la va agafar per sorpresa, però sí que la va commoure. Amb tot, ella no havia pensat gaire en el seu futur amb en Jarge. Era bo i era lleial als seus amics i la família, però tenia uns rampells violents que a la Sal la feien rumiar. La violència era habitual en els homes forts que se sentien trepitjats pel món i desconcertats per les injustícies, havia observat la Sal. I la llei oferia escassa protecció a les dones.

—Jo també t’estimo, Jarge —va dir.

—Bé, doncs ja està decidit!

—Encara no.

—Què vols dir?

—Jarge, el meu Harry no em va fer mai mal.

—I…?

—Hi ha homes, molts, que pensen que el matrimoni vol dir que poden castigar la dona…, amb els punys.

—Ja ho sé.

—Ho saps, però què en penses?

—No he fet mai mal a una dona, i no en faré mai a cap.

—Jura’m que no em faràs mai mal, ni a mi ni a en Kit.

—No confies en mi? —Allò li havia dolgut.

Ella va insistir.

—No em casaré amb tu tret que m’ho prometis solemnement. Però no ho prometis, si no ho penses de debò.

—No et faré mai mal, ni a tu ni a en Kit, i ho dic seriosament, i ho juro, amb l’ajuda de Déu.

—Aleshores em casaré amb tu, amb molt de gust.

—Bé. —Es va girar de costat per abraçar-la amb tots dos braços—. Aniré a veure el pastor, per a la lectura de les amonestacions. —Estava feliç.

Ella li va fer un petó a la boca i li va tocar el membre suau. Li volia donar un copet afectuós, però se li va engrandir de seguida dins la mà.

—Una altra vegada? —va dir—. Ja?

—Si vols.

—Sí, sí —va fer ella—. M’agrada.

Després del servei de la comunió a la Sala Metodista, el pastor Charles Midwinter va fer un anunci.

—Els darrers dies, el primer ministre Pitt ha creat dues lleis noves que necessitem conèixer —va dir—. L’Spade ens les explicarà.

L’Spade es va posar dret.

—El Parlament ha aprovat la Treason Act i la Seditious Meetings Act, la Llei de traïció i la de reunions sedicioses. En virtut d’aquestes lleis, és delicte criticar el govern o el rei, o convocar una reunió amb el propòsit de criticar el govern o el rei.

L’Amos ho sabia, i hi estava en contra. La seva adhesió a una religió inconformista l’havia convertit en un apassionat de la llibertat de paraula. Ningú tenia dret a fer tancar la boca d’algú altre, a parer seu.

Altres persones de la congregació no havien pensat en les noves lleis, però el contundent resum de l’Spade va provocar un esclat sorollós d’indignació.

—No sabem exactament com aplicaran aquestes lleis —va dir l’Spade, quan el soroll es va apagar—, però, si més no en principi, una reunió com la discussió de la Societat Socràtica sobre el llibre de l’ardiaca Paley seria il·legal. El tribunal no hauria de demostrar que hi havia hagut una revolta, sinó tan sols que s’hi havien formulat crítiques.

—Però no som serfs! —va saltar el tinent Donaldson—. El que volen és fer-nos tornar a l’edat mitjana.

—Això sembla el Regnat del Terror a París —va dir en Rupe Underwood—, quan executaven qualsevol que fos sospitós de no estar a favor de la Revolució.

—Totalment —va dir l’Spade—. Alguns diaris en diuen el Terror d’en Pitt.

—Com punyeta justifiquen aquesta llei?

—En Pitt va fer un discurs dient que la gent s’havia de refiar del Parlament, i només del Parlament, perquè es rescabalessin aquells greuges dels quals es podien haver de queixar, amb una confiança total en el fet que se’ls concediria ajuda.

—Però el Parlament no representa el poble. Representa l’aristocràcia i la noblesa terratinent.

—Exacte. Jo mateix vaig pensar que el discurs d’en Pitt era ridícul.

La Susan Hiscock, la dona de l’impressor a qui havien assotat, va dir:

—Som delinqüents pel simple fet de mantenir aquest debat?

—Ras i curt, sí —va dir l’Spade.

—Però per què ho han fet, això?

—Estan espantats —va dir—. No poden guanyar la guerra i no poden alimentar el poble. Kingsbridge no és l’única ciutat on hi ha hagut una revolta pel menjar. Es caguen de por quan una munió de gent crida «Pa i pau» i llança rocs al rei. Es pensen que els passarem tots per la guillotina.

El pastor Midwinter es va tornar a posar dret.

—Nosaltres som metodistes —va dir—. Això significa que creiem que tothom té el dret a tenir les seves creences sobre Déu. Això no és il·legal, encara. Però hem d’anar amb compte. Independentment del que pensem del primer ministre Pitt, del seu govern i de la guerra, ens hauríem de guardar les opinions per a nosaltres, si més no, fins que sapiguem com s’aplicaran les noves lleis.

—Hi estic d’acord —va dir l’Spade.

L’Spade i en Midwinter eren els dos homes de Kingsbridge més respectats entre els cercles liberals, i la congregació va acceptar el que havien dit.

La reunió es va disgregar, i l’Amos es va atansar a la Jane Midwinter. Ja no portava roba nova cada pocs mesos, ara que el seu pare era un simple pastor i no un canonge de la catedral, però encara aconseguia estar irresistible amb l’abric de color vermell britànic i un barret d’aspecte militar.

Per una vegada, no havia sortit corrents després de l’ofici. Normalment, procurava passar per la plaça just quan la congregació anglicana sortia de la catedral, a fi de poder flirtejar amb el vescomte de Northwood. Però ell era a Earlscastle.

—El teu amic Northwood es va perdre la revolta —va dir l’Amos.

—Estic segura que no hi hauria hagut cap revolta, si el vescomte hagués estat a càrrec de la milícia —va afegir ella—, en comptes d’aquell eixelebrat d’en Riddick.

L’Amos estava d’acord que en Riddick era un eixelebrat, però no veia tan clar que en Henry o algú altre hagués pogut evitar la revolta.

—Ara que hi penso, per què se n’ha anat a Earlscastle?

—Espero que hi anés per dir al seu pare que no es vol casar amb la cavallina cosina Miranda.

—T’ho va dir?

—Amb aquestes paraules, no.

—Creus que es vol casar amb tu?

—N’estic segura —va dir, alegrement. Però l’Amos no se la va creure.

—Te l’estimes? —li va preguntar, mirant la boirina grisa dels seus ulls.

Podria haver dit, raonablement, que l’Amos no n’havia de fer res, però li va respondre la pregunta.

—Seré molt feliç casada amb Lord Northwood —va dir. La nota desafiadora va indicar a l’Amos que la Jane afirmava una cosa de la qual no estava segura—. Seré comtessa, i totes les meves amigues seran de la noblesa. Tindré roba preciosa, i me la posaré en unes festes meravelloses. Em presentaran davant del rei. Segurament, ell em demanarà que sigui la seva amant, i li diré: «Però Majestat, això sens dubte seria pecat, oi?», i faré veure que me’n penedeixo.

La Jane no havia abraçat mai les virtuts metodistes de la modèstia i del sacrifici, de manera que aquests comentaris no van sobtar l’Amos. Ella seguia la religió del seu pare sense comprometre-s’hi de debò. Si es casava amb en Northwood, tornaria a l’Església anglicana en un tancar i obrir d’ulls.

—Però no estimes en Northwood.

—Ara sembles el pare.

—El teu pare és el millor home de Kingsbridge, i aquesta comparació és un honor excessiu, per a mi. Però insisteixo que no estimes en Northwood.

—Amos, ets un home molt dolç i t’aprecio molt, però no tens dret a importunar-me.

—Jo t’estimo. Ja ho saps.

—Com en seríem, de miserables, junts: una abella obrera casada amb una papallona.

—Podries ser l’abella reina.

—Amos, tu no em pots convertir en reina.

—Ja ets la reina del meu cor.

—Que poètic!

«Estic fent el babau —va pensar l’Amos—, però la veritat és que en Northwood no l’hi ha proposat. Ni tan sols l’ha convidada perquè conegui el seu pare».

«Potser això no passarà mai».

La Sal i en Jarge es van casar a l’església de Saint Luke un dissabte a la tarda, després de treballar. No tenien diners per fer una celebració, de manera que només es van endur en Kit i la Sue a l’església amb ells. Ara bé, la Sal es va sorprendre quan l’Amos Barrowfield i l’Elsie Latimer s’hi van presentar i van signar com a testimonis. Després, l’Amos va dir que a fora els esperava un barril de cervesa i un barrilet d’ostres.

—Us semblaria bé que ho compartíssim amb la Joanie? —va preguntar la Sal.

—Per descomptat —va dir l’Amos—. Donaré un xíling a en Gil Gilbert i una gerra de cervesa, i ens deixarà entrar content com un gínjol.

La colla del casament va sortir de l’església i es va dirigir a la presó. Eren dues cases velles grans convertides en una, amb barrots a les finestres i panys a totes les portes. En Gil els va acompanyar de bon grat a la petita habitació de la Joanie. Els taulons del terra eren irregulars, a les parets es veia floridura i la llar de foc era freda i buida, però a cap d’ells no li va importar. Amb els quatre adults i els dos nens, aquell espai aviat es va escalfar. L’Amos va servir cervesa a tothom i en Jarge va obrir les ostres amb un ganivet de butxaca. En Gil es va oferir a vendre’ls un pa per acompanyar la celebració, i els va demanar el preu escandalós de dos xílings, però l’Amos els va pagar igualment.

—Que es guanyi uns quants diners extres —va dir.

—El meu germà —va afegir la Joanie, alçant la gerra per brindar—, em pensava que no trobaria mai una bona dona, però ha escollit la millor de totes, que Déu el beneeixi.

—Oi que sí? —va dir en Jarge—. A veure qui em diu ara que no soc espavilat?

—Sou l’un per a l’altre —va dir l’Amos—: dues persones de braços forts i bon cor. I en Kit és el nen més llest de l’escola dominical.

—I la Sue, la nena més admirada de tota l’escola —es va afanyar a dir l’Elsie.

La Sal estava eufòrica. S’esperava passar el vespre a casa tranquil·lament i menjar coll de xai estofat. En lloc d’allò, tenien un banquet.

—Segur que els casaments dels nobles no són tan divertits —va dir—, amb aquells vestits encarcarats i aquelles maneres tan formals.

—Estimada senyora —va dir la Joanie—, us faig avinent que soc Lady Johanna, la duquessa de Shiring.

En Kit i la Sue van esclafir a riure.

La Sal li va seguir el joc.

—La vostra condescendència m’honora, duquessa Johanna —va dir—, però he d’assenyalar que jo soc la comtessa de Kingsbridge, i que estic gairebé a la vostra altura.

—Vinga, obre’m una altra ostra —va dir la Joanie, girant-se cap a en Jarge.

—Estimada duquessa —li va respondre ell—, m’heu confós amb un majordom, però en realitat soc el bisbe de Box, i no puc obrir ostres amb aquestes mans tan blanques. —Li va ensenyar els palmells, que eren foscos, plens de rascades i no pas nets del tot.

—Apreciat bisbe —va dir la Sal, rient fluixet—, us trobo molt atractiu. Feu-me un petó.

En Jarge li va fer el petó i tots van aplaudir.

La Sal va mirar al voltant de l’estança i es va adonar que totes les persones importants de la seva vida eren allà: el fill, el marit, la millor amiga, la dona que ensenyava a en Kit, i l’Amos, l’empresari que sempre li havia portat bona sort. A Kingsbridge i al món hi havia gent perversa, però totes les persones d’aquella habitació eren bones.

—El cel deu ser com això —va dir.

Va engolir una altra ostra i va fer un glop llarg de cervesa.

—I dubto que al cel hi hagi res tan bo com les ostres amb cervesa.

Kingsbridge s’enorgullia de ser una ciutat amb tribunal d’Assize. Allò era un senyal de distinció i un reconeixement que era la població més important del comtat de Shiring. La visita semestral d’un jutge de Londres era un esdeveniment important en el calendari social, i l’home sempre tenia més invitacions de les que podia acceptar.

L’Ajuntament el rebia amb un magnífic Ball d’Assize. Els consellers no eren pròdigs, però: les entrades eren cares i el ball els donava beneficis.

La casa d’en Hornbeam era a una mica menys de mig quilòmetre de les sales comunals, i feia un capvespre plàcid, de manera que ell i la família hi van anar a peu. La pluja incessant de l’estiu i la tardor havia parat, afortunadament, encara que ja era massa tard perquè se salvés la collita.

El grup d’en Hornbeam el formaven tres parelles: ell i la Linnie, en Howard i la Bel i la Deborah amb en Will Riddick. Els nois portaven guants blancs i botes lluents, i les seves xalines estaven nuades amb uns llaços enormes, que en Hornbeam trobava ridículs. Els escots de les noies eren més baixos del que a ell li agradava, però era massa tard per fer-les anar a canviar-se.

Davant de l’entrada porticada hi havia una munió de vilatans, la major part, dones amb xals posats per tapar-se les espatlles del fred, que miraven com arribaven els rics. Comentaven fluixet les exhibicions de joies i aplaudien qualsevol vestimenta especialment extravagant: una capa de color groc viu, unes pells blanques o un barret alt amb plomes i cintes. En Hornbeam feia cas omís de la gentalla i caminava mirant recte endavant, però la seva família saludava la gent i inclinava el cap davant de desconeguts mentre passaven entre aquella munió que els admirava.

Aviat van ser a dins. S’havia esmerçat una petita fortuna en espelmes, i tota la sala estava profusament il·luminada, claror que realçava un munt de dones vestides amb gran elegància i d’homes esplèndids. Fins i tot en Hornbeam va quedar impressionat. Els drapers de Kingsbridge i les seves famílies es vestien amb les millors teles per anar a aquells actes. Els homes duien jaquetes de cua de tons morats, blau viu, verd llima o castanys intensos. Les dones lluïen teles de quadres atrevits, ratlles vistoses, prisats, frunzits, faixins i metres i metres de puntes i blondes. Allò era un anunci colossal del geni col·lectiu de la ciutat.

La gent es posava en fila per a la contradansa, en la qual la parella del davant anava canviant. En Hornbeam es va fixar que el vescomte de Northwood hi prenia part. Curiosament, en Northwood semblava que ja havia begut força xampany.

—Espero que l’orquestra sàpiga tocar un vals —va dir la Deborah.

—Ni pensaments —va fer en Hornbeam a l’instant. No havia vist mai ballar un vals, però havia sentit a parlar d’aquell ball nou tan de moda—. Això és el Ball d’Assize, un acte respectable organitzat per l’Ajuntament. No hi permetrem balls obscens.

La Deborah normalment cedia davant del seu pare, però aquell vespre va insistir.

—Però si no té res d’obscè! A Londres la gent el balla constantment.

—Això no és Londres, i no permetrem balls en què la gent s’abraci… frontalment. És repugnant. Potser ni tan sols no serien casats!

—Sabeu, pare? —va intervenir en Howard, somrient—, de fet, ningú no es queda embarassat, ballant el vals.

Els altres van riure fort.

En Hornbeam es va empipar.

—Aquest comentari no és gaire útil, Howard, sobretot davant de les dames.

—Ai, disculpeu-me.

—Pare, parleu com un vell teixidor que no vol fer servir la maquinària moderna —li va dir la Deborah—. Hauríeu d’estar al dia!

Això li va coure, a en Hornbeam. No es considerava una persona rutinària i antiquada.

—Quina comparació tan ridícula —va dir, empipat. La Deborah era l’única de la família que li podia plantar cara en una discussió.

—I si fossin tan sols un o dos valsos?

—Res de valsos.

Els joves van haver d’afluixar i es van afegir a la contradansa. En Hornbeam va veure que l’Amos Barrowfield hi prenia part, i va fer una ganyota de disgust.

Sempre hi havia una cosa o altra que el feia posar de mal humor.

Després de la festa del casament, la Sal es va asseure a la taula de la cuina amb una ploma prestada i una mica de tinta, i va obrir la Bíblia del seu pare. Hi va anotar la data, i després, la paraula «Matrimoni».

—Com s’escriu «Jarge»? —va preguntar llavors.

—Què fas? —li va demanar ell.

—Anoto el nostre casament a la Bíblia de la família.

—És un bon llibre —va dir, mirant-lo per sobre de l’espatlla d’ella.

Era vell, va reflexionar la Sal, però tenia una bona tanca de llautó i estava imprès amb lletres clares, fàcils de llegir.

—Devia valer força —va dir en Jarge.

—Segurament —va concloure ella—. El va comprar el meu avi. Com s’escriu el teu nom?

—No ho sé, no l’he vist mai escrit.

—D’acord, així, si l’escric malament, no ho sabràs.

—Ni em sabrà greu, tampoc —va dir ell rient.

La Sal va escriure:

Jarj Boks i Sarah Clitheroe

—Molt bé —va dir en Jarge.

La Sal no ho acabava de veure bé, però ara ja estava fet. Va bufar sobre la tinta perquè s’assequés. Quan va deixar de brillar i es va tornar d’un negre mat sense reflexos, va tancar el llibre.

—Ara —va dir ella—, anem a veure com arriben al ball els convidats.

L’Elsie no era una gran ballarina, però li agradava ballar amb l’Amos, que era gràcil i precís. La contradansa era enèrgica, i al final van sortir de la pista bufant de l’esforç.

Les sales comunals es veien molt diferents, aquesta nit, de quan l’Elsie les feia servir per a l’escola dominical. Així és com aquest lloc se suposava que havia d’estar: ple de música i xivarri, amb taps de xampany saltant i copes que s’omplien, es buidaven i es tornaven a omplir ràpidament. Però a ella li agradava més quan els únics ocupants eren infants pobres decidits a aprendre.

—Bé, ara ja he estat a la presó —va dir a l’Amos—. Per primera vegada.

Ell va riure.

—Conec la Sal des de fa molt de temps. S’estimava de debò el seu primer marit, en Harry, i m’alegro de veure-la feliç una altra vegada.

—Ets un bon home, Amos.

—De vegades.

L’Elsie sabia que els compliments el feien sentir incòmode, o sigui que de seguida va canviar de tema.

—Em sap greu que hagin dissolt la Societat Socràtica.

—L’Spade i el pastor Midwinter creuen que és el millor.

—Una gran llàstima.

—Han sobrat uns quants diners, i els faran servir per muntar un club per compartir llibres.

—Bé, ja és alguna cosa, encara que no servirà de res als que no saben llegir.

—Al contrari, la gent s’ajuntarà per aprendre a llegir.

L’Amos va mirar per sobre de l’espatlla de l’Elsie i la cara li va canviar.

Ella es va girar per veure què li havia cridat l’atenció. La Jane Midwinter enraonava amb en Northwood. Ja s’ho hauria d’haver imaginat, va pensar l’Elsie. Va sentir que la Jane deia:

—Veniu al bufet a menjar alguna cosa, abans no begueu més xampany. No vull que us deshonreu. —Era d’aquelles coses que només podia dir una esposa o una promesa.

L’Elsie es va girar cap a l’Amos.

—Què faràs, si la Jane es casa amb en Northwood?

—No s’hi casarà. El comte no ho permetrà.

—Però què faries, si s’hi casés? —va insistir.

—No ho sé —l’Amos es veia incòmode—. No res, suposo. —Llavors es va animar—. Hi ha una guerra en curs, i en Northwood hi haurà de lluitar, tard o d’hora. Si el maten en combat, la Jane tornarà a estar soltera.

Això era molt cruel i gens propi de l’Amos.

—De manera que tan sols esperaries i confiaries que passés això.

—Més o menys. Disculpa’m. —La va deixar i va anar al darrere de la Jane i en Northwood.

La desesperació es va apoderar de l’Elsie. No tenia cap esperança. L’Amos seria fidel a la Jane encara que ella es casés amb algú altre.

Ja era hora que l’Elsie s’enfrontés a la realitat.

«Tinc vint-i-tres anys i soc soltera —va pensar—. L’únic que vull és una casa plena de nens. La Bel Marsh ara és la Bel Hornbeam, i la Deborah Hornbeam ara és la Deborah Riddick, i segurament tindran fills aviat, mentre jo em reservo per a un home que estima una altra dona».

«No penso acabar sent una conca. M’he de treure l’Amos del cap».

Va agafar una copa de xampany per animar-se.

L’Arabella Latimer estava sensacional, amb un vestit de color marró rogenc fet amb un dels caixmirs de l’Spade. El cos frunzit i la cintura alta li feien ressaltar el pit generós que tenia. L’Spade amb prou feines li podia treure els ulls de sobre.

—Si aconsegueixo que la banda toqui un vals, ballareu amb mi?

—M’agradaria molt —va dir ella—, però no el sé ballar.

—Ja us n’ensenyaré. N’he après a Londres. És fàcil. Hi haurà molta gent aprenent-ne: encara no s’ha ballat mai a Kingsbridge.

—D’acord. Espero que el clergat no s’escandalitzi.

—Ja els agrada, que els escandalitzin. Així s’emocionen.

L’Spade se’n va anar a l’escenari i, quan el ball que tocaven es va acabar, va ensenyar una corona de plata al director de la banda, l’equivalent a cinc xílings.

—Pot tocar un vals? —li va preguntar.

—És clar que sí —li va respondre el director—, però no crec que al conseller Hornbeam li agradi.

L’Spade es va empipar una mica, en sentir-ho, però es va obligar a somriure.

—El senyor Hornbeam no sempre se surt amb la seva —va dir, contenint l’enuig. Va alçar la moneda—. Vostè decideix —li va dir.

El director d’orquestra la va agafar.

L’Spade se’n va tornar amb l’Arabella.

—El vals fa UN, dos, tres, UN, dos, tres. Fas un pas enrere amb el peu esquerre, després un de costat, enrere amb el peu dret i després ajuntes els peus, com aquells estrangers que fan picar els talons quan fan una reverència.

Es va situar davant d’ella, sense tocar-la, i van fer els passos junts.

L’Arabella en va agafar la idea de seguida. «Realment, no és difícil», va dir. Els ulls li brillaven, i estava il·lusionada, i l’Spade va començar a pensar que potser ella estava tan enamorada d’ell com ell ho estava d’ella.

Ningú no es va fixar gaire en ells. En els balls com aquest, les parelles sovint es veien ensenyant-se l’un a l’altre els passos complicats amb coreografies estrictes, com el cotilló, en què prenien part quatre parelles dins d’un quadrat, les quals només es tocaven les mans.

Va acabar una alemanda, i la música es va aturar un moment. Normalment, el director de la banda anunciava el ball següent, perquè la gent es pogués preparar, però aquesta vegada no ho va fer, potser tement que no li fessin aturar el vals abans i tot d’iniciar-lo, i per no haver de tornar els cinc xílings. La música va començar sense cap anunci, però el ritme viu i ràpid era inconfusible. La gent del públic es va quedar desconcertada, amb aquella música que no els era coneguda.

—Som-hi! —va dir l’Spade—. Poseu-me la mà dreta sobre l’espatlla esquerra. Ell li va posar la mà a la cintura, que era flonja, arrodonida i lleument càlida, i va aguantar l’altra mà de l’Arabella a l’altura de l’espatlla. Els seus cossos es tocaven.

—Això és molt íntim —va dir ella. No era una queixa.

L’Spade va fer el primer pas i ella se li va adaptar perfectament. Al cap d’un moment, ballaven el vals com si ho haguessin fet moltes vegades abans.

—Som els únics que ballem —va dir l’Arabella.

L’Spade, llavors, va parar esment que el brogit de les converses i les rialles s’havia apagat una mica, i que molta gent el miraven com ballava amb la dona del bisbe. Va començar a preguntar-se si no havia estat un error, allò. No volia que l’Arabella tingués problemes amb el marit.

Es va fixar que en Hornbeam el mirava de fit a fit amb una expressió de ràbia.

—Ai, Déu meu, tothom ens mira.

L’Spade tenia la seva estimada entre els braços i no volia parar de ballar.

—Que els bombin a tots —va dir.

—Ets un inconscient —li va dir ella rient—. M’encantes.

Aleshores, la Deborah Hornbeam va estirar en Will Riddick cap a la pista de ball, i el germà de la Deborah, en Howard, va seguir-los amb la seva flamant esposa, la Bel, i totes dues parelles es van posar a ballar el vals.

—Gràcies a Déu que han vingut —va dir l’Arabella.

—Ells han practicat a casa —va dir l’Spade, que mirava els fills d’en Hornbeam—. Segur que en Hornbeam no ho sabia.

Altres parelles s’hi van afegir, i aviat hi havia un centenar de persones ballant, o intentant ballar el vals. Ara que se sentia més segur, l’Spade va atreure més el cos de l’Arabella cap al seu, i ella hi va respondre, arrapant-se-li mentre giraven per la pista.

—Mare meva! Això és com cardar —li va xiuxiuejar ella a cau d’orella.

L’Spade va somriure, content.

—Si et penses que cardar és com això —li va murmurar—, és que no ho has fet bé.

El vals es va acabar, i el director de la banda va anunciar un cotilló. En Kenelm va demanar a l’Elsie per ballar, i ella li va dir que sí. Ell la guiava bé i ella va pensar que, malgrat que hi tenia molt poca traça, no es notava gaire.

—Anem a buscar xampany —li va proposar ell després.

Era la tercera copa, per a l’Elsie, i estava relaxada.

—Ballava molt, a Oxford? —li va preguntar.

En Kenelm va fer que no amb el cap.

—Res de dones —va afegir llavors—: cap amb la qual ballaria un aspirant a clergue, almenys.

—Pari de fer això —li va dir ella.

—El què?

—Ser tan moralista. No té gràcia. És un clergue, i tothom dona per fet que no li interessen les dones inapropiades. No cal que ho subratlli.

Allò li va saber greu, a en Kenelm, i va arrufar el nas. Semblava que l’hi volia discutir, però va dubtar i es va quedar pensatiu.

A l’Amos li agradava ballar, i sabia ballar el vals, però ara no ballava. Seguia la Jane i en Northwood. Sabia que feia mal fet, però ells no l’observaven, perquè estaven absorts l’un en l’altre. Ningú altre s’hi havia fixat, tampoc; si més no, de moment.

La Jane i en Northwood se’n van anar al bufet, després es van afegir al ball i en acabat van sortir al passeig. Per fi, van passar per les portes cap al jardí il·luminat amb fanals.

L’aire nocturn era fred, i a fora hi havia poca gent. L’Amos va notar la boirina.

La Jane es va posar una capa per abrigar-se del fred. Tots dos van passejar amunt i avall. Les passes d’en Northwood eren una mica erràtiques; la Jane dominava perfectament els seus moviments. Costava veure’ls les cares a la penombra, però inclinaven el cap l’un cap a l’altre, i era evident que la conversa que mantenien era intensa.

L’Amos es va repenjar a la paret exterior de l’edifici, com si fos algú que necessitava prendre l’aire. Entre la Jane i en Northwood passava alguna cosa important, que anava més enllà d’un flirteig.

Aleshores es van perdre de vista.

S’havien esquitllat cap al darrere d’una bardissa de matolls alts, va deduir l’Amos. Quedaven fora de la vista de tothom. Què devien fer? Ho havia de saber. Se’n va anar a l’altre costat del jardí. No ho va poder evitar.

Quan va ser més a prop, els va poder entreveure entremig del fullam. Estaven abraçats i es feien petons, i va sentir que en Northwood deixava anar gemecs de passió. L’Amos es va enrabiar, però al mateix temps li feia vergonya estar-s’ho mirant. En Northwood feia coses que l’Amos havia somiat fer. Estava dividit entre l’impuls d’estomacar en Northwood i l’instint d’anar-se’n sense que el veiessin.

Llavors va veure que la mà d’en Northwood s’atansava al pit de la Jane.

Se’ls va acostar més.

—No —va dir la Jane fluixet, i va apartar la mà d’en Northwood.

L’Amos es va quedar quiet.

—L’home amb qui em casi em podrà acaronar els pits sempre que vulgui —va dir la Jane, agafant totes dues mans d’en Northwood amb una mà—, i jo l’hi permetré de bon grat.

L’Amos va sentir que en Northwood feia un sospir.

—Casa’t amb mi, Jane —va dir llavors en Northwood.

—Oh, Henry! —va exclamar ella—. Sí, em casaré amb tu!

Es van fer un altre petó, però la Jane va desfer l’abraçada. Va agafar en Northwood de la mà i el va fer sortir de darrere dels matolls. L’Amos va fer mig tomb de seguida i va fingir que passejava per allà casualment.

Però no va enganyar la Jane.

—Amos! —el va cridar ella—. Estem promesos!

Ella no es va aturar, sinó que es va endur en Northwood a dins; l’Amos els va seguir.

Aguantant ben fort el braç d’en Northwood, la Jane es va atansar al seu pare, el pastor Midwinter, que enraonava amb el conseller Drinkwater i les dues noies Hornbeam, la Deborah i la Bel.

—Pare —va dir la Jane—. En Henry vol parlar amb vós.

Allò només podia significar una cosa, sobretot perquè la Jane havia fet servir el nom de pila d’en Northwood. Tant la Deborah com la Bel van cridar d’alegria.

En Northwood estava una mica alegre, però les seves bones maneres el van salvar.

—Senyor, em concedeix permís per demanar la seva filla, la seva mà, en matrimoni?

El pastor va dubtar. L’última esperança de l’Amos era que en Midwinter busqués alguna excusa i digués a en Northwood que l’anés a veure l’endemà, a fi que poguessin parlar de la proposta com calia.

Però en Drinkwater, que era l’avi de la Jane, no es va poder contenir de l’alegria.

—Esplèndid! —va exclamar.

—La Jane es casa amb el vescomte de Northwood! Visca! —va dir ben fort la Bel Hornbeam.

Era evident que en Midwinter estava descontent per com havia anat tot plegat. Tanmateix, si negava la mà de la seva filla, ella se sentiria avergonyida.

—Sí, senyor, l’hi podeu demanar —va dir, per fi, a en Northwood, després d’una pausa llarga.

—Gràcies —va respondre l’altre.

—Ben fet, senyoreta Midwinter! —va dir la Deborah en to d’admiració. Sens dubte, sabia que tot plegat ho havia manegat la Jane, amb gran habilitat.

La Jane va agafar la mà d’en Northwood i se li va girar de cara.

—Dedicaré la meva vida a fer feliç el meu meravellós marit —li va dir.

L’Amos va fer mitja volta, va sortir de l’edifici i se’n va anar a casa.

L’Elsie va veure com l’Amos se n’anava, i pel posat que feia va saber que havia passat alguna cosa dolenta. No va trigar gaire a esbrinar el què. Al cap de pocs minuts, a la sala regnava un ambient d’excitació, la gent parlava molt animada, amb veus que sonaven sorpreses i una mica escandalitzades. Llavors, en Kenelm Mackintosh es va atansar a l’Elsie.

—En Northwood ha proposat matrimoni a la Jane Midwinter, i la Jane ha acceptat —li va dir.

—Bé, bé —va fer l’Elsie—. Així doncs, la Jane ja té l’home que volia. —«I jo no».

—No la sorprèn?

—No gaire. La Jane hi ha treballat de valent des de fa mesos.

—Però el seu pare és metodista, i en Northwood serà el comte de Shiring!

—I la Jane en serà la comtessa.

—Em preocupa que el metodisme es comença a veure com una part normal del cristianisme anglès.

—I per què no hauria de ser així? El protestantisme ha passat a ser una part normal del cristianisme europeu.

Aquesta rèplica el va deixar una mica confós. A l’Elsie li agradava veure com ell barrinava per trobar una resposta. I era molt agradable veure un noi tan ben plantat.

—De vegades pot ser molt impertinent, vostè —li va dir per fi.

—Vaja, senyor Mackintosh, gairebé sembla com si s’estigués acostumant a mi.

Ell la va esguardar un moment.

—És molt llesta.

—Renoi! Quin compliment! Sobretot venint d’un home!

—Una altra frivolitat.

—Ja ho sé.

—Tot i així, l’admiro.

Això era en codi. Significava: «M’estic enamorant de tu». Ella va reprimir l’impuls de burlar-se’n. Tenia la sensació que ell començava a sentir afecte per ella, i no s’havien de ridiculitzar els sentiments genuïns. D’altra banda, ell no l’havia mirat mai amb el desig cru amb què l’Amos mirava la Jane. No va poder evitar recordar el que l’Amos havia dit: «Es vol casar amb tu perquè li anirà bé per pujar. Al gendre d’un bisbe és difícil que no l’ascendeixin dins de l’Església».

—És ambiciós? —li va preguntar l’Elsie.

—Ambiciós a l’hora de fer l’obra de Déu, sí. I la meva esposa tindrà la joia d’ajudar-me a servir-lo.

Aquests mots eren clixés, però semblava sincer.

—Per fer l’obra de Déu, sí, però en qualitat de què?

—Si és la voluntat del Senyor, crec que podria treballar com a bisbe. Tinc la formació necessària, poso el coll en la feina i soc molt treballador.

—Diria que és orgullós?

Ell se sentia incòmode, amb aquest interrogatori, però s’hi va sotmetre estoicament.

—He tingut ocasió de confessar el pecat de l’orgull, sí.

Era una resposta sincera.

—M’agraden molt els nens. I a vostè? —va inquirir l’Elsie.

—No n’he tingut mai ocasió. No tinc germanes, tan sols un germà que és dotze anys més gran que jo. El primer record que en tinc és de quan se’n va anar de casa i d’Escòcia. Va marxar per agafar una feina a Manchester, quan jo me’n vaig anar a Oxford. Escòcia no ofereix gran cosa, als joves amb aspiracions.

—Per a algunes persones, la tasca de Déu pot ser ensenyar.

—Hi estic d’acord. «Deixeu estar els infants: no els impediu que vinguin a mi, perquè el Regne del cel és dels qui són com ells», va dir Jesús.

—Vostè intenta ajudar a l’escola dominical, però no està mai còmode amb la mainada.

—Potser vostè me’n podria ensenyar.

Era la primera vegada que l’Elsie el veia mostrar-se humil. Dins d’ell, en algun lloc, hi havia un home com cal.

—He parlat amb el seu pare —li va dir en Mackintosh.

Ella es va espantar. Ell li demanaria per casar-se, i l’Elsie no sabia què respondre-li. Va mirar al voltant, per tota la sala.

—No veig el pare.

—Se n’ha anat. No es trobava bé. Estic una mica amoïnat per la seva salut.

—I la mare? —va preguntar l’Elsie, per guanyar temps.

—Ha dit que ja trobaria algú que l’acompanyés a casa, que no es preocupés, el pare.

—Ah, bé.

—He dit al seu pare que l’havia començat a estimar…

—És un honor, per a mi. —Era una frase formal que no la comprometia en cap sentit.

—… I li he dit que tenia certes esperances que vostè em pogués agafar afecte.

«No ho sé —va pensar ella—, de debò que no ho sé».

—Senyoreta Latimer, o, si m’ho permet, la meva estimada Elsie, es vol casar amb mi?

Ja ho tenia, i ara ella havia de prendre una decisió per a tota la vida.

D’una manera tan segura com es podia conèixer el cor d’una altra persona, ella sabia que l’Amos no es casaria mai amb ella. I els darrers minuts havia vist una faceta d’en Mackintosh que ell no li havia mostrat mai abans. Podria ser un bon pare, al cap i a la fi.

L’Elsie no se l’estimaria mai apassionadament, però el matrimoni dels seus pares havia estat així. I quan ella havia preguntat si la seva mare s’alegrava d’haver-se casat amb el pare, la mare li havia dit: «És clar que sí! Si no, no et tindria a tu». «Així és com em sentiré», va pensar l’Elsie; s’alegraria d’haver-se casat pels fills que tindria.

«Si tingués divuit anys, diria que no. Però en tinc vint-i-tres. I no sé actuar com ho fa la Jane, amb els homes. Jo no puc inclinar el cap a un costat, somriure amb timidesa, parlar fluixet, amb una veu íntima, perquè ells se m’hagin d’atansar per sentir-me. Ho he intentat, però em sento falsa i estúpida. Tanmateix, vull algú que em faci petons a la nit, i friso per tenir fills, estimar-los i pujar-los de manera que siguin bons, llestos i amables. No em vull fer gran i estar sola. No vull ser una dona gran sense fills».

—Gràcies per aquest honor, Kenelm —va dir—. Sí, em casaré amb vostè.

—Lloat sigui Déu! —va dir en Kenelm.

L’Spade va fer servir la seva clau personal per obrir la porta del porxo nord de la catedral. Hi va entrar, i l’Arabella el va seguir. A dins, hi feia més fred que no pas a fora. Quan va tancar la porta, no s’hi veia gens. Palpant la paret, va trobar el forat del pany i va obrir la porta.

—Agafa’t a la cua de la jaqueta i segueix-me —va dir a l’Arabella—. Crec que trobaré el camí, a les fosques.

Amb els braços estirats endavant com un cec per no topar amb un pilar, es va dirigir cap a l’oest, procurant anar en línia recta. Al cap d’uns segons es va adonar que tot just veia les finestres, unes formes en punxa de color gris fosc, que ressaltaven entre el negre absolut dels murs de pedra. Quan es va trobar en paral·lel amb l’última finestra, va saber que estava a tan sols dues o tres passes del mur del fons. Les seves mans van tocar la pedra freda i va girar. Va seguir la paret per la cantonada amb el nàrtex, un pòrtic a sota del campanar. Va trobar una porta i en va obrir el pany. Un cop van ser a dins, va tornar a tancar amb clau.

Van pujar per una escala d’espiral fins a la sala de les cordes.

—No m’hi veig! —va dir l’Arabella.

Ell la va envoltar amb els braços i li va fer un petó. Ella l’hi va tornar amb entusiasme, agafant-li el cap entre les mans i ficant-li els dits entre els cabells. Ell li va tocar els pits per sobre del vestit, gaudint en notar-ne el pes, la suavitat i l’escalfor.

—Però et vull veure —va dir ella.

—Dilluns passat, després de l’assaig, vaig deixar una bossa —va dir l’Spade, bufant—. No et belluguis, mentre la busco. —Se’n va anar cap a l’altre costat de la sala, ensopegant amb les estores i notant les cordes que penjaven que li tocaven l’abric. Es va agenollar i va cercar a les palpentes, fins que va trobar la bossa de pell que hi havia amagat. En va treure una espelma i una capsa d’esca, i llavors va encendre l’espelma. En aquella sala no hi havia finestres, de manera que la llum no es podia veure des de fora.

Es va girar i la va mirar. A la claror de l’espelma, es van somriure l’un a l’altre.

—Ho tenies planejat, això —va dir l’Arabella—. Molt espavilat.

—Era més un somni que no un pla.

Quan la metxa es va encendre més, va deixar caure una mica de cera al terra de fusta, i després va col·locar la base de l’espelma sobre la cera fosa i l’hi va aguantar, fins que la cera es va haver endurit prou per mantenir dreta l’espelma.

—Estirem-nos a terra —va dir ella—. M’és igual, si és incòmode.

—Tinc una idea millor.

A terra hi havia les estores que feien servir els campaners. Servien per reduir el desgast de les cordes quan tocaven a terra. Va escollir-ne unes quantes i les va apilar per formar un jaç.

—Has pensat en tot!

—M’he imaginat aquest moment mentalment des de fa mesos.

—Jo també —va dir ella rient fluixet.

Ell es va estirar i la va mirar.

L’Spade es va sorprendre quan ella es va posar damunt d’ell i es va alçar la faldilla del vestit fins a la cintura. Tenia les cames blanques i esveltes. Ell s’havia preguntat si l’Arabella portava roba interior, una moda nova atrevida, però no en duia, i tenia el pèl del pubis d’un to castany fosc rogenc. L’hi volia besar. A ell, a la part del davant dels pantalons se li marcava el penis trempat, i allò li va fer vergonya, cosa que era una ximpleria, però no hi podia fer res.

L’Arabella no tenia gens de vergonya. Es va agenollar sobre seu, amb una cama a cada costat, li va desbotonar els pantalons i li va alliberar el membre. «Oh, que maco!», va dir, i l’hi va agafar amb la mà.

—Estic a punt d’esclatar —li va dir l’Spade.

—No, espera’t! —Ella es va moure per sobre seu i se’l va ficar a dins—. No empenyis, encara no. —Quan el va tenir tot a dins, ella es va inclinar endavant, li va agafar els braços i li va fer un petó. Després va alçar el cap, el va mirar als ulls i es va començar a moure a poc a poc. Ell la va agafar pels malucs i es va bellugar al seu ritme.

—No acluquis els ulls —va dir l’Arabella—. Vull que em miris.

«No em costarà gens», va pensar ell, amb els cabells rogencs d’ella onejant i aquells ulls d’un castany ataronjat ben oberts, la boca també oberta i aquell pit meravellós movent-se amunt i avall al ritme del seu panteix. «Què he fet per merèixer una dona tan meravellosa?».

L’Spade volia que allò durés per sempre, però no sabia si podria aguantar un altre minut. Tanmateix, va ser ella la que va perdre el control. Li va agafar els braços tan fort que li va fer mal, però a ell no li va saber gens de greu, perquè també estava transportat, i tots dos hi van arribar alhora.

—Que bo! —va dir ella, quan es va deixar anar sobre el seu pit—. Que bo!

Ell la va envoltar amb els braços i li va acaronar els cabells.

—M’alegro que tinguis les claus —va dir ella al cap d’un minut.

Això li va fer gràcia, a l’Spade, que va riure entre dents. Ella també va riure.

Llavors l’Arabella va ofegar un crit:

—Les coses que t’he dit! El que he fet! Normalment, jo no… Vull dir que abans mai no… Oh, punyeta, val més que calli.

»Volia que durés més —va dir ella, al cap d’un minut—, però no m’he pogut esperar.

—Tranquil·la —va afegir ell—. Ja tindrem més dies.

Al tribunal d’Assize, les proves de l’acusació contra la Joanie eren les mateixes, però la defensa era millor, va pensar la Sal. L’Amos Barrowfield va jurar que la Joanie havia treballat per a ell durant anys i que sempre havia estat honesta i respectable, que no havia estat mai violenta i que no hauria incitat la gent a revoltar-se. Es van sentir testimonis semblants d’altres figures insignes de Kingsbridge: el pastor Midwinter, l’Spade i, fins i tot, el vicari de Saint Luke. I en Silas Child va reconèixer que la Joanie li havia donat tots els diners a ell.

El jurat va ser fora de la sala molta estona. No era estrany. El jurat del tribunal de primera instància havia decidit tan sols si la Joanie havia de ser jutjada al tribunal d’Assize. Però aquest jurat prenia una decisió de vida o mort.

—Què et sembla? —va demanar la Sal a l’Spade.

—El fet que donés els diners a en Child és un factor important a favor d’ella. El que té en contra és que una multitud havia apedregat el carruatge del rei.

—Allò no va ser culpa de la Joanie! —va exclamar en Jarge, que era al costat de la Sal.

—Jo no dic que sigui just, però aquell atac al rei els ha fet tornar a tots més severs.

Amb això es referia a la sentència de mort, tal com la Sal sabia.

—Prego a Déu que t’equivoquis —va dir ella en un to fervent.

—Amén —va fer l’Spade.

Per als espectadors de la sala del tribunal, el judici no era l’únic tema de conversa. Molts enraonaven dels dos compromisos que s’havien segellat al Ball d’Assize. En Northwood i la Jane eren la gran notícia. Ahir, la Jane Midwinter havia assistit a comunió a la catedral, en lloc d’anar a la Sala Metodista, i s’havia assegut amb en Northwood, com si ja fossin casats. En acabat, el pastor Midwinter havia convidat en Northwood al dinar dominical a la seva casa modesta, i en Northwood hi havia anat. Això no obstant, tothom esperava la reacció del pare d’en Northwood, el comte de Shiring. Segurament s’hi oposaria, per bé que al final no podia impedir que el seu fill de quasi vint-i-set anys es casés amb la noia que havia escollit.

L’Elsie Latimer i en Kenelm Mackintosh no eren figures tan destacades, però a poques persones els va sorprendre que l’Elsie hagués dit que sí.

Tots dos casaments, sens dubte, se celebrarien a la catedral. La Sal va mirar en Jarge i va somriure amb ironia per com de diferents serien aquells casaments del d’ella. Però no hauria canviat res del seu casament encara que hagués pogut.

«Si ho digués en veu alta, ningú no em creuria», va pensar.

El jurat va tornar a entrar, i el secretari va preguntar al portaveu del jurat si havien declarat la Joanie culpable o no culpable.

—Culpable —va dir el portaveu.

La Joanie va fer tentines i va estar a punt de caure, però en Jarge la va aguantar.

Entre el públic es va alçar una remor d’indignació.

La Sal va veure com en Will Riddick somreia. «Tant de bo l’hagués mort amb aquell roc», va pensar.

—Presonera del banc dels acusats —va dir el jutge—, ha estat declarada culpable d’un delicte que l’exposa a la pena de mort.

La Joanie estava blanca com el paper.

—Tanmateix —va continuar el jutge—, els seus conciutadans han advocat enèrgicament per la clemència, i el comerciant Silas Child ha testificat que vostè li va donar tots els diners que va rebre de la venda del gra robat.

«Sens dubte —va pensar la Sal—, això vol dir que no la penjaran. Però quin càstig li posaran? Assots? Treballs forçats? El cep?».

—Per això, no la condemnaré a mort.

—Oh, gràcies a Déu —va dir en Jarge.

—En lloc d’això, serà traslladada a la colònia penal de Nova Gal·les del Sud, a Austràlia, per un període de catorze anys.

—No! —va cridar en Jarge.

No va ser l’únic. La gent estava indignada, i es van alçar més crits de protesta.

—Desallotgin la sala! —El jutge va apujar la veu.

El xèrif i els algutzirs van començar a treure la gent a empentes. El jutge va sortir per la porta de l’avantsala. La Sal va agafar en Jarge pel braç i li va parlar per distreure’l de qualsevol pensament violent que li vingués al cap.

—Catorze anys, Jarge. Tot just en tindrà quaranta-quatre.

—Gairebé mai no tornen, quan se’ls acaba la condemna, ja ho saps. Quan era a Amèrica, pocs en tornaven, i Austràlia encara és més lluny.

La Sal sabia que tenia raó. Quan la sentència s’acabava, els presoners havien de pagar el passatge per tornar a casa, i els era gairebé impossible guanyar prou diners per anar-se’n. En la majoria dels casos, el trasllat era en realitat un desterrament de per vida.

—Hem de tenir esperances, Jarge —va dir la Sal.

La ràbia que tenia en Jarge s’anava convertint en tristor.

—I què se’n farà de la Sue? —va dir, a punt de plorar.

—Es quedarà aquí. Ningú no es voldria endur una criatura a una colònia penal, i, de tota manera, no està permès.

—Aleshores no tindrà mare ni pare!

—Ens tindrà a tu i a mi, Jarge —va murmurar la Sal amb solemnitat—. Ara és filla nostra.

En Kit sabia que havia passat alguna cosa molt greu, però durant uns quants dies no aconseguia que cap adult n’hi revelés els detalls. Llavors, un matí mentre esmorzaven, la seva mare va dir:

—Kit i Sue, ara us intentaré explicar el que passarà avui.

«Per fi», va pensar en Kit. I es va redreçar a la cadira, molt interessat.

—Sue, la teva mare ha de marxar aquest matí.

—Per què? —va demanar ella.

En Kit també volia saber per què.

—El jutge opina que va fer una cosa mal feta quan va impedir que els homes carreguessin les saques de gra a la barca del senyor Child.

En Kit n’havia sentit a parlar.

—Era gra de Kingsbridge, no l’havien d’haver enviat fora —va dir rotundament.

—Això és el que tots vam pensar —va dir en Jarge—, però el jutge ho veu d’una altra manera, i ell és qui té el poder.

—On se’n va, la mama? —va preguntar la Sue.

—A Nova Gal·les del Sud, a Austràlia —li va contestar la Sal.

—És lluny, això?

En Kit sabia la resposta. Recopilava dades com aquesta. «És a deu mil milles», va dir, cofoi dels seus coneixements. Però la Sue estava confosa, feia cara de no entendre quant eren deu mil milles.

—Un vaixell triga mig any a arribar-hi —va afegir en Kit.

—Mig any! —Això ho va entendre, i es va posar a plorar—. I quan tornarà?

—Hi serà molt temps, allà —li va dir la Sal—. Catorze anys.

—Tu i jo ja serem grans, llavors —va dir en Kit a la Sue.

—Kit, deixa’m respondre les preguntes, si us plau —li va dir la Sal.

—Perdona’m.

—D’aquí a un minut anirem al riu a dir-li adeu. Marxarà amb una gavarra fins a Combe, i llavors embarcarà en un vaixell gran per fer la gran travessa per mar. Ara bé, el xèrif ha dit que no la podem abraçar ni fer-li petons. De fet, no hem d’intentar tocar-la.

—Això no és just! —va dir la Sue, plorant.

—Gens ni mica. Però ens ficaríem en problemes, si intentem trencar les regles. Ho entens?

—Sí —va dir la Sue.

—Kit?

—Sí.

—Doncs ja hi podem anar.

Es van posar l’abric.

En Kit sabia què passava, però no ho acabava d’entendre. De la gent que ell coneixia, ningú no pensava que la Joanie fos una criminal. Com podia haver fet una cosa tan dolenta, el jutge?

A la vora del riu hi havia tota una munió de gent. Abans ja havien traslladat algunes persones de Kingsbridge, però eren lladres i assassins. La Joanie era una dona i era mare. Ell notava la ràbia que sentia la gent del seu voltant, vestits amb abrics gastats i barrets vells, apinyats sota el plugim, indignats però sentint-se impotents.

La Joanie va arribar, escortada pel xèrif Doye, i una remor sorda d’hostilitat es va alçar entre els que esperaven allà. En Kit va veure que la Joanie tenia els turmells lligats amb una cadena, que la feia caminar a passets, un caminar estrany en ella. La Sue també ho va veure.

—Per què li han posat cadenes als peus? —va cridar.

—Perquè no s’escapi.

La Sue es va posar a plorar.

—Kit, ja t’he dit que em deixis respondre les preguntes —li va dir la Sal, enfadada—. La fas disgustar.

—Em sap greu. —«Només he dit la veritat», va pensar ell, però la seva mare no estava d’humor per discutir-hi.

Algú va començar a aplaudir i d’altres s’hi van afegir. De cop i volta, va semblar que la Joanie es fixava en la gentada, i va canviar de postura. No podia alterar aquell caminar, però va redreçar l’esquena, va alçar més el cap i va mirar a banda i banda, fent un gest a la gent que coneixia. En Kit va pensar vagament que això era millor per a la Sue. El pitjor devia ser veure la mare amb un aire trist i amb el cap cot.

Els aplaudiments es van fer més forts a mesura que la Joanie s’atansava a la gavarra.

En Kit va agafar la Sue de la mà per consolar-la. La seva mare li va agafar l’altra mà, segurament per retenir-la si intentava sortir corrent cap a la Joanie.

La Joanie va travessar la passarel·la i va passar a la coberta de la barca.

La Sue es va posar a cridar, i la Sal de seguida la va pujar a coll. La Sue va començar a donar cops amb braços i cames, però la Sal la subjectava ben fort.

Un dels barquers va deslligar les amarres i va empènyer la gavarra riu endins. El corrent es va endur suaument l’embarcació corrent avall, amb força però sense pressa.

A coberta, la Joanie es va girar de cara a la riba i cap a la multitud que l’observava. En Kit no entenia com podia estar tan quieta i callada, tan sols mirant. Deixava enrere la família i el lloc on havia passat tota la vida, i anava a un lloc nou, a l’altra punta del món; només de pensar-ho, feia esborronar tant que en Kit va intentar treure-s’ho del cap.

El corrent es va endur la gavarra riu avall ràpidament. Els crits de la Sue van anar minvant. La gent va parar d’aplaudir.

L’embarcació va girar al primer revolt del riu i es va perdre de vista.





TERCERA PART


La Combination Act (la llei contra les associacions de treballadors)

1799





19


L’Amos Barrowfield es va llevar a les quatre en punt. Vivia sol a la casa: la mare havia mort dos anys enrere. Es va vestir en un dit i fet i al cap d’uns minuts ja era al carrer, amb un fanalet. Era una matinada freda de primavera. Malgrat l’hora, no era l’únic que estava despert. Hi havia llums per totes les cases pobres, i centenars de treballadors ja caminaven penosament per la fosca dels carrers, camí de les fàbriques.

L’Amos va observar dos homes apostats a l’exterior del quarter general de la milícia, i va pensar amb amargor que havia estat en Hornbeam qui havia fabricat el teixit vermell dels abrics de l’uniforme.

Kingsbridge havia perdut aquell aire de prosperitat. La gent ja no es podia permetre donar una nova capa de pintura a les portes de les cases ni canviar els vidres trencats de les finestres. Alguns comerços havien hagut de plegar i d’altres tenien uns aparadors desolats i poques existències. Els clients compraven les peces més econòmiques, en cap cas les de més qualitat. La roba d’alta costura amb què s’havia especialitzat l’Amos no tenia gaire requesta.

Eren temps de guerra. La coalició formada per la Gran Bretanya, Rússia, l’Imperi otomà i el regne de Nàpols lluitava contra l’Imperi francès sobre gran part d’Europa i l’Orient Mitjà, i queia derrotada. De tant en tant, els francesos patien algun revés, però sempre s’acabaven refent. «Per culpa d’aquesta guerra absurda —va pensar l’Amos—, passem angúnies per guanyar-nos la vida. I la mà d’obra cada vegada està més descontenta».

La llum de la lluna llampeguejava sobre el petit onatge del riu. Va creuar el pont de Leper Island, l’illa dels leprosos. A l’hospital de la Caris hi havia llum, ho podia veure. El segon tram del pont el va portar al raval de Loversfield. I allà va tombar a l’esquerra.

En aquest cantó del riu, en Hornbeam hi havia construït llargues rengleres de cases, enganxades per les parets laterals, i esquena contra esquena, amb una bomba d’aigua i una comuna al mig de cada carrer. Les cases les arrendaven els treballadors de les fàbriques dels voltants.

A les valls muntanyoses del nord i de l’est de la ciutat, el riu i els seus afluents baixaven prou rabents per fer girar les rodes dels molins i alhora proveir d’aigua a plaer, a fi de batanar i tenyir els teixits. Aquí no hi havia cap pla de carrers traçat: edificacions, preses i canals de molí s’instal·laven allà on l’aigua corria.

Va caminar riu amunt rumb a la seva fàbrica. Va assentir al vigilant endormiscat, obrí el pany de la porta i entrà. Mentre encenia els llums, l’Hamish Law va arribar, amb botes de muntar i una llarga capa blava.

L’Hamish ara s’ocupava de la feina que tenia l’Amos abans que el seu pare morís: recorria els pobles i visitava a domicili els filadors i teixidors rurals. L’Hamish sempre anava mudat, i feia mans i mànigues per ser amable amb els altres. Amb tot, si bé era un home afable, també tenia prou caràcter per plantar cara als assaltadors de camins. En resum, era una versió més jove de l’Amos.

Tots dos van carregar els cavalls i van parlar sobre els llocs que l’Hamish visitaria aquell dia i els artesans amb qui faria tractes. Pràcticament tot el procés de filatura ara es feia a la fàbrica, amb màquines; per tant, ja no calia visitar tants filadors artesanals, però el teixit encara es feia a mà, i els teixidors treballaven tant als domicilis com a les fàbriques.

—Potser que els avisis que la setmana que ve no hi haurà feina —va dir l’Amos a l’Hamish—. Ja no tinc més comandes i no em puc permetre acumular teixits.

—Bé podria ser que te n’arribés alguna en els pròxims dies —va fer l’Hamish amb optimisme.

—Tant de bo.

Els treballadors van començar a arribar, menjant pa i bevent gerres de cervesa fluixa, xerrotejant com pardals a l’alba. Sempre tenien una pila de coses per explicar-se. Treballaven tan fort i tantes hores que a l’Amos li semblava un miracle que els quedés energia per conversar.

A les cinc en punt la feina engegava. Esclatava aleshores la remor sorda dels martells del batan, els sotracs i el brunzit de les filadores múltiples, i la claca dels telers mentre els teixidors feien córrer les llançadores de dreta a esquerra i viceversa. Per a l’Amos, els cops i els contracops creaven una melodia. Els teixits es fabricaven per abrigar les persones, els salaris es guanyaven per alimentar les famílies, els beneficis s’acumulaven perquè tota l’empresa continués rutllant. Però ben aviat les preocupacions van tornar.

Va veure la Sal Box, la representant extraoficial dels treballadors. Tenia bon aspecte, malgrat les penúries passades. El matrimoni li provava bé, tot i que ell trobava el seu marit, en Jarge, una mica fatxenda.

Les màquines de filar ara es movien per força hidràulica. Així doncs, ja no calia fer girar la roda manualment, cosa que significava que una filadora experimentada com la Sal podia supervisar tres filadores a la vegada.

Van haver d’alçar la veu per imposar-se al fragor de la maquinària.

—No tinc feina per a la setmana que ve —va dir ell—, tret que pugui fer una venda a última hora.

—Hauria d’aconseguir les comandes militars —va dir la Sal—. És on hi ha tots els diners.

Molts drapers s’ofendrien, si els seus treballadors els donessin consells, però l’Amos no. Li agradava saber què pensaven. Acabava d’assabentar-se d’una cosa important: creien que no havia presentat cap oferta per obtenir contractes de la milícia de Shiring. Ara tenia l’oportunitat d’esvair els dubtes.

—No es pensi que no ho he intentat —va dir—, però en Will Riddick adjudica totes les comandes al sogre.

El rostre de la Sal es va entenebrir.

—A en Will Riddick l’haurien de penjar.

—És impossible entrar en el negoci.

—És injust.

—Digui-m’ho a mi!

—Hi ha massa coses injustes en aquest país.

—Però qualsevol que ho gosi dir —va dir l’Amos sense pensar— pot ser acusat de traïció.

La Sal va prémer els llavis amb rancúnia.

L’Amos va observar que en Kit no era amb ella.

—On té el noi?

—Ha anat a ajudar la Jenny Jenkins.

L’Amos el va buscar amb la mirada. Una de les màquines de filar estava aturada i en Kit s’hi inclinava al damunt, amb el cap pèl-roig a tocar de la maquinària. L’Amos va creuar el taller i va entendre quina en passava.

En Kit tenia vora catorze anys, però encara era molt nen, amb una veu aguda i cap indici d’una barba incipient.

—Què fas? —li va preguntar l’Amos.

En Kit semblava neguitós, com si tingués por de la reprimenda que estava a punt de rebre.

—Collo un fus, senyor Barrowfield, amb l’ungla del dit polze, però es tornarà a afluixar. Espero que no hagi fet res incorrecte.

—I ara, no t’hi amoïnis. Però aquesta no és ben bé la teva feina, oi?

—No, senyor, però les dones m’ho demanen.

—És veritat, senyor Barrowfield —va dir la Jenny—. En Kit és tan hàbil amb les màquines que cada vegada que alguna cosa s’espatlla recorrem a ell, i normalment ho arregla en un minut.

L’Amos es va girar.

—I com t’ho has fet per saber-ne tant?

—Treballo aquí des dels sis anys, o sigui que dec conèixer bé les màquines.

L’Amos va recordar aleshores que a en Kit sempre li havia fascinat la maquinària.

—Però encara ho faria millor —va afegir en Kit—, si tingués un tornavís en comptes d’utilitzar l’ungla del dit gros.

—No en tinc cap dubte.

L’Amos es va quedar pensatiu. Normalment els mateixos treballadors arreglaven les màquines; de vegades s’hi estaven una bona estona per un problema senzill. Un especialista en aquesta feina estalviaria temps i augmentaria la producció.

Va sospesar aquell petit enginyer i va considerar la idea de donar a aquella tasca un caràcter oficial. Li agradava recompensar la gent que feia més de l’estrictament necessari: motivava els altres treballadors. Donaria a en Kit un càrrec i un sou setmanal, va concloure. En realitat, no es podia permetre gaire generositat, però no li venia d’uns quants xílings.

Primer s’hauria de posar d’acord amb la Sal. No creia que hi posés cap objecció, però amb ella era millor anar sobre segur. Va tornar al lloc de treball de la Sal.

—En Kit és un noi molt eixerit —va dir l’Amos.

La Sal no hi cabia de l’orgull.

—Si li haig de ser sincera, senyor Barrowfield, sempre he pensat que estava destinat a fer alguna cosa important.

—Bé, això no és gaire important, però he pensat fer-lo contramestre, un encarregat del manteniment de les màquines a temps complet.

A ella se li va il·luminar la cara de felicitat.

—És molt amable, senyor.

—Només reconec una feina que ja és una realitat.

—Té raó.

—Li pagaré cinc xílings per setmana.

La Sal no se’n sabia avenir.

—Quin gran gest per part seva, senyor Barrowfield.

—M’agrada pagar a la gent el que es mereix… quan puc.

Va examinar quina cara feia ella i hi va veure alleujament. Uns quants xílings extra marcarien una gran diferència en el seu pressupost setmanal.

—Si al final haig de tancar la fàbrica la setmana que ve —va dir ell—, que vingui i doni un cop d’ull a les màquines mentre estan parades. Sempre és millor prevenir que reparar. Li sembla bé?

—Sí, senyor. Ja l’hi diré.

—Perfecte —va fer l’Amos—. Li compraré un tornavís.

En Hornbeam va portar el seu fill Howard a visitar la nova filatura.

En Howard s’havia casat feia tres anys i havia tingut un fill. La seva dona, la Bel, havia donat a llum un noi, a qui havien posat el nom de Joseph, com l’avi, que se n’havia alegrat més del que hauria dit mai.

—Mentre no li digueu Joey —havia remarcat en Hornbeam—. No m’agrada gens aquest nom. Si li heu d’escurçar el nom, que sigui Joe.

No li importava que li recordessin l’època en què ell era un nen escanyolit que remenava les muntanyes d’escombraries de Londres i l’anomenaven Joey, però no li calia donar explicacions del que sentia. La seva família l’obeiria sense demanar-ne els motius.

En Joe ara tenia gairebé dos anys i era un nen molt fet per la seva edat: seria alt, com en Hornbeam. I no l’anomenarien Joey.

I la gran fortuna d’en Hornbeam passaria a una tercera generació. Era una mena d’immortalitat.

La Deborah i en Will Riddick no tenien descendència, de moment, però era massa aviat per abandonar l’esperança que li donessin nets.

La nova filatura estava en la seva fase de construcció final, en un lloc on abans hi havia hagut una cort de porcs. En Hornbeam i en Howard avançaven amb passos feixucs per un fanguissar remogut per les rodes dels carros. Els constructors portats de Combe havien plantat tendes de campanya, encès fogueres i excavat latrines per tot el terreny. La fàbrica de filats substituiria les tres que tenia aleshores en Hornbeam.

—Es dedicarà exclusivament a la producció de teles per a la confecció d’uniformes —va dir en Hornbeam—. No només per a la milícia de Shiring i per al 107è regiment d’infanteria de Kingsbridge, sinó per a una dotzena més de clients importants.

La fàbrica no estava situada al marge del riu, sinó d’un rierol, perquè la maquinària no es propulsaria amb aigua. Ho havia mantingut en un secret absolut, ni tan sols ho havia dit a la família, però cada vegada era més difícil ocultar les obres que s’hi estaven fent, i havia decidit esbombar la notícia. En Howard seria el primer de tots a ser-ne informat.

—Aquesta serà la primera filatura de vapor de Kingsbridge —va dir en Hornbeam amb orgull.

—De vapor! —va exclamar en Howard.

El vapor era més constant que el riu, que variava de força d’un dia per l’altre, i més potent que un cavall o un bou. I ara s’utilitzava en centenars de fàbriques tèxtils, sobretot al nord d’Anglaterra. A Kingsbridge li havia costat atrapar-les. Però això s’havia acabat.

Van entrar a la fàbrica. Era impressionant: l’únic edifici que la superava amb magnitud era la catedral.

Els treballadors emblancaven les parets i envidriaven els grans finestrals; les fàbriques de filats necessitaven llum. Es parlaven cridant d’una punta a l’altra en grans espais, i n’hi havia que cantaven mentre treballaven. Els homes de Combe no sabien qui era en Hornbeam. Si ho haguessin sabut, haurien callat així que els hagués a frec. Per una vegada no li va molestar aquell descuit. Estava massa satisfet amb aquella construcció.

Va ensenyar a en Howard el fogar on es cremava el carbó, que tenia la mida d’una caseta. Al capdamunt hi havia una caldera construïda a la mateixa escala. Al costat, un cilindre, tan alt com el mateix Hornbeam, que impulsava un volant d’inèrcia que al seu torn estava connectat a una canonada.

—Aquesta canonada porta l’energia a tots els racons de la fàbrica —va dir en Hornbeam—. I ara, vine amb mi cap a dalt.

El va conduir al pis de sobre.

—Aquesta és la sala de tissatge. —Hi havia dotzenes de telers en quatre fileres paral·leles—. Veus els eixos que van de punta a punta del sostre? Estan connectats als telers per corretges de transmissió. Quan l’eix gira, la corretja impulsa el teler perquè faci els tres processos de teixir: u, apuja els fils de l’ordit alternativament i s’obre, així, un espai com la boca d’un cocodril, la «calada»; dos, fa córrer la llançadora pel forat de la calada, com si la passés entre les dents del cocodril, i tres, empeny el fil de l’ordit amb força cap al forat de la calada, d’aquest moviment en diuen batanatge. Finalment, repeteix el procés a la inversa, fins que s’acaba el tissatge.

—És fantàstic —va reconèixer en Howard.

—Però no es pot fer amb energia hidràulica. Un teler mecànic necessita que la força sigui exacta i contínua, cent vint revolucions per minut, amb un marge d’error de cinc per sobre o per sota. Si no, la llançadora podria anar massa ràpid o simplement no moure’s. El riu no pot aportar una força tan exacta i constant, però el vapor sí.

—I ens caldran mans?

—Sí. Però, segons el que m’han dit, un home sol es pot encarregar de tres o quatre telers mecànics a la vegada. Fins i tot de més, en funció de l’home. Només ens caldrà una quarta part de la mà d’obra que tenim ara.

—Ja m’ho imagino —va dir en Howard—: tots aquests telers treballant de manera autònoma, fabricant diners tot el dia, i només amb un grapat d’homes vigilant-los.

En Hornbeam estava emocionat, però també nerviós. Quan s’haguessin acabat les obres, la fàbrica s’hauria engolit tots els estalvis dels últims vint anys, a part del préstec considerable que havia demanat al banc d’en Thomson de Kingsbridge. No tenia cap dubte que els beneficis estaven assegurats: el seu nas pels negocis estava més que demostrat. I tenia tancats els contractes per als teixits militars. Ara bé, no es podia dir blat fins que no fos al sac i ben lligat.

En Howard li va llegir el pensament.

—I si es declara la pau? —va dir.

—No en fa l’efecte —va dir en Hornbeam—. Aquesta guerra ja fa sis anys que dura i res no fa pensar que s’hagi d’acabar.

Ja de tornada van passar per la colònia de cases que havien construït per a la mà d’obra. Grans piles de brossa i d’escombraries s’acumulaven als carrers habitats.

—Mira que és bruta aquesta gent —va comentar en Hornbeam.

—De fet, és culpa nostra —va dir en Howard.

—Com ha de ser culpa nostra que la gent visqui entre la porqueria?

En Howard va tremolar, però per una vegada es va mantenir ferm.

—Són cases enganxades pels costats i esquena contra esquena. No tenen pati.

—Ah, sí. M’havia oblidat d’aquest detall. Ens estalviem un bon feix de diners.

—Però aleshores on vols que posin les deixalles, si no és al carrer?

—És clar.

Els constructors estaven enllestint un carrer nou.

—Ja tinc ofertes de tres persones —va dir en Howard— que volen obrir botigues aquí.

—Però si ja tenim les nostres botigues, i en traiem uns bons guanys.

—Els treballadors diuen que les nostres botigues venen més car. N’hi ha que s’estimen més caminar fins al centre de la ciutat que pagar més.

—I per quina raó hem de fer venir la competència perquè ens retalli els beneficis?

En Howard va arronsar les espatlles.

—De fet, no hi ha cap raó.

—No —va dir en Hornbeam—. Doncs que paguin o caminin.

La Fira de Maig es feia en un prat confrontant amb un bosc als afores de la ciutat. L’Amos observava la dansa de la corda —un espectacle en què noies amb roba cenyida feien cabrioles en una corda fluixa a més de tres metres del terra—, quan la Jane, ara vescomtessa de Northwood, el va distreure. Veure-la era més atractiu que no pas les ballarines de la corda. Duia un casquet de palla rivetejat amb cintes i flors, i empunyava un para-sol petit, l’última moda. Estava radiant.

Aleshores, es va preguntar si ell tenia algun problema, perquè estava convençut que no era normal que un home jove s’obsessionés durant set anys amb una dona que clarament no li corresponia l’amor.

Ella el va agafar de bracet i van caminar per la fira plegats, gaudint del sol de primavera, mirant ara les parades de menjar ara les cerveseries, fingint que no veien les prostitutes.

Es van aturar per observar una troupe d’acròbates, i ell li va preguntar com estava, una pregunta convencional que va produir, inesperadament, una resposta sincera:

—Amb prou feines veig en Henry! —va dir—. Es passa tot el dia amb la milícia, els fa fer exercicis físics i de perfeccionament, i qui sap què més. De fet, no entren mai en combat. No hi trobo sentit.

—Se suposa que han de defensar el país en territori propi, i així descarreguen les unitats regulars de l’exèrcit perquè puguin lluitar a l’estranger.

La Jane no volia sentir explicacions.

—Insisteix que visqui a Earlscastle, que no hi passa mai res. Veig més el seu pare que a ell! Es mereix que li faci el salt.

L’Amos va mirar al voltant, no fos cas que algú hagués sentit aquell comentari del tot impropi d’una dama, però per sort no hi havia ningú a la vora.

Van anar cap a un ring de boxa, on un lluitador de nom Potadepal Punch oferia una lliura a tothom que el pogués tombar a terra. Si bé tenia una discapacitat —realment tenia una pota de pal—, l’home feia esgarrifar, amb un espatllam grotesc, el nas trencat i cicatrius als braços.

—Jo no m’hi enfrontaria ni per cinquanta lliures —va dir l’Amos.

—Així m’agrada —va dir la Jane.

En Mungo Landsman, un dels forçuts que corria pels volts de Slaughterhouse, va pagar el seu xíling. Era un armari d’home, amb cara de pocs amics, i va saltar al ring amb ganes de lluita. Abans que alcés els punys, en Potadepal se li va apropar i li va etzibar tants cops seguits al cap i al cos, que fins i tot costava seguir-los amb la mirada. Quan l’home va quedar estès a terra, en Potadepal li va amollar puntades de peu amb la cama de fusta, i la multitud l’animava. En Potadepal va riure d’orella a orella, i tothom va poder veure que havia perdut gairebé totes les dents.

L’Amos i la Jane se’n van anar. Ell es preguntava què devia voler fer amb la seva vida, una dona com la Jane, després de casar-se amb un home ric però ocupat.

—Suposo que t’agradaria tenir fills —va dir ell.

—Tinc el deure de donar un hereu —va dir—. Ara bé, aquesta és la teoria, perquè a la pràctica no hi ha gaires possibilitats que pugui tenir fills, tenint en compte el poc temps que en Henry i jo passem junts.

L’Amos va reflexionar sobre aquelles paraules. La Jane havia aconseguit el que volia, casar-se amb en Henry. La gent deia que el vescomte no es casaria mai amb ningú que estigués socialment tant per sota de la seva escala social. Ell ja tenia concertat un matrimoni de més conveniència, i segur que devia topar amb la ferma oposició del pare quan va decidir contravenir els plans de la família. Ella havia superat tots els obstacles, però el matrimoni no l’havia fet feliç.

Van arribar a una parada on l’Sport Culliver, amb un copalta vermell, servia copes de vi de Madeira. Van passar de llarg, però ell va cridar la Jane.

—Vescomtessa, no beveu un madeira qualsevol, això és per a la purrialla. Jo tinc una cosa especial per a vós. —Es va ajupir i va treure una ampolla de sota la taula—. Aquest és el millor vi de Madeira que s’ha fet mai.

—Un got sí que me’l prendria —va dir la Jane a l’Amos.

—Sport, posa-me’n dos, si us plau —va demanar ell.

En Culliver va omplir dos gots de vi fins dalt i els els va servir. Així que la Jane en va fer un glop, es va afanyar a dir:

—Senyor, seran dos xílings, si us plau.

—Què porta aquest vi? Pols d’or? —va fer l’Amos.

—Ja els he dit que era el millor.

L’Amos va pagar, i tot seguit en va fer un tast. Era un bon vi, però no el millor. Va mirar l’Sport amb un gran somriure.

—Si mai vols treballar de marxant de teixits, vine’m a veure —va dir.

—L’hi agraeixo, senyor Barrowfield, però em quedaré amb el que sé fer.

L’Amos va assentir. La venda de teixits no convenia a en Culliver. El negoci del beure, les apostes i la prostitució era molt més profitós.

Van escurar els gots i van deixar la parada enrere, seguint el camí que duia al bosc. La Jane es girà i es dirigí a una noia que tenien al darrere, i l’Amos es va adonar que la noia els havia seguit de petja; segur que feia d’espelma.

—Sukey —va dir la Jane—, fa fresqueta, vols anar al carruatge a buscar-me el xal?

—Sí, senyora —va obeir la Sukey.

La Jane i l’Amos van caminar sense l’espelma.

—Com a mínim ara et pots comprar tanta roba com vulguis —va dir l’Amos—. Estàs preciosa, avui.

—Tinc habitacions plenes de roba, però on la puc portar? Crec que aquest esdeveniment, la Fira de Maig de Kingsbridge, és l’acte social més emocionant a què he assistit en els últims tres mesos, i mira que és avorrida. Jo m’esperava que en Henry em portaria a les festes de Londres. Que ingènua! No hem fet mai cap escapada a Londres. Està massa enfeinat, amb la milícia, és clar.

En Northwood segurament creia que la Jane era de massa baixa estofa per tenir tracte amb els seus amics aristòcrates, va pensar l’Amos, però no ho va dir.

—Bé deveu tenir vida social, tots dos.

—Festes amb oficials… i amb les vídues dels oficials —va dir amb sornegueria—. No m’ha presentat mai ningú que tingui ni una gota de sang reial.

Això venia a confirmar les seves sospites.

A la Jane no l’havien educat per apreciar els avenços socials. El seu pare havia penjat els hàbits i renunciat a una posició elevada dins de l’Església per esdevenir pastor metodista. Ella havia abandonat els valors que en Charles Midwinter li havia ensenyat.

—Anheles les coses equivocades —va dir l’Amos.

La Jane no acceptava les crítiques.

—I tu? —va dir enèrgicament—. Què fas amb la teva vida? Et dediques en cos i ànima al negoci. Vius sol. Fas diners, però no a cabassos. Quin sentit té, tot plegat?

Ell havia reflexionat sobre el mateix. Tenia raó. Primer havia volgut agafar les regnes del negoci del seu pare, després li havia costat Déu i ajut eixugar el deute, i ara que havia aconseguit aquests dos objectius, encara es passava el dia treballant. Però el negoci no l’aclaparava; de fet, li donava satisfacció.

—No ho sé, és com si això fos el que haig de fer —va dir.

—T’han inculcat que l’home ha de treballar de valent, però no ha de ser així necessàriament.

—No és només això. —Fins llavors no s’havia aturat a pensar-hi gaire, però ara que ella li feia la pregunta, va començar a veure la resposta—. Vull demostrar que es pot tenir una indústria sense necessitat d’explotar els treballadors —va dir—, i un negoci sense ser corrupte.

—Per tant, tot està relacionat amb el metodisme.

—Tu creus? No crec pas que els metodistes tinguin el monopoli de l’amabilitat i l’honradesa.

—Penses que no soc feliç perquè m’he casat amb l’home equivocat.

La conversa acabava de fer un gir.

—No pretenia criticar-te…

—Però no vaig desencaminada, oi?

L’Amos va dir amb delicadesa:

—Crec honestament que series més feliç si t’haguessis casat per amor.

—Seria més feliç si m’hagués casat amb tu.

Tenia la virtut de desconcertar-lo amb frases inesperades com aquella.

—Jo no em referia a això —va dir ell en to defensiu.

—Però és veritat. Vaig encisar en Henry, però l’encanteri s’ha esvaït. Tu m’estimaves de debò. Segurament encara m’estimes.

L’Amos va mirar al voltant, pregant que no hi hagués ningú que els pogués sentir. Va adonar-se que s’havien endinsat al bosc i que estaven sols.

Ella va interpretar el seu silenci com un sí.

—Ja m’ho imaginava —va dir. Es va posar de puntetes i li va fer un petó als llavis.

Ell estava massa sorprès per reaccionar. Es va quedar immòbil, clavat a terra, mirant-la de fit a fit, completament desconcertat.

Ella el va abraçar i se li arrambà. Ell podia notar-li els pits, la panxa i els malucs.

—Estem sols —va dir la Jane—. Besa’m com cal, Amos.

Ell havia somiat despert aquell moment més vegades de les que pogués recordar.

Però es va sorprendre dient:

—Això no està bé.

—És un dret com qualsevol altre. Amos, sé que m’estimes. Fes-me un petó de no res i prou.

—Però estàs casada amb en Henry —va insistir ell.

—Que se’n vagi a fer punyetes, en Henry.

Ell li va agafar els canells i va enretirar les mans que li agafaven la cintura.

—Sentiria una vergonya molt profunda —va dir.

—Vaja, o sigui que ara t’avergonyeixes de mi.

—Només quan traeixes el teu marit d’aquesta manera.

Ella se’n va separar, es va girar i se’n va anar.

Fins i tot llavors, caminant amb el pas decidit i enfurismada, el seu atractiu era irresistible.

Es va quedar mirant com se n’anava i va pensar: «Que burro que soc».

Un vespre, a les vuit en punt, quan la Sal i en Jarge es preparaven per ficar-se al llit, en Jarge va dir:

—Corren veus que la nova fàbrica de filats i teixits d’en Hornbeam tindrà una màquina de vapor gegant que farà funcionar desenes de telers, i que a la majoria de nosaltres, els teixidors, ja no ens necessitaran, perquè a la nova fàbrica un sol home s’encarregarà de supervisar quatre telers de vapor.

—I això és possible? —va fer ella—. Una màquina de vapor pot fer de teixidor?

—No sé pas com.

—He sentit dir —va fer la Sal, arrufant el front— que els telers de vapor s’utilitzen a les filatures de cotó del nord.

—Em costa de creure —va dir en Jarge.

—Posem per cas que és veritat —va dir la Sal—. Quines conseqüències tindria?

—Tres de cada quatre teixidors d’en Hornbeam hauran de buscar feina. I tal com està la situació, potser no se’n troba. Però què hi podem fer, nosaltres?

La Sal ignorava si tenia una resposta. Pel que semblava, s’havia convertit en una mena de líder de la massa obrera de Kingsbridge, però no sabia com havia arribat fins aquí i no se sentia prou preparada per acomplir el paper.

—En el passat —va dir en Jarge amb agressivitat—, els obrers es van rebel·lar contra les noves màquines.

—I van ser castigats —va afegir la Sal.

—Això no vol dir que haguem de permetre que els patrons facin el que els plagui amb nosaltres.

—No ens deixem portar pels rumors —va dir la Sal en un to pacífic—. Abans de fer res, hem de saber si el que diuen és cert.

—I com ens ho farem? —va preguntar en Jarge.

—Anem-hi i comprovem-ho. Els constructors estan acampats al voltant, però tant els fa qui corri per allà mirant, sempre que no fem mal a ningú.

—Molt bé —va dir en Jarge.

—Hi anirem diumenge a la tarda —va concloure la Sal.

En Kit no havia vist mai una màquina de vapor, però n’havia sentit a parlar, i l’hi fascinava. Com podia ser que el vapor fes anar una màquina? Podia entendre que l’aigua corrent fes girar una roda de molí, però el vapor només era aire, oi?

Diumenge, havent dinat, quan ell i la Sue estaven a punt de marxar cap a l’escola dominical de l’Elsie Mackintosh, en Jarge i la mare d’en Kit es preparaven per sortir.

—On aneu? —va preguntar en Kit a la Sal.

—Anem a donar un cop d’ull a la gran fàbrica que obrirà en Hornbeam.

—Vinc amb tu.

—No, tu no.

—Vull veure la màquina de vapor.

—No podràs veure res, les instal·lacions estan tancades.

—I aleshores per què hi aneu?

La Sal sospirà, com sempre feia quan ell tenia raó i ella no.

—Fes el que et diuen i ves a l’escola dominical.

Ell i la Sue van marxar, però tan bon punt van ser fora de la vista de la casa, en Kit va dir:

—Seguim-los.

La Sue no era tan atrevida com en Kit.

—Ens ficarem en un embolic.

—Tant me fa.

—Com vulguis, jo me’n vaig a l’escola dominical.

—Que vagi bé, doncs.

Va guaitar la casa des d’una cantonada, es va amagar quan els adults en van sortir i en acabat els va seguir a una llarga distància, vagament conscient del lloc on feien cap. Els diumenges a la tarda, moltes famílies sortien a passejar al camp a respirar aire pur, per tant no cridava l’atenció. Feia fresca, però de tant en tant el sol irrompia de bon grat entre els núvols, una constatació que aviat arribaria l’estiu.

Les fàbriques guardaven silenci, i en la pau del diumenge en Kit podia sentir el cant dels ocells, el vent que corria entre els arbres i fins i tot la remor del riu.

On abans hi havia hagut la cort de porcs, uns quants manobres jugaven un partit de futbol amb gols espontanis, mentre els altres feien d’espectadors. En Kit va veure que la Sal enraonava amb un d’ells amb simpatia. Va suposar que li estava explicant que només volia donar un cop d’ull pels voltants. L’home va arronsar les espatlles, com si no hi tingués cap inconvenient.

La nova fàbrica de filats era llarga i estreta, i construïda amb la mateixa pedra que la catedral. En Kit s’ho mirava des de la distància mentre els adults feien tot el tomb a l’edifici, espiant per les finestres.

En Kit s’afigurava que el que volien era entrar-hi. Ell també. Però les portes i les finestres de la planta baixa estaven tancades. Tots dos van mirar cap amunt: a la planta de sobre hi havia finestres obertes. En Kit va sentir que en Jarge deia:

—Crec que he vist una escala de fusta al darrere.

Van circumdar l’edifici, fins al costat que quedava més allunyat del partit de futbol. Hi havia una escala de fusta estesa a terra, amb els travessers tacats de calç d’emblanquinar. En Jarge la va agafar i la va decantar contra la paret. Arribava fins a les finestres de la planta superior. Ell es va enfilar fins a dalt i la Sal es va quedar al peu de l’escala per aguantar-la.

En Jarge va mirar per la finestra una estona.

—Vaja, estem ben arreglats —va dir a l’últim.

—Què hi veus? —va fer la Sal amb impaciència.

—Telers. I un fotimer, no els puc ni comptar.

—Pots entrar-hi?

—El forat de la finestra és massa estret. Jo no hi passo.

En Kit va sortir del darrere d’una pila de fustes.

—Jo m’hi podria esmunyir —va dir.

—Mira que ets desobedient! Hauries de ser a l’escola dominical! —va exclamar la Sal.

—Però podria entrar-hi i obrir-nos la porta per dins —va dir en Jarge.

—Li hauria de clavar un mastegot! —va respondre ella.

En Jarge va baixar de l’escala.

—Som-hi, Kit! —va dir—. Jo t’aguanto l’escala.

En Kit va pujar i es va esmunyir de quatre grapes per la finestra. Un cop dins, ja dret, va contemplar el seu voltant amb estupefacció. No havia vist mai tants telers junts en un mateix lloc. Volia entendre com devien funcionar, però sabia que primer havia de deixar entrar els adults. Va córrer escales avall i va trobar una porta que estava tancada amb un forrellat, però no amb clau. El va descórrer, es va fer a un costat per deixar passar en Jarge i la Sal i va tancar la porta així que van ser a dins.

La màquina de vapor era allà mateix, a la planta baixa.

En Kit se la va estudiar, bocabadat pel volum i per la potència manifesta. Va identificar un fogar grandiós i una caldera al damunt, on l’aigua es convertiria en vapor. Un conducte portava el vapor calent fins a un cilindre. Evidentment hi havia alguna cosa a l’interior del cilindre que anava amunt i avall, perquè la part superior del cilindre estava connectada a l’extrem d’un travesser que semblava una balança de pesar de proporcions gegantines. Mentre aquest extrem del travesser pujava i baixava, l’altre extrem baixava i pujava, i amb aquest moviment feia girar una roda enorme.

I a partir d’aquí, funcionava com una roda hidràulica, va imaginar.

El més increïble era que el vapor tenia prou força per moure un mecanisme de metall i fusta tan pesant.

La Sal i en Jarge van pujar per les escales, i en Kit els va seguir. Hi havia quatre fileres de telers al pis de dalt, tots nous de trinca, sense cap filassa encara. La màquina de vapor devia fer girar el gran travesser del sostre, va suposar en Kit, i el travesser estava connectat a cada teler amb corretges de transmissió.

En Jarge estava desconcertat.

—No ho acabo d’entendre —va dir, gratant-se el cap per sobre el barret.

—Tu estira la corretja i a veure què passa.

En Jarge no les tenia totes, però va dir:

—Vinga va.

Primer no va passar res.

Tot seguit, es va sentir un clac eixordador del teler i un dels lliços va pujar. Si la filassa hagués estat filada, el lliç hauria fet pujar alternativament tots els fils de l’ordit i hauria creat una obertura o calada.

Tot seguit, es va sentir un espetec, quan la llançadora volant va sortir disparada d’un costat del teler per anar a parar a l’altre costat.

En Kit entenia el mecanisme que hi havia al darrere, un sistema d’eixos i de rodes dentades que dirigien el moviment cap a la tasca següent.

En Jarge estava atònit.

—Ho fa tot… i sense un teixidor!

Un altre espetec, i el batan es va introduir a la calada en l’acció que empenyia el fil fins al fons de l’espai obert en forma de V.

Amb un altre esclafit, un lliç va baixar i l’altre va pujar, per portar cap amunt els altres fils. La llançadora va córrer cap a la seva posició original i el batan va tornar a empènyer el fil.

I, en acabat, es va reiniciar tot el procés.

—Alça! —va fer en Jarge—. I com sap quin és el pas següent que ha de fer? —Ho va dir amb un deix de superstició i temor—. Hi deu haver un dimoniet amagat que fa anar la màquina.

—És un mecanisme —va dir en Kit—. Com el de rellotgeria.

—Com un mecanisme de rellotgeria —va mussitar en Jarge—. No he acabat mai d’entendre com funcionen, els rellotges.

En Kit estava estupefacte per un altre motiu.

—Tots aquests telers treballaran alhora… moguts per una màquina de vapor!

—La qüestió va més enllà del vapor —va dir en Jarge, amb cara de mals auguris.

—M’hi jugo el que vulguis que no farà un teixit fi i de qualitat —va dir la Sal.

En Kit sabia que els treballadors sempre deien que les màquines estaven endimoniades i que no farien mai una feina tan ben feta com la d’un artesà. Ell creia que s’equivocaven.

—En Hornbeam és de la pell de Barrabàs —va dir la Sal, amb aire pensatiu—, però no és dels que llencen els diners. Si aquestes màquines funcionen…

—Si aquestes màquines funcionen —va continuar en Jarge—, quin sentit tindrà ser un teixidor?

—No ho podem permetre —va murmurar la Sal, dient-s’ho en part a ella mateixa—. Però què hi podem fer, nosaltres?

—Rebentar les màquines —va proposar en Jarge—. Hi ha prou teixidors, un centenar, que treballen per a en Hornbeam. Si tots venen aquí amb martells, qui els aturarà?

«Llavors els enviaran a Austràlia, com la Joanie», va pensar en Kit.

—Fem una cosa —va dir la Sal—: deixeu-me que parli amb l’Spade sobre això i a veure què hi diu.

I en Kit va pensar: «I l’Spade tindrà una idea més brillant que rebentar-ho tot».

La Sal va enviar en Kit a l’escola dominical.

—Arribaràs a temps per a la sopa —va dir.

Amb l’Spade debatrien quines accions podien emprendre contra els patrons, i no volia que un nen ho sentís. En Kit era un minyó molt eixerit, però era massa jove per confiar-li secrets.

L’Spade tot just acabava de sopar, i hi havia pa i formatge a la taula. Va dir a les visites que es podien servir ells mateixos, i en Jarge va atacar. La Sal li va fer cinc cèntims del que havien vist a la fàbrica nova.

—Me n’havien arribat rumors —va dir l’Spade quan ella va acabar—. Ara sé que són certs.

—La qüestió és: i ara què fem? —va dir la Sal.

—Rebentem les màquines —va insistir en Jarge, parlant amb la boca plena de pa i formatge.

L’Spade va assentir.

—Aquest ha de ser l’últim recurs, però.

—Què més s’hi pot fer, si no?

—Podríeu iniciar un sindicat…, una associació obrera.

La Sal va assentir. Ella havia estat pensant en la mateixa direcció, però vagament, perquè no tenia clar què era un sindicat ni què feia.

En Jarge va fer la pregunta.

—I què en trauríem?

—Per començar, tots els treballadors actuarien conjuntament, i això els donaria més força que si actuessin de manera individual.

La Sal no hi havia pensat abans, en això, però era evident, un cop expressat en veu alta.

—I després?

—Mireu a veure si l’amo vol parlar amb vosaltres. Us heu de fer una idea de fins a quin punt està decidit a tirar-ho tot endavant.

—I si vol continuar endavant amb el projecte?

—Què faria en Hornbeam, si un dia cap dels seus teixidors no es presentés a la feina?

—Una vaga! —va cridar en Jarge—. M’agrada la idea.

—N’hi ha per tot arreu —va dir l’Spade—, en altres parts del país.

La Sal feia que sí amb el cap lentament.

—I com s’ho fan els vaguistes, sense els jornals?

—Heu de fer una col·lecta de diners dels altres treballadors, per ajudar-los. Recollir mitjos penics i quarts de penic a la plaça del Mercat. Però no és fàcil. Els teixidors s’hauran d’estrènyer el cinturó.

—I en Hornbeam no tindrà beneficis.

—Ell perdrà diners cada dia. Vaig sentir que havia demanat un préstec substanciós del banc d’en Thomson per a aquesta fàbrica. I recordeu que n’ha de pagar els interessos.

—De totes maneres —va dir la Sal—, els teixidors passaran gana abans que en Hornbeam.

—Llavors sí que rebentarem les màquines —va afegir en Jarge.

—És com una guerra —va dir l’Spade—. Al començament, totes dues parts es pensen que guanyaran. Una d’aquestes, però, s’equivoca.

—I si ho tiréssim endavant —va dir la Sal—, quin seria el primer pas?

—Parlar amb els teixidors —va respondre l’Spade—. Descobrir si tenen fetge per aguantar un enfrontament. Si creieu que teniu prou suport, reserveu una sala i convoqueu una reunió. Sal, tu ja saps com s’ha d’organitzar.

«Suposo que sí —va pensar la Sal—. No és que em quedi gaire temps lliure, després de treballar catorze hores al dia i de tenir cura de dues criatures». Però sabia que no podia negar-se a afrontar aquest repte. Feia molt de temps que estava indignada per com la tractaven al seu país, a ella i a tota la gent de la seva condició. Ara tenia l’oportunitat de fer-hi alguna cosa. No la podia deixar escapar.

La gent que deia que les coses no canviarien mai s’equivocaven. Anglaterra havia viscut canvis en el passat, recordava que el seu pare ho deia: havia passat de catòlica a protestant, de la monarquia absoluta a un govern parlamentari, i el país tornaria a canviar, si gent com ella persistien.

—Sí —va dir finalment—. Jo ja sé com organitzar-ho.

L’Spade n’estava molt, de la seva germana Kate, però no prou per conviure-hi. Ella compartia la casa amb la Becca, i l’Spade tenia la seva habitació al taller. Vivien separats, però malgrat tot mantenien una relació molt estreta. Tots dos coneixien els secrets de l’altre.

A les onze del matí de dimarts, ell va entrar a la casa per l’accés del darrere. Es va aturar un moment al costat de la porta de la botiga, parant l’orella. Sentia unes veus. La Kate i la Becca sovint discutien, però ara mateix la conversa semblava pausada. No se sentia cap tercera veu, per tant, no tenien cap client. Va trucar a la porta i va passar.

—Via lliure? —va preguntar.

—Via lliure —va contestar la Kate amb un somriure.

Va tancar la porta i va pujar per les escales. Un cop dalt, va girar al passadís i va entrar a un dels vestidors.

L’Arabella jeia al llit.

Estava nua.

«Quina sort que tinc», va pensar.

Va tancar la porta i va girar la clau, tot seguit es va tombar i li va fer un somriure.

—Tant de bo tingués un quadre de tu tal com estàs ara —va dir.

—Déu me’n guardi.

Ell s’assegué en una cadira i es va treure les botes.

—Et podria pintar jo mateix. Abans, de petit, ho feia.

—I si algú veu el dibuix? La notícia correria per la ciutat com la pólvora.

—L’amagaria en un lloc secret, el trauria només de nit i l’observaria a la llum de l’espelma. —Es va treure l’abric, l’armilla i els pantalons de muntar—. I no voldries un dibuix meu?

—No, gràcies. Jo et vull de carn i ossos.

—No he estat mai un noi atractiu.

—És tocar-te el que m’agrada.

—O sigui que vols una escultura?

—Una estàtua a escala real, amb tots els atributs.

—Com aquella famosa estàtua italiana?

—Vols dir el David de Miquel Àngel?

—Si tu ho dius.

—Ni parlar-ne. Té una tita petita i escarransida.

—Potser el model tenia fred.

—La meva estàtua tindria la teva verga preciosa i robusta.

—I on amagaries aquesta obra d’art?

—Sota el llit, és clar. I aleshores la trauria, com tu amb el dibuix.

—I què faries mentre te la miressis?

Ella es va posar la mà a l’entrecuix i es va acariciar; entre els dits emergien els pèls rojos.

—Això —va dir ella.

Ell va jeure al seu costat.

—Per sort, aquest matí hi som de carn i ossos.

—Ja ho pots ben dir —va dir, i va rodolar fins a situar-se a sobre d’ell.

Eren amants des de la nit del Ball d’Assize feia tres anys. La botiga de la Kate era el seu lloc de cites habitual. Estaven enamorats, però no es podien casar, per això aprofitaven al màxim les estones de felicitat. L’Spade no se sentia gaire culpable. No es podia creure que Déu donés als seus fills un desig sexual irresistible i que després els torturés amb la frustració. Pel que feia a l’Arabella, no semblava que el pecat li tragués gaire el son.

Eren discrets. Fins ara no els havia descobert ningú, i l’Spade creia que segurament podrien continuar així tota la vida.

—Jo abans no era així —va dir ella quan ja havien acabat i jeien de panxa enlaire, de costat, panteixant—. Com parlo amb tu…, les coses que faig.

—No t’ho esperaves.

Ell tampoc no s’ho esperava. Ell era jove, de classe baixa, i ella estava casada.

—D’on has tret les paraules? —va preguntar-li ell.

—D’altres noies, de quan érem jovenetes. Però no les havia dit mai a un home, fins que et vaig conèixer a tu. Em sento com si la meva vida hagués estat una presó i tu me n’has alliberat.

—Sort que ho he fet.

Ella va fer un posat més seriós.

—T’haig de dir una cosa.

—Són notícies bones o dolentes?

—Dolentes, suposo, tot i que per més que ho intenti no me’n sento culpable.

—Quin misteri!

—Estic embarassada.

—Què dius ara?!

—Et pensaves que era massa vella. No passa res, ja ho pots dir. Jo també m’ho pensava. En tinc quaranta-cinc.

No s’equivocava. Ell es pensava que ja li havia passat l’edat de concebre, però no totes les dones eren iguals.

—T’has enfadat? —va dir l’Arabella.

—I ara.

—I doncs?

—No t’ofenguis.

—Ho intentaré.

—Estic feliç… més del que et puguis imaginar. Estic que rebento de felicitat.

Ella es va sorprendre.

—De debò? Per què?

—Durant setze anys he viscut amb la pena que el meu únic fill morís abans que arribés a néixer. Ara Déu em dona una altra oportunitat de ser pare. Estic emocionat.

Ella el va estrènyer entre els seus braços.

—Com me n’alegro.

L’Spade va gaudir d’aquell moment de felicitat tant com va poder, però havien d’afrontar les dificultats que es presentaven.

—No vull que et trobis en un destret —va dir ell.

—No crec que m’hi trobi. La gent estarà massa ocupada xerrant de l’edat que tinc per preguntar-se qui n’és el pare.

Però el seu rostre demostrava que estava més amoïnada del que fingia.

—Què li diràs al bisbe? —li va preguntar ell—. Ell i tu ja no…

—No, des de fa deu anys, com a mínim.

—M’imagino que podries fer que passés…

—Ara mateix no sé si ell podria —va dir amb cara de repugnància.

—I aleshores…

—No ho sé.

Estava espantada, ell ho veia.

—Li hauràs de dir alguna cosa.

—Sí —va fer ella amb el posat afligit—. Suposo que ho hauré de fer.

Al cap d’una setmana, a la fonda Bell, la Sal i en Jarge seien plegats amb l’Spade.

—En Hornbeam us vol veure —va dir l’Spade—. A tots dos.

—I a mi per què? —va preguntar la Sal—. Jo no seria qui faria vaga.

—En Hornbeam té espies, i per tant sap que ajudes en Jarge. I el gendre d’en Hornbeam, en Will Riddick, l’ha convençut que tu ets el dimoni en forma de dona.

—Em sorprèn que es digni a relacionar-se amb mi.

—S’estimaria més no fer-ho, però hi he parlat.

—I com t’ho has fet?

—Li he dit que nou de cada deu dels seus treballadors s’han apuntat al teu sindicat.

No era cert. La xifra real era cinc de cada deu. Però hi havien arribat en una setmana, i la xifra total encara continuava pujant.

La Sal estava emocionada per l’èxit, però també nerviosa per com s’enfrontaria a en Hornbeam en persona. Era un home convençut de si mateix, avesat a discutir, un dèspota experimentat. Com podria encarar-s’hi? Va ocultar els seus temors amb un comentari sarcàstic.

—Que amable de rebaixar-se al meu nivell.

L’Spade va somriure.

—No és tan llest com et penses. Si realment fos un home intel·ligent, intentaria guanyar-se la teva amistat.

Li agradava la manera de pensar de l’Spade. Sempre tenia l’ànim d’evitar que una discussió acabés en pugna.

—M’hauria de fer amiga d’en Hornbeam, doncs? —va dir ella.

—Ell no es permetria mai fer-se amic d’una treballadora de la fàbrica… Però el podries desarmar. Li podries dir que tots dos compartiu el mateix problema.

Quina bona manera d’enfocar la qüestió, va pensar la Sal; molt millor que entrar en un atac frontal.

—Què hi posarem, Spade? —va dir el taverner.

—No res, gràcies —va respondre l’Spade—. Ens n’hem d’anar.

—Ens vol veure ara mateix? —va preguntar la Sal.

—Sí. És a la Casa dels Gremis, i parlarà amb vosaltres abans d’anar-se’n a casa a sopar.

La Sal es va atabalar.

—Però si no vaig prou arreglada per a l’ocasió!

L’Spade va esclafir a riure.

—Ni ell, t’ho ben asseguro.

—Som-hi, doncs —va fer la Sal, i es va aixecar.

L’Spade i en Jarge la van seguir.

—Jo us hi acompanyo, si voleu —va dir l’Spade—. Segur que en Hornbeam no estarà sol.

—Sí, si us plau.

—Però heu de parlar vosaltres. Si ho faig jo, en Hornbeam es pensarà que els treballadors són dèbils.

Ella ho va trobar lògic.

Van caminar pel carrer Major des de la fonda Bell fins a la Casa dels Gremis. En Hornbeam els esperava amb la filla, la Deborah, a la gran cambra que servia alhora de sala per a les reunions i per al tribunal. En Will Riddick també hi era. Ser allà dins entre dos jutges de pau era un neguit per a la Sal. Res no els aturaria, si decidien sentenciar-la allà mateix. Notava un nus a la gola i tenia por que fos incapaç de parlar. Segurament en Hornbeam havia forçat aquella situació. La volia fer sentir fràgil i vulnerable. I, pel que veia, en Jarge encara estava més nerviós. Però havia de plantar cara a la intimidació. Havia de ser forta.

En Hornbeam s’estava dret al final de la llarga taula al voltant de la qual seien els consellers a les reunions del Consell; un altre signe distintiu del seu poder sobre les persones com la Sal. Què podia fer per sentir que ella estava al mateix nivell que ell?

Tan bon punt es va fer aquesta pregunta, va saber-ne la resposta. Abans que en Hornbeam pogués parlar, va dir:

—Seiem? —I va agafar una cadira.

Ell es va quedar descol·locat. Com gosava una treballadora de la fàbrica convidar un industrial tèxtil a seure? Però la Deborah va agafar una cadira, i a la Sal li va fer l’efecte que s’aguantava el riure.

En Hornbeam va seure.

La Sal va decidir continuar portant la iniciativa. Va recordar els consells de l’Spade i va dir:

—Vós i jo tenim un problema.

Ell tenia un posat alterós.

—I quin problema podria compartir jo amb tu?

—La vostra nova fàbrica té telers de vapor.

—I això com ho saps? Que potser has entrat il·legalment a la meva propietat?

—No hi ha cap llei que prohibeixi mirar a través de les finestres —va etzibar-li la Sal categòricament—. Per a què són els vidres, si no?

Va sentir l’Spade que reia per sota el nas.

«Vaig per bon camí», va pensar ella.

En Hornbeam estava desconcertat. No s’esperava que ella tingués facilitat de paraula, i encara menys que fos tan hàbil.

En Will Riddick va anar a l’atac.

—Hem sentit que has creat un sindicat.

—No hi ha cap llei que ho prohibeixi, tampoc.

—Doncs n’hi hauria d’haver una.

La Sal es va girar i es va dirigir a en Hornbeam:

—De tots els teixidors que ocupeu ara, a quants els direu que ja no teniu feina per a ells quan us traslladeu a Can Porqueres?

—Es diu Fàbrica Hornbeam.

Segurament tenia raó, però tothom en deia Can Porqueres. En Hornbeam semblava excessivament enfadat per aquell detall.

La Sal va repetir la pregunta:

—Quants?

—Això és problema meu.

—I si els teixidors fan vaga, també serà el vostre problema.

—Jo faré el que cregui que convé a la meva propietat.

La Deborah va intervenir. Va mirar en Jarge.

—Senyor Box, vostè treballa a la Fàbrica Hornbeam de Dalt.

«O sigui que se n’han adonat», va pensar la Sal.

—Em pot acomiadar, si vol. Soc un bon teixidor; trobaré feina on sigui —va dir en Jarge.

—Però m’agradaria saber exactament quines són les seves expectatives amb aquesta reunió? Òbviament no esperen que el meu pare renunciï a la nova fàbrica i a la màquina de vapor.

«Interessant —va pensar la Sal—; la filla toca més de peus a terra que el pare».

—Sí, i tant que sí —va dir en Jarge en to desafiant.

—El que ens preocupa sobretot —va intervenir la Sal— és que els teixidors es trobin sense feina per culpa de la màquina de vapor.

—Quina poca-soltada —va dir en Hornbeam—. Si la idea és precisament que la màquina de vapor substitueixi els treballadors.

—Aleshores hi haurà problemes.

—M’estàs amenaçant?

—Jo el que intento és explicar-vos com són les coses, però no m’escolteu —va dir la Sal, i ella mateixa es va sorprendre del menyspreu amb què li havia parlat. Tot seguit es va aixecar, i un cop més va sorprendre en Hornbeam: habitualment, seria ell qui hauria donat per acabada la reunió—. Bona nit. —Se’n va anar, i en Jarge i l’Spade la van seguir.

Un cop fora de l’edifici, l’Spade la va felicitar:

—Has estat brillant!

A la Sal ja no li preocupava la seva actuació.

—En Hornbeam és del morro fort, oi?

—Em temo que sí.

—Aleshores hi haurà d’haver vaga.

—Que així sigui —va dir l’Spade.





20


Al jardí de l’Arabella, el roser espinosíssim —sempre de floració primerenca— havia engendrat una catifa de flors fràgils, blanques com la neu i de cor groc. L’Elsie seia en un banc de fusta, respirant l’airet fresc i humit de primera hora del matí, amb el seu fill de dos anys, l’Stevie, a la falda. Tenia els cabells pèl-rojos que devia haver heretat de l’Arabella, de l’àvia, saltant-se en la línia hereditària els cabells foscos de l’Elsie. Mare i fill observaven plegats com l’Arabella, amb el davantal i de genollons, eixarcolava les males herbes i les llençava en un cabàs. L’Arabella era una enamorada del seu roserar. Amb el pas dels anys, d’ençà que l’havia començat a plantar, l’havia anat engrescant: amb més energia, però també amb més calma.

A l’Stevie li havien posat Stephen de nom pel seu avi, el bisbe. L’Elsie havia acariciat un desig amagat d’anomenar-lo Amos, però no havia estat capaç de trobar-hi un pretext creïble. Ara, el menut volia ajudar la seva àvia i es regirava a la mà de l’Elsie, que l’agafava amb fermesa. L’Elsie el va alliberar i ell se’n va anar fent tentines fins a l’Arabella.

—No toquis els arbustos, que tenen espines —va dir l’Elsie.

El primer que va fer ell va ser agafar-ne un bri, es va fer mal a la mà i va esclatar en plors, abans de tornar corrents cap a ella.

—Hauries d’haver fet cas a la mare! —va dir ella.

L’Arabella va dir a sota veu:

—Que és precisament el que ella no va fer mai.

L’Elsie va esclafir a riure. Tenia raó.

—Com va tot per l’escola? —va preguntar l’Arabella.

—Ara estem en un moment fascinant —va respondre l’Elsie.

Ja no era només una escola dominical. Tots els infants que treballaven a les fàbriques d’en Hornbeam feien vaga; per tant, l’Elsie feia classes cada dia. Els pares enviaven els fills a l’escola perquè tenien l’àpat del migdia de franc.

—És una oportunitat d’or per a nosaltres —va dir l’Elsie, il·lusionada—. És l’única vegada que aquesta canalla rebrà una educació a jornada completa, o sigui que s’ha d’aprofitar al màxim. Tenia por que els meus companys diguessin que seria massa feina, però gràcies a Déu tothom hi ha posat de la seva part. El pastor Midwinter fa classes cada dia.

Es va fer un silenci i a l’últim l’Elsie va dir:

—Mare, estic gairebé convençuda que espero un altre fill.

—Com me n’alegro! —L’Arabella va deixar la pala trasplantadora i es va alçar per fer una abraçada a la seva filla—. Potser aquesta vegada serà una nena. Seria meravellós, oi?

—Sí, tot i que a mi tampoc no m’importa gaire.

—Qui nom li posaries, si fos nena?

—Arabella, és clar.

—Al teu pare potser li agradaria Martha. Se’n deia la seva mare.

—No m’hi penso barallar —va dir l’Elsie al cap d’un moment—. O en tot cas, no per això —va afegir.

L’Arabella s’agenollà i va tornar a arrencar les males herbes. Tenia un dia meditatiu.

—Pel que sembla, aquesta primavera ha estat fèrtil —va mussitar.

L’Elsie no sabia ben bé a què es referia.

—Una flor no fa estiu, ni un embaràs, una primavera fèrtil.

—Ai! —va dir la mare, lleugerament cohibida—. Jo no… Només ho deia pel jardí.

—Les roses espinosíssimes aquest any són tot un espectacle.

—Per això ho deia.

L’Elsie va notar que la seva mare li amagava alguna cosa. I, ara que hi queia, aquest pensament cada vegada era més habitual. Hi va haver una època en què totes dues s’ho explicaven tot. L’Arabella sabia perfectament l’amor desesperat que l’Elsie sentia per l’Amos. Però l’Arabella ja no li confiava tants secrets. L’Elsie es preguntava per quin motiu.

Abans que pogués indagar una mica, el seu marit, en Kenelm, va aparèixer, net i afaitat, i amb una energia incommensurable.

L’Elsie i en Kenelm encara vivien al palau. Hi havia molt espai, i era més confortable que qualsevol casa que en Kenelm es pogués permetre amb el seu sou com a assistent del bisbe.

L’Elsie s’havia adonat, després de tres anys de matrimoni, que el punt fort d’en Kenelm era la perseverança. Ho feia tot posant-hi els cinc sentits. Treballava pel seu pare amb diligència i a consciència, i el bisbe no li podia estar més agraït. En Kenelm també era complidor amb el seu fill. Cada nit s’agenollava al costat del llit de l’Stevie i pregava; ara bé, altrament no enraonava gaire amb el nen. L’Elsie havia vist altres pares llançar els fills enlaire i atrapar-los amb els braços, i els infants xisclaven d’alegria; però aquesta mena de coses eren massa impròpies per a en Kenelm. El sexe era un altre deure que complia amb diligència: un cop per setmana, els dissabtes a la nit. Tots dos gaudien del moment, tot i que sempre era el mateix.

Però si per un motiu sentia afecte per en Kenelm era pel vailet que tenia assegut a la falda. En Kenelm li havia donat l’Stevie, i també la criatura que ara li creixia al ventre. L’Amos, en canvi, encara estava obsessionat per la Jane. L’Elsie els havia vist plegats a la Fira de Maig, immersos en una conversa: la Jane vestida de vint-i-un botó i un petit para-sol del tot sobrer a la mà, l’Amos escoltant-la àvidament com si ella fos una profeta i li caiguessin perles de saviesa dels llavis. Si l’Elsie hagués dipositat esperances en l’Amos, encara estaria esperant. Va fer un petó al caparró pèl-roig de l’Stevie, agraïda immensament de tenir-lo.

Amb tot, els dissabtes a la nit, encara pensava en l’Amos.

En Kenelm va saludar l’Arabella amb un gest de cortesia.

—Senyora Latimer —va dir—, el bisbe m’envia a dir-vos bon dia i a fer-vos saber que l’esmorzar ja és servit.

—Gràcies —va respondre l’Arabella, i es va aixecar.

Van entrar tots cap dins. L’Elsie va portar l’Stevie a la cambra dels nens i el va deixar amb la mainadera. L’Elsie ja havia esmorzat a la cuina de bon matí, i ara es posava el barret i sortia, il·lusionada, cap a l’escola.

L’Elsie no podia utilitzar les sales comunals per a l’escola entre setmana, però havia llogat un antic edifici per quatre quartos en un raval del sud-oest anomenat les Basses. Sempre hi havia com a mínim cinquanta infants. Els que no havien anat mai a l’escola dominical pràcticament eren analfabets, i amb ells els mestres havien de començar de zero: l’abecedari, l’aritmètica elemental, el parenostre i l’hàbit de menjar amb forquilla i ganivet.

Ella estava dreta amb el pastor Midwinter i observava amb delit com arribava la canalla, xerrant a viva veu, escardalencs i esparracats, molts d’ells descalços, tots àvids d’aprendre com el desert que anhela la pluja. Sentia llàstima per la gent que havia dedicat la vida a fer draps de llana: no coneixerien mai aquesta emoció.

Avui li tocava ensenyar als nens i nenes més grans, en general més difícils de portar. Primer, va posar a prova la seva capacitat aritmètica: si un panet de panses costava mig penic, quants en podien comprar amb sis penics? Tot seguit els va ensenyar a escriure el seu nom i, en acabat, els dels companys. Després del pati de mig matí van aprendre un salm de memòria i els va explicar l’episodi en què Jesús camina sobre l’aigua. A l’última hora, quan la flaire de la sopa de formatge omplia l’edifici, els alumnes eren un feix de nervis.

L’Amos es va presentar a l’hora de dinar, impecable com sempre, avui vestit amb el frac granat, el preferit de l’Elsie. Va ajudar a servir el menjar, i tot seguit ell i l’Elsie van agafar-ne una escudella per a cadascú i van seure a part a conversar. Ella va frenar l’impuls d’acariciar-li els cabells ondulats i es va cuidar de no mirar-lo fixament als ulls marró fosc. Sentia el desig fervent de passar la nit dormint al seu costat i de despertar-se amb ell al matí, però això no passaria mai. Com a mínim tenien aquesta amistat estreta, i ho agraïa profundament.

Ella li va preguntar per la vaga.

—En Hornbeam no negociarà —va dir—. Es nega a plantejar-se un canvi de plans.

—Però no pot mantenir la fàbrica en marxa sense els jornalers.

—I és clar que no. Però es pensa que pot aguantar més temps que els vaguistes. «Em vindran a suplicar de genolls que els reincorpori», diu.

—I creus que té raó?

—Potser sí. Té més reserves que els treballadors. Però ells tenen recursos d’una altra mena. Ara és temporada de conills i d’ocells; els boscos n’estan plens, si saps com caçar-los. I hi ha herbes salvatges que són comestibles: morró, brots d’arç, fulles de til·ler, tiges de malva, agrella borda…

—Això és menjar de conills.

—Hi ha maneres menys honrades de sobreviure. No és un bon moment per caminar per la fosca amb les butxaques plenes.

—Valga’m Déu.

—No pateixis. Deus ser l’única persona benestant a la ciutat a qui no robarien. Alimentes els seus fills. Et consideren una santa.

«Però una santa estaria enamorada del seu espòs —va pensar l’Elsie—, del seu espòs i de ningú més».

—En realitat, no se sap ben bé com acabarà tot això —va dir l’Amos—. En les altres vagues que hi ha hagut per tot el país, en alguns llocs han guanyat els patrons i en d’altres els treballadors.

Les classes de la tarda eren més breus i l’Elsie havia arribat a temps a casa per donar el berenar a l’Stevie: pa torrat amb mantega. Després, va trobar-se amb la seva mare a la sala d’estar per prendre el te.

El seu pare va arribar al cap d’uns minuts. Alguna cosa li rondava pel cap: l’Elsie ho notava perquè no parava quiet.

—Que has anat a comprar, avui? —va preguntar a l’Arabella mentre ella li allargava una tassa.

—Sí.

—T’has decantat per la botiga de la Kate Shoveller, m’imagino.

—És la millor modista de Kingsbridge…, fins i tot de Shiring.

—Oi tant. —Va deixar caure un terròs de sucre al te i el va remenar més temps del necessari—. I encara continua soltera? —va dir, finalment.

—Que jo sàpiga, sí —va dir l’Arabella—. Per què ho preguntes?

L’Elsie també es preguntava on volia anar a parar el bisbe.

—Hi ha alguna cosa estranya en una dona que té salut com ella i que encara no s’hagi desposat als trenta anys, no trobes?

—Ah, sí?

—No deixa de ser curiós.

—El matrimoni no està fet per a tothom —va intervenir l’Elsie—. Hi ha dones que no troben sentit a esclavitzar-se amb un home per a tota la vida.

El bisbe es va quedar perplex.

—Esclavitzar-se? Filla meva, el matrimoni és un santíssim sagrament.

—Però no és obligatori, oi? L’apòstol sant Joan diu que més val casar-se que cremar-se, és a dir, que ho aprova una mica a contracor.

—Que disgustada que se’t veu!

—No cal dir que la mare i jo hem tingut una sort extraordinària amb el marit.

El bisbe no sabia si es burlava d’ell.

—Vaja, que amable —va dir, sense tenir-les totes—. En qualsevol cas —va continuar—, el germà de la senyoreta Shoveller està al darrere d’aquesta vaga. No sé si ho sabies.

—Jo em pensava que era la Sal Box qui ho organitzava tot —va dir l’Elsie.

—És una dona. El cervell el posa l’Spade.

L’Elsie va decidir no rebatre-li la idea preconcebuda que les dones no podien tenir capacitat organitzativa.

—Per què l’Spade pot voler una vaga? —va dir, finalment—. Ell mateix és fabricant de draps, encara que de tant en tant també fa anar el teler.

—Bona pregunta. De fet, s’ha parlat de fer-lo conseller. Es comporta d’una manera desconcertant. En qualsevol cas, Arabella, tu limita’t a ser una clienta de la senyoreta Shoveller i poca cosa més. No voldria pas que relacionessin la meva dona amb aquestes persones, més enllà d’un vincle estrictament comercial.

L’Elsie esperava que la seva mare li discutís aquesta decisió, però ella ho va acceptar submisament.

—Jo no faria altra cosa, estimat —va dir ella al bisbe—. No calia ni que m’ho diguessis.

—Me n’alegro que sigui així. Perdona si ho he esmentat.

—I ara.

L’Elsie estava convençuda que aquella conversa d’estricta formalitat amagava alguna cosa. S’ensumava que tenia a veure amb la sòcia de la Kate Shoveller, la Becca. Havia sentit parlar algunes noies sobre dones que estimaven altres dones, per damunt dels homes, tot i que ella no es podia imaginar exactament què significava tot plegat: al cap i a la fi, era una qüestió d’anatomia. I les dones que s’emprovaven la roba es despullaven a les cambres que hi havia al pis de sobre de la botiga de la Kate. Que potser al seu pare li havia arribat algun rumor absurd que l’Arabella estigués involucrada en aquesta activitat?

El bisbe es va acabar el te i va tornar al seu despatx, mentre que l’Elsie va preguntar a la seva mare:

—A tomb de què venia, tot això?

L’Arabella va fer petar la llengua en senyal de desaprovació.

—El teu pare està mosca per alguna cosa, però no en sé res de res.

L’Elsie no n’estava tan convençuda, però no va continuar indagant. Se’n va anar a dalt a ajudar la mainadera a preparar l’Stevie per anar a dormir. Més tard va arribar en Kenelm per dir una pregària al seu costat. Mentre ell era a la cambra, la mainadera, la Mason, va treure el cap per la porta.

—Senyora Mackintosh, el bisbe voldria parlar amb vostè al seu despatx.

—Ara mateix vinc —va dir l’Elsie.

—Què vol el teu pare? —va preguntar en Kenelm.

—No ho sé.

—El conseller Hornbeam i el senyor Riddick acompanyen el bisbe —va dir la Mason, amb voluntat d’ajudar.

En Kenelm va arrufar el front.

—I el bisbe no em reclama?

—No, senyor.

En Kenelm estava contrariat. Si no suportava una cosa era que l’excloguessin. Era hipersensible al rebuig. De seguida se sentia ofès, menystingut, infravalorat. En més d’una ocasió, l’Elsie li havia dit que la gent de vegades senzillament es despistava, i que el deixaven al marge sense voler, però ell no s’ho arribava a creure.

L’Elsie va baixar al despatx. En Hornbeam i en Riddick portaven perruca, un senyal que es tractava d’una visita formal. En Riddick semblava que anés una mica entonat, cosa habitual en ell a aquelles hores de la nit. En Hornbeam feia la cara de ferma determinació habitual. Tots dos estaven drets i van acotar el cap quan ella va entrar, i ella va fer el mateix amb una reverència i va seure.

—Filla meva —li va dir el pare—, al conseller i al senyor Hornbeam els agradaria parlar amb tu d’una cosa.

—De debò?

—És sobre l’escola —va dir en Hornbeam.

L’Elsie va arrufar les celles. L’escola només era polèmica perquè tenia la col·laboració tant dels anglicans com dels metodistes, i de tant en tant hi havia una facció que intentava excloure l’altra. Però ni a en Hornbeam ni a en Riddick els importaven gaire les diferències religioses, que ella sabés.

—Què passa amb la meva escola? —va preguntar ella, i de seguida va notar l’hostilitat del to.

—Em consta que està alimentant els fills dels vaguistes amb àpats de franc —va dir en Hornbeam.

O sigui que era allò. Va recordar, aleshores, que la millor manera de defensar-se era atacant.

—A la ciutat se li ha presentat una ocasió única —va dir l’Elsie—. Per un temps breu, tenim l’oportunitat d’infondre una mica de coneixement en la canalla que normalment es passa tot el dia, sis dies a la setmana, ocupada amb les màquines. N’hem de treure profit, no us sembla?

En Hornbeam no la va deixar menar la conversa.

—Mal que em pesi, està contribuint a la vaga. Segur que no és pas la seva intenció, però és la conseqüència de les seves accions.

—De què em parleu, si es pot saber? —va dir l’Elsie, tot i que veia on volia anar a parar, i va tenir un mal pressentiment.

—Esperem que els vaguistes siguin raonables quan la fam entri per la porta. I si bé estan disposats a patir-ho en la pròpia carn, la majoria dels pares no suportaran veure com els seus fills passen gana.

—Voleu dir… —L’Elsie es va aturar per agafar alè. Se’n feia creus, del que sentia—. Voleu dir que hauria de deixar d’alimentar aquesta canalla afamada? Com a estratègia per pressionar els treballadors perquè tornin a la feina?

A en Hornbeam no el commovia la seva incredulitat.

—Seria el millor per a totes les parts implicades. Allargant la vaga, allarga el patiment.

—El conseller Hornbeam té raó, filla, ja ho saps —va intervenir el seu pare.

L’Elsie va respondre, indignada:

—Jesús va dir a Pere: «Pastura els meus anyells». No correm el perill d’oblidar-nos-en?

En Riddick va intervenir per primera vegada.

—El diable pot citar les Escriptures per als seus fins, diuen.

—Calla, Will, que tu no hi entens.

En Riddick es va encendre d’indignació. L’acabaven d’insultar, però no va trobar una rèplica prou aguda.

—De debò, senyora Mackintosh —va dir en Hornbeam—, li hem de demanar que deixi d’interferir en els nostres afers.

—Jo no hi interfereixo —va contestar—. Alimento els infants que passen gana, que és l’obligació de tot cristià, i no ho deixaré de fer per protegir els beneficis dels fabricants de filatures.

—Qui hi aporta els aliments?

L’Elsie no volia respondre la pregunta, perquè el seu pare no era conscient de fins a quin punt l’escudella dels infants procedia dels fogons del palau.

—Venen de les donacions de ciutadans generosos, tant anglicans com metodistes.

—Ciutadans com ara qui?

Va veure les intencions d’en Hornbeam.

—El que voleu és una llista de noms per anar a visitar-los i pressionar-los perquè em retirin el seu suport.

En Hornbeam es va enrojolar, la qual cosa confirmava que les seves acusacions eren certes.

—M’agradaria saber —va dir ell amb còlera— qui està fent trontollar la bona marxa comercial d’aquesta ciutat!

Van picar a la porta i en Kenelm va treure el cap.

—Que us puc ajudar en alguna cosa, monsenyor? —va dir, sol·lícit. Volia participar del que fos que s’estigués tramant.

El bisbe semblava furiós.

—Ara no, Mackintosh —li va etzibar bruscament.

En Kenelm feia cara d’haver rebut una clatellada. Va dubtar, i seguidament va tancar la porta. Estaria ofès tota la nit, l’Elsie ho va tenir clar.

La interrupció li havia brindat un moment per pensar.

—Conseller Hornbeam —va dir, aleshores—, si tant us amoïna el futur comercial d’aquesta ciutat, per què no negocieu amb els vostres jornalers? Potser us sorprendreu i veureu que es pot arribar a un acord.

En Hornbeam es va posar recte com un fus.

—No seran els treballadors els qui em diguin com haig de portar el meu negoci!

—Per tant, el problema no és realment el comerç de la ciutat —va dir l’Elsie—. Tot té a veure amb el vostre orgull.

—De cap de les maneres!

—Em demaneu que deixi d’alimentar cinquanta infants famèlics, però en canvi no us voleu rebaixar a parlar amb els teixidors. Teniu totes les de perdre, senyor.

Es va fer un silenci. Tant en Riddick com el bisbe van mirar en Hornbeam buscant-hi una resposta, i l’Elsie va veure que ells, també, pensaven que l’obstinació del fabricant de filatures era part del problema.

—De totes maneres —va dir ella—, jo tampoc no podria deixar de servir dinars de franc encara que ho volgués. El pastor Midwinter m’agafaria el relleu i continuaria l’obra. L’única diferència seria que aleshores es convertiria en una escola metodista.

No era del tot cert. Ella era la força impulsora de tota la iniciativa. Ni de bon tros era veritat que poguessin sobreviure sense ella.

Això no obstant, el seu pare s’ho va creure.

—Ni parlar-ne! —va dir—. No la volem pas, una escola metodista.

En Hornbeam treia foc pels queixals.

—Ja veig que he vingut a perdre el temps —va dir. Es va aixecar, i en Riddick el va seguir al darrere.

El bisbe no volia que la reunió s’acabés amb un regust tan hostil.

—Vaja, no us n’aneu tan d’hora. Preneu un got de vi de Madeira.

No va aconseguir calmar en Hornbeam.

—Em sap greu, però tinc assumptes urgents —va dir—. Adeu-siau, monsenyor. —Va fer una reverència—. A reveure, senyora Mackintosh.

Els dos visitants se’n van anar.

—Quina vergonya que m’has fet passar —va exclamar el bisbe, enfurismat.

L’Elsie va arrufar el front.

—En Hornbeam no semblava tan ensorrat com caldria esperar.

Si bé el seu pare estava enfadat, el comentari el va intrigar.

—Què vols dir?

—No ha aconseguit el seu objectiu, que era intimidar-me. Se n’ha anat amb les mans buides. Però tampoc no se’l veia vençut, oi?

—No, m’imagino que no.

—Sabeu què crec, jo? Doncs que té un pla alternatiu.

En Kenelm va entrar a la cambra de l’Elsie aquella nit, quan ella tot just s’acabava de posar la camisa de dormir. Les habitacions de tots dos es comunicaven per una porta, però ell acostumava a utilitzar-la només els dissabtes. Ella sabia que en aquells moments no era l’amor el que li ocupava el pensament.

—El teu pare m’ha explicat el que ha passat entre tu i el conseller Hornbeam —va dir.

—Ha intentat que deixi d’alimentar la canalla… i no se n’ha sortit. Això és tot.

—No ben bé —va fer en Kenelm.

L’Elsie es va ficar al llit.

—Pots ficar-te a dins, si vols —va dir—. Serà més agradable.

—No diguis bestieses, que vaig vestit.

—Només cal que et descalcis.

—No siguis frívola. Que no faig broma.

—Que en fas mai?

Ell va fer com si res.

—Com pots haver plantat cara a l’home més poderós de Kingsbridge?

—Molt fàcil —va dir—. A ell no li importen ni un borrall els infants que passen gana. Qualsevol bon cristià li plantaria cara. És un home malvat, i és obligació nostra oposar-nos-hi.

—No entens res! —En Kenelm esclatava d’indignació—. Amb els homes poderosos s’hi ha d’estar bé i no encendre’ls. Si no, et faran patir.

—Quines ximpleries. Què ens pot fer en Hornbeam?

—Qui sap! No t’hauries d’enemistar amb gent com ell. Posem per cas que un dia l’arquebisbe de Canterbury diu: «He pensat nomenar en Kenelm Mackintoh bisbe». I aleshores algú li respon: «Bufa, per si no ho sabeu, la seva dona és una busca-raons». Els homes sempre parlen així.

L’Elsie es va quedar estupefacta.

—Com em pots sortir amb això, quan estem parlant d’infants que es moren de gana?

—Jo penso en el meu futur. Veuré tots els esforços per portar a terme l’obra de Déu esguerrats per una esposa poc apropiada?

—Els esforços per portar a terme l’obra de Déu? Et refereixes a la teva carrera a l’Església?

—És el mateix.

—I això és més important que donar escudella i pa als fillets de Déu?

—Sempre ho acabes simplificant tot.

—La fam és ben simple. Quan veus gent que passa gana, els dones menjar. Si no és aquesta la voluntat de Déu, aleshores res no ho és.

—Et penses que ho saps tot sobre la voluntat de Déu.

—I tu et penses que en saps més que jo.

—És que en sé més que tu. He estudiat la matèria amb l’home més entenimentat de la terra. Com va fer el teu pare. Tu ets una dona ignorant, sense estudis.

Era tan absurd el que havia dit, que no valia la pena discutir-s’hi.

—Tant és. No puc tancar l’escola, no està a les meves mans. Ja l’hi he dit, a en Hornbeam.

—A mi, l’escola m’importa ben poc, i la vaga, encara menys. El que m’importa és el meu futur, i vull una dona que m’obeeixi i que no busqui raons.

—Quin greu, Kenelm —va dir ella—, em sembla que t’has casat amb la dona equivocada.





21


Dissabte a les cinc de la tarda, quan les fàbriques ja havien plegat, en Kit i els seus amics jugaven a futbol en un descampat abandonat a tocar de les cases noves, a l’altre costat del riu. En Kit era baixet respecte de la mitjana; podia córrer i fer fintes, però no podia enviar la pilota lluny amb un cop de peu i l’acabaven tombant fàcilment a terra. Malgrat tot, ell es divertia i jugava a futbol il·lusionat.

Quan el partit es va haver acabat, cadascú va agafar el seu camí. En Kit, que caminava sense rumb, va anar a parar davant d’una tirallonga de cases noves, encara buides, amb la porta de l’entrada que s’obria directament a peu de carrer. Per pura curiositat, va mirar per la finestra i va veure una habitació petita buida, terres de taulons de fusta i parets enguixades, i una escala que pujava cap dalt. Hi havia una llar de foc, una taula petita i dos bancs.

Sense cap raó en particular, va comprovar el pany de la casa i es va trobar que la porta era oberta. Un cop al llindar, va tenir dubtes. Va mirar a un extrem i a l’altre del carrer i no hi va veure ningú, només uns quants amics del futbol. Va recordar una dita d’en Jarge: «La curiositat va matar el gat».

Es va esmunyir a la casa i va tancar la porta sigil·losament.

La casa feia olor d’acabat d’enguixar i de pintar. Va parar l’orella uns instants, però no li va arribar cap soroll de dalt: estava sol. A la taula hi havia quatre escudelles, quatre tasses, i quatre culleres, totes de fusta, totes per estrenar. Li va recordar un dels contes que li explicava la seva mare, La Rínxols d’or i els tres ossos. Però no hi havia farinetes de civada a les escudelles, la llar de foc estava neta i freda i a la casa encara no s’hi feia vida.

Va pujar per les escales, caminant sense fer soroll, per si de cas hi havia algú a dalt, dormint plàcidament.

Hi havia dues habitacions, cadascuna amb una finestra que donava al carrer del davant. Es va adonar que no hi havia finestres al darrere, i aleshores va recordar allò que en deien cases «esquena contra esquena». Tenia lògica: cada casa compartia una paret amb la del darrere, i d’aquesta manera s’estalviaven totxos.

No hi havia llits, ni ningú dormint-hi plàcidament. En una de les habitacions hi va trobar quatre màrfegues apilades, farcides segurament de palla, i uns quants llençols amuntegats. La casa estava preparada per entrar-hi a viure, tot i que disposava del just i necessari.

Però qui hi aniria a viure?

Un cop satisfeta la curiositat que despertava una casa buida, en Kit va baixar les escales i va sortir al carrer. Es quedà atònit en veure un home corpulent de rostre vermell palplantat uns metres més enllà. L’home també s’havia quedat atònit. Es van mirar de fit a fit un moment, l’home va bramar enfurismat i es va dirigir de dret cap a en Kit.

En Kit va arrencar a córrer.

—Lladregot! —cridà l’home, tot i que en Kit tenia les mans buides.

En Kit va fugir a tot córrer; el cor li palpitava de la por. L’home devia ser una mena de vigilant. Devia estar adormit al seu lloc quan en Kit havia arribat, però ara estava ben despert. Els homes podien córrer més ràpid que els nens, si hi estaven entrenats, però per la breu visió que en Kit havia tingut d’ell, aquell no estava gaire en bona forma. Amb tot, quan es va girar i va mirar al darrere, va veure que l’home estava a punt d’atrapar-lo. «Rebré una pallissa», va pensar en Kit, i va intentar accelerar el ritme. Va veure els seus amics que sortien en desbandada presos del pànic.

Més endavant, a continuació del carrer, va veure una imatge que el va sobtar: un gran carruatge, tirat per quatre cavalls, ple fins al capdamunt d’homes, de dones i d’infants. El va passar de llarg i es girà per veure on era l’home que el perseguia. S’havia aturat, panteixava, i estava recolzat al vagó parlant amb el conductor.

En Kit es preguntava si s’havia salvat.

Va alentir el ritme, però va continuar corrent fins que es va trobar a una distància segura. Es va aturar i es va girar, esbufegant.

La gent del carruatge eren forasters, i miraven el que passava al seu voltant amb gran curiositat. En Kit sentia que enraonaven, però no entenia ben bé el que deien. Podia reconèixer algunes paraules, però tenien un accent estrany.

Els nouvinguts van començar a saltar del carruatge, carregats amb farcells i bosses. Semblaven grups de famílies: marit, dona i canalla, a part d’uns quants homes joves, unes trenta persones en total. Mentre en Kit els observava, va aparèixer un segon carruatge, també carregat fins dalt.

Seixanta persones, va pensar en Kit, fent els seus càlculs mentals com sempre; quinze o vint famílies.

Tot seguit, va arribar un tercer carruatge, i un quart.

L’home de rostre vermell ja s’havia oblidat d’en Kit i ara estava atrafegat dirigint la gent cap a les cases. No acabaven d’entendre el que els ordenava, i ell reaccionava escridassant-los. Un dels nouvinguts feia cara de ser el seu cap, un home alt amb una mata de cabells negres. Es va dirigir al grup, suposadament interpretant les paraules de l’home de rostre vermell.

Les famílies van començar a dispersar-se, i el cap de colla es va encaminar on era en Kit, acompanyat d’una dona i de dues criatures. En Kit va decidir dirigir-los la paraula.

—Hola —va dir.

L’home li va respondre alguna cosa que en Kit no va entendre.

—Qui sou? —va preguntar en Kit.

—So um xidó —va semblar que deia.

En Kit va rumiar una estona.

—Sou un teixidor?

—És el que he dit. Que som tots teixidors.

—I d’on veniu?

L’home va dir alguna cosa que sonava com «d’Oublinc».

—I queda gaire lluny?

L’home va contestar, i aquesta vegada en Kit el va entendre, ja més acostumat a l’accent.

—Tres dies en vaixell fins a Bristol, i després un dia i mig en aquell carruatge.

—Com és que heu vingut a Kingsbridge?

—És així com en diuen, d’aquest lloc?

—Sí.

—La fàbrica del nostre poble va plegar i ens vam quedar sense feina. Aleshores va venir un home i ens va dir que podíem treballar per a una manufactura de filatures d’Anglaterra. I tu, vailet, qui ets?

—Em dic Christopher Clitheroe, però em diuen Kit. —I va afegir amb orgull—: Soc el contramestre de Filatures Barrowfield.

—Perfecte, contramestre Kit. Jo soc en Colin Hennessy. Molt de gust de coneixe’t.

La família va entrar a la casa. En Kit es va adonar que havien obert tots els panys de les portes de les cases i per això ell havia pogut entrar-hi. Va mirar per la porta oberta de bat a bat i va veure la canalla que corria com una esperitada per la casa saltant d’alegria. L’esposa semblava contenta.

A en Kit li va fer l’efecte que es tractava d’un moment vital, tot i que no acabava d’entendre’n el motiu. Va fer cap a casa seva, emocionat per ser el portador de noves.

La seva mare preparava el sopar, brou de ceba borda. En Jarge seia amb una gerra de cervesa. Feia vaga.

—A en Jarge això de no fer res no li prova… Beu massa —va dir la Sal.

—He vist una cosa estranya —va anunciar en Kit.

En Jarge no en va fer cas, però la Sal va dir:

—De què es tracta?

—Sabeu les cases noves?

—Sí —va dir la Sal—. Per allà on hi ha Can Porqueres.

—Estan acabades. N’he vist una per dins. Estan preparades per anar-hi a viure, amb màrfegues, una taula i tasses.

La seva mare va arrufar les celles.

—No és propi d’en Hornbeam fer regals als seus arrendataris.

En Kit va decidir saltar-se l’episodi amb el vigilant.

—I aleshores ha arribat un carruatge ple de gent que parlaven estrany.

La Sal va deixar la cullera amb què remenava el brou i es va girar per mirar en Kit.

—De debò? —Pel posat de la seva mare, en Kit va saber que no s’havia equivocat, quan pensava que la notícia era important—. Quants eren?

—Uns trenta. I tot seguit han arribat tres carruatges més.

En Jarge va deixar la gerra damunt la taula.

—Com? Això és més d’un centenar de persones.

—Cent vint —va puntualitzar en Kit.

—I hi has parlat? —va preguntar la Sal.

—He saludat un home alt de cabells negres. M’ha dit que han estat tres dies dalt d’un vaixell.

—Estrangers —va dir en Jarge.

—Els has preguntat d’on venien? —va fer la Sal.

—Sonava com «d’Oublinc».

—Dublín —va dir la Sal—. Són irlandesos.

—M’ha dit que era teixidor, però que la fàbrica del seu poble va plegar.

—No sabia que a Irlanda tinguessin filatures —va observar la Sal.

—Sí que en tenen —va dir en Jarge—. Les ovelles irlandeses tenen una llana suau i llarga que dona un tweed elegant i càlid, que es diu Donegal.

—Són tots teixidors, segons m’ha dit —va afegir el noi.

—Punyeta —va fer en Jarge—, en Hornbeam ens ha portat esquirols.

—Esquirols? —va preguntar en Kit, desconcertat—. Els esquirols no són els animalons que corren pel bosc?

—Aquests boicotegen les vagues —va explicar la Sal—: en Hornbeam els posarà a treballar a les fàbriques.

—Sí —va dir en Jarge amb cara de malastrugança—. Si és que encara viuen.

Els diumenges la Jane celebrava el Sant Sopar a la catedral. L’Amos volia parlar amb ella i per això es va saltar el culte a la Sala Metodista i va esperar a fora de la catedral fins que en va sortir la congregació anglicana.

La Jane vestia un abric blau marí i un barret auster, adequat per anar a l’església. Se la veia més aviat seriosa, però la cara se li va il·luminar quan va veure l’Amos. El vescomte de Northwood anava a poca distància d’ella, però estava abstret en una conversa amb el conseller Drinkwater.

—En el The Times de fa uns dies han dit que el duc de York es planteja reformar radicalment l’exèrcit britànic —va dir l’Amos a la Jane.

—Caram —va fer la Jane—, veig que saps com conquistar una noia, eh?

L’Amos va riure.

—Perdó —va dir—. Com estàs? Portes un barret molt bonic. Aquest blau fosc t’escau d’allò més. Per cert, has sentit alguna cosa sobre les reformes a l’exèrcit?

—Entesos. Ja veig que no pararàs fins que et surtis amb la teva. Sí, en sé alguna cosa… En Henry gairebé no parla de res més. El duc vol que tots els homes de la tropa tinguin un bon abric. I em sembla just. Com poden lluitar, si es glacen de fred?

—El duc també pensa que l’exèrcit paga massa per les provisions. Creu que roben a la milícia, i amb raó. Aquests abrics costaran tres o quatre vegades el seu preu real.

—Espero que no et tornis tan avorrit com el meu marit.

—D’avorrit, res de res. Qui s’encarrega de comprar en nom de la milícia del comtat de Shiring?

—El comandant Will Riddick. Caram, em sembla que ja et veig les intencions.

—I en Riddick a qui compra tots els teixits per confeccionar els uniformes?

—Al seu sogre, el conseller Hornbeam.

—Fa sis anys, abans que en Riddick es casés amb la família Hornbeam, vaig licitar per un contracte amb l’exèrcit. En Will va acceptar la meva oferta i després em va demanar un suborn del deu per cent.

En Jane es va escandalitzar.

—I el vas denunciar?

—No. —L’Amos va arronsar les espatlles—. Ell ho hauria negat, i jo no ho hauria pogut demostrar, per això no vaig fer res.

—Doncs per què m’ho expliques?

—Perquè tinc l’esperança que ho expliquis al teu marit.

—Però si ara tampoc no pots demostrar res…

—No. Però ja saps que soc un home de conviccions. No diria mentides.

—És clar. Però què vols que faci en Henry? Si tu no pots demostrar que hi ha corrupció, ell tampoc.

—No ha de demostrar res. És el comandant general. Només cal que adjudiqui al comandant Riddick una altra funció, com ara… mestre armer. I que seleccioni algú altre per supervisar la compra.

—I si aquest altre home és tan corrupte com en Will?

—Digues a en Henry que nomeni un metodista.

La Jane va assentir amb aire reflexiu.

—Això potser sí que ho faria. Diu que, dels metodistes, en surten bons oficials.

En Henry Northwood es va separar del conseller Drinkwater i es va situar al costat de la seva dona. L’Amos li va fer un gest de reverència.

—Barrowfield, vostè què en pensa, d’aquesta vaga? —va preguntar-li el vescomte.

—Els fabricants de teixits han d’obtenir beneficis i els treballadors necessiten un sou mínim que els permeti viure. En el fons, no és tan complicat, senyor. Però la cobdícia i l’orgull ho empastifen tot.

—Segons vostè, els patrons haurien de cedir?

—Penso que totes dues parts haurien de fer concessions.

—Molt raonable —va dir en Northwood, i va agafar la Jane del braç amb un gest possessiu i se la va emportar.

Dilluns, els irlandesos van començar a treballar a les fàbriques Hornbeam. Aquella nit, després de la pràctica de toc de campanes, hi havia una reunió al magatzem de la fonda Bell. El local era gran, però estava ple de gom a gom: la majoria dels teixidors en vaga hi eren, a més de la Sal, en Jarge i també l’Spade.

No es bevia gaire. Hi havia un ambient d’expectativa tensa. Estava a punt de passar alguna cosa, però ningú no sabia ben bé què. Alguns teixidors portaven bastons gruixuts, pales de fusta i maces.

La Sal volia evitar la violència.

En Jarge defensava l’enfrontament.

—Demà, a dos quarts de cinc de la matinada, ens trobarem un centenar de persones a les rodalies de Can Porqueres armats amb garrots. Tot aquell que intenti entrar a la fàbrica, tastarà el garrot. Ras i curt.

En Jack Camp, company d’en Jarge, també teixidor de la Fàbrica Hornbeam de Dalt, va bramar:

—Ara t’escolto!

I un murmuri de veus indignades mostraven el bon suport que tenia la iniciativa.

—I després, què? —va fer la Sal.

—En Hornbeam haurà de cedir —va dir en Jarge.

—Jarge —va intervenir l’Spade—, de debò creus que és la mena d’home que cedeix? No creus que podria cridar la milícia?

En Jarge va esclafir a riure.

—No aconseguirà res amb això. Els milicians són els nostres amics i veïns.

—És cert, es van negar a disparar contra les dones a la revolta del pa —li va reconèixer l’Spade—. Però podem estar segurs que això tornarà a passar? I si, en comptes de disparar, comencen a detenir les persones?

—Doncs amb mi ho tindran cru —va dir en Jarge amb sornegueria.

—Ja ho sé —va contestar l’Spade—. Per això hi haurà brega, tres o quatre soldats contra tu.

—Contra mi i els meus amics.

—I aleshores s’hi afegiran més soldats i més amics teus.

—Probablement, sí.

—I aleshores això serà un avalot.

—Home…

L’Spade va insistir en aquesta qüestió.

—I Jarge, perdona’m que ho digui, però a la teva germana Joanie la van condemnar per avalot; per poc que no la pengen a la forca, i la van deportar a Austràlia, i segurament no en tornarà mai.

—Prou que ho sé —va dir en Jarge, molest perquè es quedava sense arguments.

L’Spade persistia.

—Per tant, si els treballadors segueixen el teu pla, quants més de vosaltres creus que acabareu deportats o penjats?

En Jarge estava indignat.

—Què vols dir, Spade? Que ens hem de quedar de braços plegats?

—Deixa que passi una setmana —va dir l’Spade.

—Per què?

—A veure què passa.

Es va sentir una remor de descontentament, i la Sal va afegir:

—Escolteu el que us diu. Escolteu-lo. L’Spade és un home de seny.

—No passarà res —va dir en Jarge, emmurriat—, si només esperem.

—No t’ho pensis. —Com sempre, el to de l’Spade era serè, assenyat—. Escolteu, què hi teniu a perdre? Espereu una setmana. Poden passar moltes coses en una setmana. Quedem una altra vegada aquí dissabte a la nit, havent sopat. Si jo m’equivoco i no ha canviat res, aleshores serà el moment de pensar en alguna acció més dràstica.

La Sal feia que sí amb el cap en senyal d’aprovació.

—No cal córrer riscos innecessaris.

—Mentrestant —va dir l’Spade— no us fiqueu en embolics. Si veieu un irlandès, allunyeu-vos-en. Sou treballadors de la fàbrica. Segons les lleis no escrites d’Anglaterra, sou culpables fins que demostreu la vostra innocència.

En Jarge va acceptar la decisió del grup, però no estava satisfet. La Sal l’observava amb neguit a mesura que ell s’encenia i bevia més. Un dimarts al vespre, en plegar de la feina, la Sal el va veure fora de la nova fàbrica d’en Hornbeam, observant els irlandesos que en sortien. Però no va dirigir la paraula a cap d’ells i va tornar a casa amb la Sal.

—Com és que estem en guerra contra en Napoleó i els francesos? —va preguntar—. Hauríem d’estar lluitant contra en Hornbeam i els irlandesos.

La Sal hi va estar d’acord.

—Santa raó —va dir ella—, però hem de ser hàbils. En Hornbeam és astut, i tota la seva gent calça el mateix peu. No hem de permetre que aquests malparits ens passin la mà per la cara.

A en Jarge se’l veia amb ganes de voler guerra i no va contestar.

El fet que no treballés encara el feia posar de més mal humor. Sense cap ocupació a la vista, passava els dies a la taverna. Quan la Sal va arribar a casa dijous a la nit, va veure que hi faltava la Bíblia del seu pare.

«L’ha donat en penyora —es deia a si mateixa—. L’ha donat en penyora i s’està gastant els quartos en beguda».

Va seure al llit i va plorar una estona.

Però hi havia unes criatures de qui s’havia d’ocupar.

Mentre els donava el sopar —pa barat ranci i suc de rostit de porc—, en Jarge va entrar tentinejant. Feia pudor de cervesa i estava de mala jeia perquè ja no li quedaven diners per al beure.

—On tinc el sopar? —va dir.

—On és la Bíblia del meu pare? —va fer la Sal.

Ell va seure a la taula.

—Te la tornaré quan s’acabi la vaga, no t’amoïnis.

Ho va dir com si no tingués cap transcendència, la qual cosa va fer enfurismar més la Sal.

Va llescar el pa, el va untar amb suc de rostit de porc i li va plantar al davant.

—Fica’t això al pap, a veure si t’ajuda a absorbir la cervesa.

En va fer un mos, el va mastegar i després d’empassar-se’l va fer una ganyota.

—Pa amb suc de rostit? —va dir—. Que no hi ha mantega?

—Ja saps per què no hi ha mantega —va murmurar la Sal.

—Perquè hi ha vaga —va intervenir en Kit—. Que no te’n recordes?

En Jarge es va empipar.

—No siguis descarat, marrec —va dir, arrossegant les paraules—. Soc l’amo de la casa, no te n’oblidis.

Dit això, va etzibar un calbot tan fort a en Kit que el noi va caure de la cadira i va acabar a terra.

La Sal va perdre l’oremus. Li vingué el record, tan viu com si l’hagués viscut feia un dia, d’en Kit amb sis anys estès al llit al Casal de Badford, amb el cap embenat, després que el cavall d’en Will Riddick li hagués esberlat el crani, i la ràbia li bullia com un volcà. Es va dirigir on era en Jarge, feta una fúria. Ell li va veure l’expressió i es va aixecar d’una revolada, espantat i amb la por a la cara; ella s’havia abraonat contra ell. La Sal li va etzibar unes puntades de peu als testicles, i va sentir els crits de la Sue però no en va fer cas. Quan en Jarge es va protegir l’entrecuix amb les mans, ella li va amollar dos, tres i fins a quatre cops de puny a la cara. Tenia unes mans robustes i poderoses. Ell se’n va allunyar a reculons, vociferant:

—Deixa’m en pau, boja!

La Sal va sentir que en Kit cridava:

—Prou, prou!

Ella va tornar a etzibar un cop de puny a en Jarge, més amunt, al pòmul. Ell li va engrapar els braços, però anava begut i ella tenia força; no la va poder contenir. La Sal li va clavar el puny a l’estómac i ell es va doblegar de dolor. Ella li va engegar un reguitzell de puntades de peu a les cames, i en Jarge es va desplomar com un arbre abatut.

La Sal va arreplegar amb un gest ràpid el ganivet del pa de la taula i es va posar de genolls sobre el pit d’en Jarge. Sostenint la fulla arran de la cara, li va advertir:

—Si tornes a posar la mà damunt del meu noi, et prometo que et tallaré el coll en plena nit. Ho juro per Déu.

—Mama, deixa’l estar —va sentir que deia en Kit.

Ella es va aixecar, panteixant, i va desar el ganivet al calaix. El nen i la nena l’observaven des de l’escala, bocabadats, amb ulls de por i respecte. Ella va mirar la cara d’en Kit. Tenia el costat esquerre vermell i la inflamació començava a pujar.

—Et fa mal el cap? —li va preguntar ella.

Els dos nens van acabar de baixar l’escala amb cautela.

La Sal va abraçar en Kit amb alleujament: sempre vivia amb el temor que prengués mal al cap.

Tenia els artells morats i notava com si s’hagués esquinçat el dit anular de la mà esquerra. Es va fregar les mans i en va calmar el dolor.

En Jarge es va posar dret a poc a poc, ajudant-se amb les mans. La Sal se’l mirava amb hostilitat, desafiant-lo al combat. Ell tenia tot d’esgarrinxades i de morats a la cara, però no va mostrar cap intenció de voler lluitar. Tenia el cos caigut com un sac i el cap cot. Va seure a la taula i va deixar caure el cap sobre els braços doblegats. Tremolava, i la Sal es va adonar que plorava. Al cap d’una estona va aixecar uns centímetres el cap i va dir:

—Perdona’m, Sal. No sé què m’ha passat. No ha estat mai la meva intenció fer mal al pobre noi. No et mereixo, Sal. No soc prou bo. Tu ets una bona dona, ho sé.

Ella estava dreta, de braços plegats, mirant-se’l.

—No em demanis que et perdoni.

—No t’ho demanaré.

La Sal no podia evitar sentir una fiblada de llàstima. En Jarge estava abatut i no li havia fet ben bé mal, a en Kit, però havia vist la necessitat de posar uns límits. Si no, en Jarge s’hauria pensat que podia tornar a estomacar en Kit i després demanar perdó.

—Necessito saber que això no tornarà a passar.

—No es repetirà, t’ho prometo. —Es va eixugar la cara amb la màniga i la va mirar fixament—. Sal, no em deixis.

Ella se’l va quedar mirant una bona estona i finalment va tenir un pensament.

—Millor que te’n vagis a dormir la mona. —El va agafar pel garrot del braç i el va animar a aixecar-se—. Som-hi, a pujar escales s’ha dit. —El va acompanyar a l’habitació que compartien i el va fer seure a la punta del llit. Després es va agenollar i li va estirar les botes.

Ell va pujar les cames al llit i s’hi va acomodar.

—Sal, queda’t un minutet amb mi.

Ella s’ho va rumiar, i finalment es va estirar al seu costat. Va esmunyir el braç per sota el cap d’ell i va reposar la cara d’ell contra el seu pit. En Jarge es va adormir al cap d’uns segons, i tot el cos se li va relaxar.

La Sal li va fer un petó a la cara masegada.

—T’estimo —va dir—, però la pròxima vegada no et perdonaré.

Diumenge feia bo, i el sol encara lluïa a dos quarts de sis, quan en Hornbeam prenia l’aire al jardí de casa seva. Havia tingut una bona setmana. Totes les seves fàbriques funcionaven amb la mà d’obra irlandesa, i a alguns dels nouvinguts ja se’ls instruïa en els telers de vapor. Havia pres un bon sopar i ara fumava amb pipa.

Però un missatge del seu gendre, en Will Riddick, li havia destorbat la pau. El missatger era un jove milicià uniformat, suat i sense alè. Es va posar ferm i va parlar:

—Conseller Hornbeam, perdoneu les molèsties, el comandant Riddick us presenta els seus respectes i us convoca a una trobada a fora de la taverna de Slaughterhouse així que pugueu.

—Que ha passat res? —va exclamar en Hornbeam.

—No ho sé, senyor. A mi només m’han donat el missatge.

—Entesos. Vine amb mi.

—Ara mateix, senyor.

En Hornbeam va entrar a casa seva i va parlar amb el criat, en Simpson.

—Digues a la senyora Hornbeam que m’han reclamat a la feina i que he hagut de sortir.

Tot seguit, es va posar la perruca, mirant-se al mirall per ajustar-la al seu lloc, i va sortir.

Al cap d’uns minuts, ell i el missatger ja caminaven amb el pas àgil pel carrer Major fins a la part baixa de la ciutat. Abans no havien arribat a la taverna de Slaughterhouse, en Hornbeam va entendre per què en Riddick l’havia fet cridar.

Els irlandesos venien cap a la ciutat.

En Hornbeam va veure com travessaven el pont i portaven els fills amb ells. Cadascun d’ells disposava només d’un conjunt de roba, però, com els treballadors de les fàbriques de Kingsbridge, lluïen un mocador al coll de color viu, una cinta al cap, un faixí o un barret airós. En Hornbeam havia fet venir cent vint persones d’Irlanda i semblava que aquella nit tots s’havien divertit més del compte.

Es preguntava com reaccionarien els veïns originaris de la contrada.

El missatger el va portar a la taverna de Slaughterhouse, la més gran de totes les que hi havia al moll. Una munió de parroquians eren a fora, gaudint del sol. El lloc estava molt concorregut, i ja hi havien arribat un bon grapat d’irlandesos que buidaven les gerres de cervesa d’un glop. Se’ls distingia d’una hora lluny, perquè la seva roba era subtilment diferent, de tweed teixit amb colors aleatoris en comptes de les ratlles i els quadres ordenats, propis de les teles de l’oest d’Anglaterra.

El missatger va acompanyar en Hornbeam a l’interior, on va veure en Riddick, amb una gerra a la mà.

—Ho hauria d’haver previst —va dir en Hornbeam.

—Jo també —va dir en Riddick—. Acaben de rebre la paga i ara volen gresca.

—Però no sembla que hi hagi cap hostilitat entre els que són de casa i els nouvinguts.

—De moment.

En Hornbeam va assentir.

—Hauríem de reunir un escamot de milicians com a mesura preventiva.

En Riddick es va dirigir al missatger.

—Presenta els meus respectes al tinent Donaldson, i digues-li que si és tan amable reuneixi les companyies u, dos i set immediatament, però que es quedin al quarter general fins a nou avís.

El jove va repetir el missatge a la perfecció, i en Riddick el va acomiadar.

En Hornbeam estava amoïnat. Si hi havia aldarulls, la culpa recauria sobre els irlandesos, i fins i tot ell rebria pressions perquè se’n desprengués. Això el deixaria a mercè del sindicat del diantre.

Havia d’anar a observar els voltants.

—Anem a fer un tomb —va dir.

En Riddick va buidar la gerra i van sortir a l’exterior.

Hi havia una altra taverna, més petita, a quatre passes d’allà, amb la imatge d’un cigne al rètol.

—The White Swan —va dir en Riddick—, col·loquialment coneguda amb el malnom de The Mucky Duck.

Van mirar a l’interior. Els forans estaven asseguts o a peu dret barrejats amb els locals, i ningú no causava problemes.

Els venedors ambulants servien menjars freds i calents: pomes al forn, fruita seca, pastissos calents i pa de gingebre. Al moll, es descarregaven d’una barcassa botes de caragolines, caragols de mar menuts i comestibles que s’havien d’extreure de dins la closca amb una agulla. En Hornbeam no en volia, però en Riddick en va comprar una paperina, les va ruixar amb vinagre i, mentre caminaven, se les anava cruspint i en llençava les closques a terra.

Ell i en Hornbeam van fer una ruta pel raval. Van entrar a les tavernes, les cases d’apostes i els bordells. Totes les tavernes eren molt rústegues, amb mobiliari rudimentari de fabricació pròpia. Bàsicament servien cervesa i ginebra barata. En Hornbeam donava per fet que els irlandesos no anirien a les cases d’apostes: eren uns escurats. La Bella Lovegood, que començava a tenir una edat, era la madame d’un local propi, i en aquell moment hi havia quatre o cinc joves irlandesos que esperaven pacientment que els toqués una noia. No hi havia cap irlandès al prostíbul d’en Culliver, sens dubte perquè s’escapava de les butxaques dels teixidors.

Quan van tornar a la taverna de Slaughterhouse, el sol havia iniciat la seva posta al riu, i els parroquians començaven a fer més tabola. El missatger els esperava per comunicar-los que el tinent Donaldson havia aplegat les tres companyies.

—Ara no et moguis del meu costat —va dir en Riddick—, que potser hauràs de portar un altre missatge.

A la taverna els ànims estaven exaltats, però no hi havia indicis de tensió. En Riddick va demanar una altra gerra, i en Hornbeam, un got de vi de Madeira, i es van endur el beure a fora, on l’aire encara era agradable però més fresc. En Hornbeam tenia la sensació que segurament tot estaria en ordre.

Hi havia alguna persona que començava a estar fins al capdamunt de la canalla, que semblava especialment enèrgica, corrent amunt i avall, jugant a atrapar-se els uns als altres. De tant en tant, hi havia alguna criatura que xocava contra un adult i que se n’escapolia sense disculpar-se.

—No sé jo —va dir en Hornbeam amb impaciència— si hauríem de suggerir a la gent que controlin les seves criatures o, si no, que val més que se les emportin a casa i les posin a dormir.

Va aparèixer un venedor de pa de gingebre i en va vendre uns bons talls als parroquians que eren a l’exterior de la taverna de Slaughterhouse. En Hornbeam va veure un nen d’uns vuit anys que en rapinyava un tros directament de la mà d’una noia i se’l ficava a la boca. Però no va ser prou ràpid, i el company de la dona va engrapar el braç de l’infant.

—Tu, lladregot! —va cridar l’home.

La criatura va intentar alliberar-se’n, però no es podia escapar de la grapa de l’home, i va començar a xisclar. La gent es va girar per mirar.

En Hornbeam va reconèixer l’home que tenia aferrat el nen; era en Nat Hammond, un bergant, client habitual de la taverna de Slaughterhouse. En Hammond havia hagut de comparèixer davant de la justícia dues o tres vegades per càrrecs de lesions.

Al cap d’un moment, un irlandès es va apropar a en Hammond.

—Deixar anar en Mikey —va dir.

—Ai, mare —va sentir en Hornbeam que deia en Riddick.

—És teu? —va fer en Hammond en un to agressiu, sacsejant la criatura.

—O deixes anar el nen ara mateix —el va amenaçar l’irlandès— o en patiràs les conseqüències.

En Riddick va donar ordres al missatger.

—Ves al quarter general i digues a en Donaldson que corri i porti la milícia cap aquí ara mateix.

En Mikey s’havia embravit amb l’arribada del pare i va etzibar al seu opressor una puntada de peu infernal. En Hammond va cridar, sorprès i adolorit, i li va clavar una plantofada, alhora que li alliberava el braç. El nen va caure a terra, sagnant pel nas petit i arromangat.

El pare es va abraonar contra en Hammond i li va amollar un cop de puny a la panxa. Quan en Hammond es va doblegar, l’irlandès va afegir:

—I ara, a veure si goses pegar-me a mi al nas, i no a un nen petit.

En Riddick va agafar el braç d’en Hornbeam.

—No ens hi fiquem —va dir.

En Hornbeam va obeir a l’instant.

Quan ells van recular, dos homes —un originari de Kingsbridge i un irlandès— van intervenir entre els dos rivals, però al cap de no res van començar a estomacar-se entre ells. S’hi van afegir més homes. Tots començaven intentant separar els bregaires, però acabaven immediatament embrollats en la seva baralla particular. Algunes dones acudien al rescat dels seus homes i se sumaven a la batussa. Els crits encara eren més forts que els aldarulls, i van atraure els clients de l’interior de les tavernes Slaughterhouse i The Mucky Duck. El venedor ambulant de caragolines intentava allunyar la gent de la seva bota, però com que la seva tècnica es basava a repartir cops de puny, ben aviat ell mateix es va trobar immers en la baralla, i la bota es va acabar trabucant. Va rodolar per terra i les caragolines i l’aigua salada es van escampar per les llambordes.

Molt a desgrat d’en Hornbeam, al cap d’un moment hi havia cinquanta persones esbatussant-se. Va mirar al carrer, però no hi va veure la milícia enlloc. Va buscar amb desesperança la manera d’aturar-ho tot, però si en Riddick o ell feien qualsevol cosa, l’únic que aconseguirien seria involucrar-se en la baralla.

Aquell incident desacreditaria els esquirols irlandesos i el mateix Hornbeam. Quin desastre, i —ara se n’adonava— la batalla campal s’escampava com una taca d’oli pels carrers contigus i feia sortir la gent de les altres tavernes. Potser fins i tot l’obligarien a retornar els irlandesos al seu país.

Els vaguistes se’n fregarien les mans, va pensar, enfurismat.

Per fi, en Donaldson va arribar amb la milícia. N’hi havia que portaven un mosquet, però d’altres anaven desarmats. En Donaldson va ordenar als homes armats que es mantinguessin totalment al marge de la multitud amb els mosquets a punt, i als altres els va manar que detinguessin a tothom que participés en la baralla.

A en Hornbeam li hauria agradat veure que la milícia obria foc, però es va adonar que això encara l’hauria perjudicat més.

La milícia va començar a arrencar la gent de l’eixam de bregaires i els lligava de mans. En Hornbeam va comprovar que l’acció tenia un cert efecte: alguns dels participants a la batussa es van desfer dels seus contrincants i van fugir corrent abans que els atrapessin els milicians.

—Hem de responsabilitzar d’aquest aldarull el nou sindicat —va dir en Hornbeam a en Riddick—. Sobretot has de detenir tots els vaguistes que vegis.

—No els reconeixeria.

—Doncs busca’n els líders: en Jarge Box, en Jack Camp, la Sal Box, o aquell paio, l’Spade.

En Hornbeam sabia que podia trobar homes que jurarien que havien estat els impulsors de la vaga els que havien buscat i causat els aldarulls.

—Bon pla —va dir en Riddick, i va donar ordres a un caporal.

Amb sort, va pensar, encara enxamparien alguns vaguistes.

Ben aviat va veure que la batalla campal ja estava a les acaballes. Hi havia més gent que fugia corrent que no pas lluitant. I dels que quedaven a la vista, molts eren a terra, guarint-se les ferides. Va suposar que els irlandesos que s’havien lliurat de les detencions havien tornat pel pont.

Ara en Hornbeam havia de trobar la manera de minimitzar els danys.

—Quants n’has detingut? —va preguntar a en Riddick.

—Vint o trenta. De moment estan tancats al graner de la taverna de Slaughterhouse.

—Porta’ls a la presó de Kingsbridge. Pren nota de tots els noms i d’altres dades i vine a casa meva. Deixarem anar els irlandesos. Demà, ben d’hora, celebrarem un judici de primera instància, encara que sigui diumenge. Imposaré penes severes contra els vaguistes i els seus líders, i amb els altres seré tou. Vull que la gent de Kingsbridge entengui que el sindicat és el causant d’aquesta situació, no els irlandesos.

—Bon pla.

En Hornbeam se’n va anar i va tornar a casa a esperar per dur a terme el pas següent.

Un vailet va irrompre a la fonda Bell i se’n va anar de cap a l’Spade.

—Els homes s’estan barallant amb els esquirols a la taverna de Slaughterhouse! La milícia està fent detencions!

—D’acord! —va dir en Jarge, aixecant-se—. Som-hi, que ja fem tard.

—Seu, Jarge —va dir l’Spade amb fermesa.

—Com? Ens quedarem aquí asseguts prenent cervesa mentre els nostres veïns planten cara als esquirols? Amb mi no hi comptis!

—Jarge, para’t a pensar un moment. Si hi anem, ens detindran.

—I què? Hi ha coses pitjors en aquest món.

—I quan ens portin davant dels jutges? I els jutges diguin que els aldarulls no van ser culpa dels irlandesos, sinó dels vaguistes, que els van començar?

—No creus que ho diran igualment?

—No poden, perquè estem tots aquí. Gairebé tots els teixidors d’en Hornbeam han estat amb nosaltres tota la nit, bevent cervesa. I hi ha un centenar de persones aquí que ho poden corroborar, fins i tot el propietari, que té un oncle conseller.

—Ah… és clar… —En Jarge va necessitar un minut per lligar caps—. Aleshores n’hauran de culpar els esquirols.

—Això mateix.

En Jarge va pensar una mica més.

—Tu sabies que això passaria, Spade?

—Ho veia molt probable.

—Per això no volies que anéssim a Can Porqueres dilluns passat.

—Exacte.

—Per això aquesta nit ens has reunit a tots aquí.

—Exacte.

—Culleres! —En Jarge va esclafir a riure—. Ja ho deia jo, Spade. Ets més viu que la tinya.

Després de l’ofici de diumenge al matí, l’alcalde, en Frank Fishwick, va organitzar una reunió improvisada a la Casa dels Gremis. Tots els fabricants de filatures més importants hi estaven convidats, anglicans i metodistes. Tant en Hornbeam com l’Spade hi eren.

L’Spade sabia que l’havien convidat no pas perquè fos un dels fabricants més acabalats, sinó perquè tenia bona relació amb la mà d’obra. Podia explicar als altres què deien i què feien els seus treballadors.

L’alcalde Fishwick era un home de cinquanta anys bencossat i amb la barba canosa. Infonia una autoritat serena. Creia que la seva feina era assegurar-se que els teixidors de Kingsbridge podien fer rodar el negoci sense obstacles —no tenia temps per a conceptes absurds com els drets de l’home—, però no era tan combatiu com en Hornbeam. L’Spade no tenia clar de quin peu calçaria en Fishwick aquell dia.

En Fishwick va prendre la paraula:

—Una cosa tinc clara, i en això segur que estarem tots d’acord. No podem lliurar batalles pels carrers de Kingsbridge. S’han d’acabar immediatament.

En Hornbeam de seguida va saltar a la defensiva.

—Dissabte a la nit, els meus treballadors irlandesos es gastaven pacíficament un sou ben merescut quan els van atacar uns violents. I ho sé del cert, perquè jo hi era.

La gent va mirar l’Spade, esperant que contradigués en Hornbeam, però va guardar silenci.

Tal com ell esperava, algú altre va replicar en Hornbeam. Era l’Amos Barrowfield, un home tranquil que de tant en tant sorprenia tothom amb les seves fermes conviccions.

—A mi no em preocupa gaire qui va començar la baralla —va dir en un to incisiu—. Aquests aldarulls han esclatat perquè s’ha portat a Kingsbridge més d’un centenar de forasters per rebentar la vaga.

—Hi tinc tot el dret! —va cridar en Hornbeam amb indignació.

—No us ho negaré, però això no ens porta enlloc, no trobeu? —va contestar l’Amos—. Què passarà dissabte vinent, Hornbeam? Teniu alguna idea de com podem evitar que es repeteixi?

—Oi tant. La baralla d’ahir a la nit la va causar a propòsit el sindicat que han format tot de teixidors descontents. S’ha d’erradicar.

—Interessant —va contestar l’Amos—. Si això és tal com dieu, aleshores els infractors han de respondre davant de la justícia. Però molt em temo que heu convocat audiència aquest matí per parlar de les detencions d’ahir a la nit, i…

—Sí, però…

—Deixeu-me acabar —va dir l’Amos alçant la veu—. Insisteixo que se m’escolti.

—Hornbeam, deixeu-lo acabar —va dir en Fishwick en to categòric—. Tots som iguals aquí.

L’Spade estava satisfet. Aquella intervenció era un senyal que en Hornbeam no ho tenia tot guanyat.

—Gràcies, senyor —va dir l’Amos—. Hornbeam, els altres jutges de pau no han estat informats de l’audiència d’aquest matí, per tant no hi han pogut assistir. Però interpreto que, entre els acusats, no s’hi inclou cap dels seus teixidors ni tampoc els presumptes impulsors del sindicat.

—Han estat molt astuts! —va exclamar en Hornbeam.

—Tan astuts, potser, que han estat prou intel·ligents per no participar en els avalots, i per tant són innocents.

En Hornbeam tenia les galtes enceses d’indignació, però de moment s’havia quedat sense arguments.

L’Spade va considerar que era el moment d’intervenir-hi.

—Senyor alcalde, jo en puc donar fe —va dir—. Si em permeteu?

—Endavant, senyor Shoveller.

—Els vaguistes i alguns dels seus partidaris em van venir a veure ahir a la nit per parlar de la seva problemàtica. Jo era a la fonda Bell i puc confirmar que hi van ser tota la nit. Se’ls va informar sobre la batalla campal i van decidir no intervenir-hi. Es van quedar a l’establiment fins que els aldarulls es van acabar. L’amo de la fonda, el seu personal i com a mínim cinquanta clients en poden donar testimoni. Per tant, podem tenir la certesa que ni els vaguistes ni els seus partidaris no tenen res a veure amb els fets.

—Però igualment ho podrien haver organitzat —va dir en Hornbeam.

—Podria ser —va dir l’Amos—, però no hi ha cap prova que ho demostri. I no ens podem guiar per simples suposicions.

—En aquest cas —va dir en Fishwick, recuperant les regnes de la discussió—, potser millor que parlem de què podríem fer perquè s’acabi la vaga i evitar més conflictes com aquests a la nostra ciutat. Per descomptat, no podem pretendre que el nostre amic Hornbeam no utilitzi els telers de vapor nous… No podem frenar el progrés.

—Gràcies, com a mínim això m’ho reconeixeu —va fer en Hornbeam.

—Però potser —va continuar en Fishwick— hi ha algunes concessions mínimes que convenceran els treballadors. Senyor Shoveller, potser vostè té més contacte amb els treballadors que no pas jo. Què els podria convèncer de tornar a la feina?

—Jo no puc parlar per boca seva —va dir l’Spade, i va notar la decepció en el grup—. Ara bé, potser els puc suggerir una manera d’avançar.

—Continuï, si us plau —va dir en Fishwick.

—Es podria nomenar un petit grup de fabricants de teixits, posem-hi tres o quatre persones, perquè es reuneixin amb els representants dels treballadors. Potser els podríem explicar quines demandes són impossibles de respondre i quines són possibles. Un cop disposin de tota aquesta entesa, el nostre grup podrà traslladar-ne un informe al senyor Hornbeam, i els representants als treballadors, i potser així podem arribar a un acord.

Tots els fabricants estaven acostumats a fer negocis, i entenien el llenguatge de l’estira-i-arronsa i el compromís. Al voltant de la taula hi havia murmuris i gestos d’assentiment.

—No cal dir —va afegir l’Spade, animat— que el grup no tindrà la capacitat de prendre decisions en nom del senyor Hornbeam ni tampoc en nom dels treballadors. D’altra banda, hi hauria d’haver una autoritat, i suggereixo que sigueu vós, senyor alcalde, qui ocupi aquesta figura principal.

I aquesta proposta també va ser aprovada.

—Evidentment, estic al seu servei —va dir en Fishwick—. I senyor Shoveller, vostè també seria una gran ajuda per al grup.

—Gràcies. Faré amb molt de gust el que estigui a les meves mans.

—També la senyora Bagshaw —va dir algú.

L’Spade s’hi va avenir. La Cissy Bagshaw era l’única dona fabricant de teixits. Portava el negoci que havia heretat del difunt marit. Era intel·ligent i estava lliure de prejudicis.

—I el senyor Barrowfield, potser? —va suggerir en Fishwick.

Un cop més, tothom hi va estar d’acord.

—Molt bé —va dir en Fishwick—. I amb el seu consentiment, senyors i senyora, posarem fil a l’agulla avui mateix.

«I d’aquesta manera —va pensar l’Spade amb satisfacció—, el sindicat obté el reconeixement oficial».

«M’agradaria saber quin serà el següent pas d’en Hornbeam».

—Que ho fan, els altres homes, això? —va preguntar l’Arabella a l’Spade.

—No ho sé —va dir.

Ell li pentinava el parrús.

—Cap home no m’havia mirat mai aquí sota —va dir ella.

—Vaja, i com t’ho vas fer per quedar-te embarassada de l’Elsie…?

—A les fosques.

—Els bisbes ho han de fer a les fosques?

—Segurament és la norma —va dir entre rialletes.

—O sigui que soc el primer home que contempla aquest bé de Déu pèl-roig?

—Sí. Au! No estiris.

—Perdó. Millor que t’hi faci petons. Ja està. Però t’haig de desfer els nusos.

—No és que ho hagis de fer, és que ho vols fer.

—Vols que t’hi faci la ratlla?

—Seria molt ordinari.

—Si tu ho dius. Ara sí. Això ja està més endreçat. —Va seure al llit al costat d’ella—. Em quedaré aquesta pinta tota la vida.

—No em trobes lletja aquí a sota, oi?

—Ben al contrari.

—Perfecte. —Ella va fer un silenci, i ell es va adonar que li ballava alguna cosa pel cap—. Escolta…, t’haig de dir… —Ella va dubtar—. Abans-d’ahir a la nit vaig jeure amb ell.

L’Spade va arquejar les celles.

—Aquella nit ell havia begut molt porto, i ho va rematar amb un brandi. El vaig haver d’ajudar a despullar-se. Ell, com qui diu, va caure rodó al llit i va començar a roncar. Era la meva oportunitat.

—Vas ficar-te al seu llit.

—Sí.

—I…

—I ell l’únic que va fer va ser tirar-se pets tota la nit.

—Ecs, quin fàstic.

—Es va quedar glaçat quan es va despertar i em va trobar al llit amb ell. Feia anys que no dormíem junts.

L’Spade se l’escoltava fascinat però recelós. Què havia fet ella? Tenia por que s’estronqués tot per un daltabaix entre l’Arabella i el bisbe.

—Què va dir, ell?

—Em va dir: «Què hi fas, tu, aquí?».

L’Spade va esclafir a riure.

—Com pot ser que un home faci aquesta pregunta a la seva dona al llit?! I quina resposta li vas donar?

—Li vaig dir: «Aquesta nit has estat molt persistent». Vaig intentar fer un posat… cohibit, ja m’entens.

—Ho hauria d’haver vist amb els meus ulls. No m’ho puc imaginar.

L’Arabella va saber imitar molt bé una noia que es feia l’estreta:

—Ai, senyor Shoveller, que em fa posar vermella.

A l’Spade se li va escapar el riure.

I ella va continuar:

—Aleshores ell volia saber què havia passat. Em va dir: «Que vam…?», i jo que li responc: «Sí». No era veritat. Després, per fer-ho més creïble, vaig afegir: «No gaire estona, però suficient».

—I s’ho va empassar?

—Crec que sí. Feia cara de commoció, i després va dir que tenia mal de cap. Li vaig contestar que no m’estranyava, després del brandi, a més del porto.

—I què vas fer?

—Vaig anar a la meva habitació, vaig cridar la minyona i li vaig dir que enviés el criat al bisbe amb una bona tetera.

—Així, ara, quan li diguis que estàs esperant…

—Li recordaré aquella nit.

—Només ho vau fer una vegada.

—Cada embaràs és el resultat d’un acte sexual.

—I el podràs enganyar?

—Crec que sí.

Els fabricants de filatures es van tornar a reunir al cap d’una setmana, al mateix lloc, a la mateixa hora.

L’Spade creia que arribar a un acord seria més important que no pas els termes en què es basés. Demostraria que el sindicat era útil tant per als patrons com per als treballadors.

L’alcalde Fishwick va exposar com havien anat les negociacions.

—En primer lloc —va dir—, els treballadors van fer dues demandes que els patrons no acceptarien mai, i així els ho vam fer saber.

Aquesta manera de presentar la informació havia estat idea de l’Spade.

—Van demanar que s’enviés els irlandesos a casa seva.

—Ni parlar-ne —va dir en Hornbeam.

En Fishwick no va fer cas de la interrupció.

—Vam explicar-los que això és cosa del conseller Hornbeam. Tot i que alguns fabricants de filatures podrien estar d’acord que els irlandesos se n’haurien d’anar, no és potestat nostra ordenar al senyor Hornbeam què ha de fer.

—Això és ben cert —va mussitar algú.

—En segon lloc, van demanar que els treballadors que es quedin sense feina rebin assistència parroquial sense necessitat d’entrar a l’hospici de Kingsbridge.

Els treballadors tenien fòbia a l’hospici. Era un indret fred i inhòspit, i sobretot, humiliava els seus residents. No era gaire diferent d’una presó.

—Un cop més —va dir en Fishwick—, els vam haver d’explicar que no tenim cap competència jurídica sobre l’assistència parroquial, que és l’Església qui la maniobra.

L’Spade havia fet aquesta proposta perquè sabia que els fabricants de teixits es quedarien més tranquils si escoltaven que el grup ja s’havia negat de ple a acceptar algunes de les demandes dels treballadors. Serien més condescendents quan escoltessin la resta.

—I ara els explicaré la tercera demanda, que recomano que acceptem —va continuar en Fishwick—. Volen que aquells treballadors que quedin reemplaçats per les màquines tinguin prioritat per a un treball alternatiu. Si no hi ha cap objecció, el Consell municipal, del qual som membres la majoria de nosaltres, aprovarà una resolució en què afirmarà que aquest és el procediment que cal fer a Kingsbridge. Això rebaixarà la tensió en l’actual crisi i farà que sigui més fàcil per a tots nosaltres introduir nova maquinària en un futur.

L’Spade mirava les cares, i va veure que la majoria hi estaven d’acord.

—Perquè aquest sistema funcioni sense entrebancs —va prosseguir l’alcalde—, hi ha dos suggeriments més. U, que abans que s’instal·li la nova maquinària, el patró l’hauria d’explicar als treballadors i s’hauria de decidir entre tots quantes persones treballaran a la màquina i a quantes reemplaçarà.

En Hornbeam, com ja es veia a venir, va ser sarcàstic.

—O sigui que abans de comprar una nova màquina, ho haig de consultar amb els treballadors? No em feu riure!

—N’hi ha que ja ho fem —va dir l’Amos—. I tot roda millor.

En Hornbeam va fer un esbufec de menyspreu.

—I dos —va continuar en Fishwick—, aquests representants dels patrons i els treballadors haurien de vetllar en un futur pel compliment de les dues parts, de manera que qualsevol conflicte es pugui resoldre abans que acabi en disputa.

Aquesta era una idea nova, bastant incompatible amb la manera com la majoria d’ells estaven acostumats a relacionar-se amb els seus treballadors. Això no obstant, només en Hornbeam s’hi va pronunciar en contra.

—Convertireu els patrons en treballadors —va dir en un to de suficiència—. I els treballadors en patrons.

En Fishwick semblava exasperat.

—La gent que seu en aquesta taula no és estúpida, Hornbeam —va dir amb indignació—. Sabem gestionar una relació de cooperació sense acabar sent esclaus.

Es va sentir un murmuri d’assentiment.

En Hornbeam va alçar les mans donant-se per vençut.

—Endavant —va dir—. Qui soc jo per posar-vos pals a les rodes?

L’Spade estava satisfet. Aquest era el resultat que la Sal i en Jarge s’esperaven, i posaria el punt final a la vaga. El sindicat s’havia convertit en una part oficial del negoci del tèxtil a Kingsbridge, però encara calia afegir-hi una cosa:

—Els treballadors celebren haver arribat a un acord, però han deixat clar que no hi ha d’haver cap temptativa de castigar els líders de la vaga. Si això passés, molt em temo que el pacte es trencaria íntegrament.

Es va fer un silenci mentre digerien l’advertiment.

—Senyors i senyora, amb aquestes paraules dono per acabada la sessió —va dir l’alcalde Fishwick—. Que tinguin un bon dinar de diumenge.

Quan tots es preparaven per marxar, en Hornbeam va disparar un últim tret.

—Tots s’han rendit a aquest sindicat. Però això té els dies comptats. Els sindicats ben aviat seran il·legals.

Es va fer un silenci d’estupefacció.

—Bon dia tingui tothom! —va dir, i va sortir de la sala.





22


La majoria dels fabricants de teixits creien que en Hornbeam deia absurditats per simple arrogància. L’Spade no ho veia així. En Hornbeam no es deixaria enxampar amb mentides fàcils de contrastar, perquè aleshores ell quedaria com un poca-solta. Hi havia d’haver alguna certesa en el que havia dit. Qualsevol amenaça que vingués d’en Hornbeam era preocupant. Per això, l’Spade va anar a veure en Charles Midwinter.

El pastor creia que els metodistes havien d’estar ben informats sobre els afers del país, fins i tot encara que no es poguessin permetre comprar diaris ni revistes, per això s’havia subscrit a diverses publicacions i les guardava durant un any a la sala de lectura de la Sala Metodista. L’Spade hi va anar per consultar els números anteriors. Va traslladar a en Midwinter les paraules d’en Hornbeam, i en Midwinter el va ajudar a buscar informació que parlés d’una llei contra els sindicats. Van seure cara a cara en una taula senzilla, en una habitacioneta amb una gran finestra, i van fullejar els diaris, començant pel més recent.

La recerca no va durar gaire.

Van esbrinar que el 17 de juny —el dilluns anterior—, el primer ministre, William Pitt, havia anunciat la Workmen’s Combination Bill, el projecte de llei que prohibia la combination —l’associació— de treballadors per demanar pujades salarials o bé interferir en la llibertat que tenien els amos de les fàbriques per fer i desfer. Es deia que el projecte de llei era la reacció a l’epidèmia de vagues que s’havia estès pel país. L’Spade va pensar que dir-ne «epidèmia» era una exageració, però sí que era cert que hi havia hagut molts conflictes en indústries que s’havien arruïnat pels impostos de guerra i les restriccions comercials.

Les notícies eren breus i els detalls ben pocs, per això l’Spade, en les seves lectures diàries, no hi havia sabut veure el perill, però si es llegia amb deteniment, es veia clarament que els sindicats s’il·legalitzarien.

I això ho canviaria tot. Els treballadors serien un exèrcit sense armes.

El projecte de llei s’havia presentat al Parlament l’endemà i, al cap d’un dia, se n’havia fet una segona lectura a la Cambra dels Comuns, la qual cosa volia dir que havia estat aprovat amb un dia de diferència.

—Ves per on, que ràpid —va exclamar en Midwinter.

—Els malparits han tirat pel dret —va dir l’Spade.

D’acord amb el procediment parlamentari, el projecte de llei s’hauria d’haver enviat a un comitè que s’encarregava d’examinar-lo amb detall i d’emetre’n un informe.

—I saps quant de temps triga tot plegat? —va preguntar l’Spade.

—Crec que varia una mica. —En Midwinter no ho tenia clar.

—Això és important. Potser no ens queda gaire temps. Preguntem-ho al nostre diputat.

—Jo no tinc dret de vot —va dir en Midwinter, que no era amo de cap propietat, i per tant no complia la condició de la Franquícia dels Quaranta Xílings.

—Però jo sí —va puntualitzar l’Spade—. I pots venir amb mi.

Van sortir de la sala. El sol de juny els escalfava les cares mentre caminaven amb el pas decidit cap a la plaça del Mercat i entraven a la casa Willard.

El vescomte de Northwood tot just acabava de dinar, i els va oferir un got de porto. Hi havia fruita seca i formatge damunt la taula. En Midwinter va refusar el vi, però l’Spade el va acceptar. Estava molt bo, sedós i dolç, amb una agradable i estimulant nota de brandi al final.

L’Spade li va parlar de la befa d’en Hornbeam i del que havien esbrinat en els diaris de la setmana anterior. En Northwood es va sorprendre d’assabentar-se per primera vegada de la Combination Bill, però el cert és que ell no havia estat mai conscient de les seves obligacions parlamentàries.

—No em fa bona espina —va dir—. Ara entenc per què esteu preocupats. Evidentment, cal evitar que s’alteri el funcionament normal dels negocis, això ja ho sabem tots, però prohibir completament que els obrers s’uneixin és un acte opressiu. I no suporto els opressors.

—I aquí, a Kingsbridge —va dir l’Spade—, el sindicat realment ha contribuït a la fi de la vaga.

—Això no ho sabia —va afegir en Northwood.

—És molt recent. Però creieu-me, sense un sindicat hi haurà més conflictes industrials, no pas menys.

—Així, doncs, hauré d’esbrinar més coses sobre aquesta Combination Bill.

No era de bona educació demanar al noble que s’hi afanyés, però l’Spade igualment ho va fer:

—I quan creieu que ho tindreu, milord?

En Northwood va aixecar una cella, però va decidir prendre-s’ho bé.

—Hi escriuré avui —va dir—. El meu home de Londres me n’enviarà els detalls.

L’Spade va tornar a la càrrega.

—No em puc estar de preguntar quant de temps trigarà el comitè a donar una resposta.

—Ateses les presses evidents que té el govern, segurament només seran uns quants dies.

—Podem fer alguna cosa per persuadir el Parlament i que ho reconsideri?

—Com que els treballadors no tenen dret de vot, la manera amb què habitualment intenten influir en les decisions del Parlament és presentant-hi una petició.

—Doncs avui mateix m’hi poso.

El divendres següent, en Northwood va obtenir resposta a la seva carta. Va arribar en forma d’un home calb i rabassut anomenat Clement Keithley. Va explicar a l’Spade, que seia al despatx que en Northwood tenia confrontant la catedral, que era advocat i que treballava de secretari d’en Benjamin Hobhouse, que era membre del Parlament i coneixia Kingsbridge perquè el seu pare havia estat un comerciant de Bristol.

En Keithley, que havia estat a l’Escola de Gramàtica de Bristol amb en Hobhouse, va dir amb orgull que el senyor Hobhouse havia parlat aferrissadament contra la Combination Bill, però la seva oposició no havia estat suficient per carregar-se el projecte de llei que ara la cambra alta, la dels Comuns, havia d’estudiar.

—El govern del president Pitt té unes presses terribles amb aquesta llei, oi? —va fer en Northwood.

—Ja ho podeu ben dir, milord. Els seus opositors no han tingut temps d’organitzar peticions.

—Nosaltres tenim una petició —va dir l’Spade— amb centenars de signatures.

—Aleshores n’haurem d’aconseguir unes quantes més i presentar-la a la Cambra dels Lords. —En Keithley es va girar i es va dirigir a en Northwood—. Milord, seríeu tan amable de convocar una audiència pública per explicar aquesta qüestió als nostres electors?

—Molt bona idea. Quan?

—Avui o demà. No pot esperar.

—D’acord, segur que es pot arreglar per a demà.

—Vaig a comprovar que les sales comunals estiguin lliures —va dir l’Spade.

—Si és tan amable —va fer en Northwood.

—I potser al senyor Keithley li agradaria venir amb mi i donar un cop d’ull al lloc on intervindrà.

—Sí que m’agradaria —va dir en Keithley.

Van marxar. A fora de l’edifici, l’advocat es va aturar per contemplar la catedral. Sempre lluïa més amb la llum del sol, va pensar l’Spade.

—Encara la recordo —va dir en Keithley—. Hi havia vingut de petit. Majestuosa. I construïda de dalt a baix sense màquines.

—Jo no tinc res contra les màquines com a tals. Fet i fet, no es poden aturar. Però se’n pot esmorteir el cop.

—Exacte.

Van caminar pel carrer Major fins a la cruïlla, on hi havia les sales comunals. La porta era oberta. A l’interior hi havia un grapat de persones fent tasques de neteja i manteniment. L’Spade va conduir en Keithley al despatx del director. Sí, la sala gran estava lliure per al dissabte al vespre, i, per descomptat, el director rebria de bona gana el vescomte de Northwood si hi volia organitzar una reunió política.

Es van aturar un moment a la sala de ball. Els rajos de sol que entraven per la finestra dauraven la polseguera que aixecaven els encarregats de la neteja.

—Com pot comprovar —va dir l’Spade—, és molt àmplia. Hi ha unes dues-centes persones amb dret de vot a Kingsbridge, però m’imagino que també estarà obert als obrers.

—Sens dubte. El seu diputat ha de ser testimoni del fort sentiment que es desperta en els obrers quan s’assabenten que s’està ordint alguna cosa contra ells. Quants obrers hi ha a Kingsbridge?

—A les filatures de llana, si fa no fa, un miler.

—Animi’ls a venir.

—Faré que corri la veu.

—Fantàstic. Li suggereixo que reculli signatures per a la petició immediatament després de la reunió, i jo me n’emportaré tot el bloc a Londres diumenge.

—Amb sinceritat —va dir l’Spade—, quines possibilitats tenim de frenar el projecte de llei?

—No es podrà aturar —va respondre en Keithley—. És com les màquines. L’única esperança que ens queda és modificar-lo. Esmorteir el cop, com deia vostè.

Quina decepció. L’Spade estava enfurismat. «Tant de bo pogués ser-hi jo, al Parlament —va pensar—. Faria tremolar tots aquests malànimes».

La Sal veia l’emissari de Londres més aviat mediocre. Els bons oradors tenien normalment una bona planta, com en Charles Midwinter, però en Keithley era tot al contrari. Esperava que no fos com el reverend Bartholomew Small, que avorria a tothom. Ella volia que els obrers s’embravissin.

Malgrat tot, la reunió va atraure una gran multitud. La Sal hi veia els fabricants del tèxtil més importants i diversos centenars d’obrers de les fàbriques. Ja no hi quedava ni una cadira buida i la gent s’havia de quedar al darrere a peu dret. A primera línia hi havia una tarima amb una taula. El vescomte de Northwood va seure al lloc central de la taula; era ell qui portava clarament la batuta. Tenia a un costat l’alcalde Fishwick, i a l’altre, en Keithley, i l’Spade a l’extrem. La Sal estava entre el públic: si bé tenia un paper clau en la vaga, ningú no esperaria que hi hagués una dona a la tarima.

A un costat de la sala, l’Elsie Mackintosh seia en una taula amb paper, plomes d’escriure i tinta, a punt per recollir més tard signatures per a la petició.

En Northwood va obrir la sessió. Tenia bones intencions, però mal que li pesés, sonava com si fes un discurs davant les tropes per motivar-los abans del combat.

—Silenci tothom. Som aquí per conèixer de prop un projecte de llei que s’ha presentat al Parlament, o sigui que escolteu bé el que us dirà el senyor Keithley, que ha vingut des de Londres per explicar-nos-ho.

En Keithley estava més relaxat.

—Si el projecte de llei s’aprova tal com està ara, canviarà les vides de tots els treballadors d’aquest país: homes, dones i infants —va dir—. Per tant, si de cas no acabeu d’entendre alguna cosa, si us plau, aixequeu-vos i digueu-ho, o pregunteu i demaneu que us ho aclarim. No em fa res que m’interrompeu.

La Sal sabia que aquesta manera de fer era la millor per als treballadors, que reaccionaven bé a la informalitat.

En Keithley va començar amb la tramitació del projecte de llei que es feia a correcuita al Parlament:

—Anunciada pel primer ministre aquest dilluns passat no l’altre, primera lectura l’endemà; segona lectura el dia següent. El comitè va elaborar el seu informe al cap de set dies, és a dir, dimecres passat, i es presentarà davant de la Cambra dels Lords demà passat. Ara bé, no tenen tanta pressa d’escoltar els treballadors del país que governen. El Parlament encara no ha trobat temps per considerar una petició d’oposició al projecte de llei dels estampadors de calicó de Londres.

—No tenen vergonya —va cridar algú.

—I què diu aquest projecte de llei? —En Keithley va abaixar el to de veu dràsticament—: Companys, escolteu-me atentament. —I aleshores va augmentar gradualment el to—: Diu que qualsevol treballador que s’ajunti amb un altre…, encara que només sigui un…!, per demanar un augment salarial és autor d’un delicte i se’l pot sentenciar a dos mesos de treballs forçats!

La multitud va esclatar en un crit de protesta.

En Keithley impressionava més del que semblava, va pensar la Sal, agraïda. L’havia infravalorat.

—Un moment —va dir una veu esquerpa i penetrant.

La Sal va buscar-ne l’origen i va veure en Hornbeam allà dret.

Va observar que l’Spade xiuxiuejava alguna cosa a en Keithley, i va imaginar que li devia estar explicant qui l’havia interromput.

—Permeti’m una observació —va dir en Hornbeam—: el projecte de llei prohibeix igualment les associacions de patrons.

—Us agraeixo l’incís —va dir en Keithley—. M’han fet saber que tinc l’honor de dirigir-me al conseller Hornbeam, és així?

—Sí —va dir en Hornbeam.

—I sou fabricant de teixits, senyor Hornbeam.

—Sí.

—I jutge de pau.

—Sí.

—Heu emprat la paraula «igualment», però anem al detall. —En Keithley va desviar la mirada d’en Hornbeam per adreçar-se a la multitud—: Aquest projecte de llei, companys, permetrà al senyor Hornbeam acusar dos dels seus treballadors, qui siguin, de cometre un delicte d’associació. I després tindrà potestat per jutjar-los tot sol sense haver de passar per una segona instància ni jurat. En cas que els consideri culpables, els pot sentenciar a treballs forçats…, i tot això sense que ho hagi de consultar a cap altra persona més del món.

Va esclatar una remor de veus indignades entre el públic.

—Fixeu-vos en aquesta diferència —va continuar en Keithley—: Els patrons acusats en virtut d’aquest projecte de llei s’hauran de sotmetre com a mínim a dos jutges i un jurat.

—Això no és justícia! —va exclamar la Sal a viva veu. La gent del seu voltant van cridar en favor seu.

—I aquesta no és l’única desigualtat —va dir en Keithley—. Als treballadors se’ls podrà interrogar sobre les converses que tenen amb els seus companys de feina, i es considerarà delicte negar-se a contestar. Estareu obligats a declarar contra vosaltres mateixos i contra els vostres companys de feina; altrament anireu a la presó, si us hi negueu.

En Hornbeam es va tornar a aixecar.

—M’imagino que és advocat, senyor Keithley, o sigui que deu saber perfectament que l’associació, o la conspiració, és difícil de demostrar. Aquesta clàusula és essencial perquè el projecte de llei prosperi. Són els mateixos acusats els que han d’aportar les proves; altrament, no prosperaria cap acusació.

—Senyor Hornbeam, gràcies per assenyalar-ho. Repetiré el vostre raonament, perquè és d’importància cabdal. Companys, el senyor Hornbeam té raó quan diu que és difícil demostrar la conspiració, tret que s’obligui els acusats a declarar contra la seva pròpia persona. I per aquest motiu aquesta clàusula és essencial. Potser per això, companys, aquesta clàusula és aplicable només als treballadors i no als seus patrons!

Els afectats van bramar d’indignació.

La Sal es va adonar que en Hornbeam no s’havia topat mai amb algú de la talla d’en Keithley. Aquell home tenia una habilitat per debatre formidable; superava fins i tot l’Spade, que era el millor de Kingsbridge. En Hornbeam normalment se sortia amb la seva intimidant els altres, no amb arguments. Avui havia quedat fora de joc.

—Està previst que s’hi pugui presentar un recurs d’apel·lació —va dir en Hornbeam, desesperat.

—Gràcies, senyor Hornbeam. M’esteu fent la feina. El senyor Hornbeam m’acaba de recordar que un treballador condemnat en virtut d’aquesta llei pot recórrer la seva condemna. Fins aquí, tot bé, oi? L’única cosa que haurà de fer és pagar vint lliures.

La multitud va esclafir a riure. Cap treballador del tèxtil havia arribat a tenir mai vint lliures a les mans.

—Si per mala fortuna aquest treballador no té uns estalvis de vint lliures…

Ara les rialles eren sarcàstiques, i en Hornbeam es va enrojolar. L’acabaven d’humiliar públicament.

—Potser aquell treballador podria arribar a reunir un grup de partidaris i obtenir les vint lliures. Són molts diners, però potser ho aconsegueixen! Però, és clar, si fan això, aleshores estarien generant una associació i, per tant, s’estarien saltant la llei.

—O sigui, que ens tenen entre l’enclusa i el martell —va cridar algú.

—I encara hi ha una altra cosa —va dir en Keithley—. Alguns de vosaltres deveu haver posat diners en un fons d’un sindicat o d’un grup semblant.

La Sal va assentir amb el cap. El sindicat havia recollit diners per ajudar econòmicament els vaguistes. Com que la vaga s’havia acabat ràpid, n’havien quedat uns quants.

En Keithley va dir:

—I què us penseu que diu el projecte de llei? —Va fer una pausa dramàtica—. El govern es quedarà aquests diners!

—Lladres roïns! —va cridar algú.

En Hornbeam es va aixecar, va abandonar el lloc i es va dirigir cap a la sortida.

En Keithley el va assenyalar i va dir:

—Aquest és el concepte que el senyor Hornbeam té de la justícia.

La cara d’en Hornbeam ara treia foc.

Mentre en Hornbeam desapareixia per la porta, en Keithley va dir:

—I sembla que aquest també és el concepte que el primer ministre té de la justícia. Però no és la meva idea de justícia, i molt em temo que tampoc no és la vostra.

El públic va respondre amb crits d’assentiment.

—Si no és el concepte de justícia que teniu vosaltres, potser us agradarà signar la petició. —En Keithley va assenyalar on era l’Elsie, al costat de la sala—. La senyora Mackintosh té tinta i paper. Si us plau, escriviu el vostre nom, o feu-hi una creu i permeteu que la senyora Mackintosh escrigui el vostre nom. —La gent es va començar a aixecar del seu lloc i es va dirigir a la taula de l’Elsie. En Keithley va alçar la veu—: Demà portaré la vostra petició a Londres i faré tot el que estigui a les meves mans per persuadir el Parlament que en prengui nota.

A la cua que s’havia format a la taula de l’Elsie, ja hi havia més de la meitat del públic.

La Sal estava profundament satisfeta. La legislació s’havia explicat fil per randa. Ningú no dubtava gens del seu ànim pervers.

En Frank Fishwick es va aixecar per parlar.

—En qualitat d’alcalde de Kingsbridge, m’agradaria expressar el meu agraïment al senyor Keithley —va començar a dir.

No se l’escoltava ningú, i l’alcalde Fishwick va deixar-ho estar.

L’Spade estava content. El govern havia intentat aprovar la nova llei sense que la gent se n’adonés, però no s’havia sortit amb la seva. En Keithley havia deixat més clar que l’aigua el risc que suposava, i el projecte de llei no prosperaria sense entrebancs.

Mentre centenars de treballadors feien cua per signar, en Keithley va dir a l’Spade:

—Com ho té per venir amb mi a Londres, demà?

L’Spade va quedar sorprès, però després de rumiar-hi una mica va dir:

—Bé. No m’hi podré quedar gaire, però podria venir.

—Pot ser útil tenir un home de Kingsbridge a l’abast per si una comissió parlamentària volgués obtenir proves directament d’una font fidedigna.

—Perfecte.

En Charles Midwinter va anar a trobar-los, i l’Spade els va presentar.

—El pastor Midwinter és el tresorer del sindicat format pels teixidors d’en Hornbeam —va explicar.

Van fer una encaixada, i en Charles va dir:

—Em permet que li faci una pregunta, senyor Keithley?

—Oi tant.

—Tinc deu lliures que pertanyen al sindicat… Són totes de donacions de simpatitzants de Kingsbridge. Puc fer alguna cosa perquè no caiguin en mans del govern?

—Sí —va dir en Keithley—. Crear una mutualitat.

Les mutualitats eren populars. Un grup de persones hi posaven cada setmana una petita quota de diners, i quan alguna d’elles es posava malalta o es quedava sense feina, el grup de mutualistes li pagaven una pensió modesta que li permetés subsistir. Hi havia centenars d’entitats com aquesta a Anglaterra, fins i tot milers. L’administració pública les fomentava, perquè finançaven persones que altrament recorrerien a la beneficència.

—Faci que tots els membres del sindicat —va dir en Keithley— també siguin membres de la mutualitat, i després traspassi-hi tots els diners del sindicat. Així, el sindicat no tindrà diners i el govern no els podrà requisar.

En Midwinter va fer un somriure.

—Molt hàbil.

—A més —va afegir en Keithley—, una mutualitat pot exercir moltes de les funcions d’un sindicat sense que es noti. Per exemple, pot debatre amb els patrons sobre la nova maquinària, amb el pretext que afecta les despeses de l’empresa.

A l’Spade li va agradar la idea, però hi veia un inconvenient.

—I si al final ens en sortim i el projecte de llei fracassa?

—Aleshores estripi el document de la transferència de diners.

—Gràcies, senyor Keithley —va dir en Midwinter.

—Que pràctic tenir un advocat a mà —va dir l’Spade.

L’Spade havia fet amistat amb un dels seus millors clients de Londres, l’Edward Barney, un jove marxant de draps. L’Spade es va endur un bagul carregat de mostres per justificar així la despesa del viatge a través d’algunes vendes. Va visitar el magatzem de l’Edward a Spitalfields, on hi havia exposats, al costat de la porta, moarés, velluts, caixmirs i mescles especials, i en lleixes, al fons, les habituals bales de sarja i linsey-woolsey.

L’Edward va convidar l’Spade a quedar-se al pis que hi havia sobre el magatzem. L’Spade va acceptar-ho de seguida: no li agradava hostatjar-se en tavernes, que no eren mai ni confortables ni netes.

La Workmen’s Combination Bill no va fer avenços al Parlament durant una setmana. Mentre l’Spade feia temps, va anar a visitar els seus clients habituals a Londres. Semblava que els negocis es recuperaven: les exportacions a Amèrica compensaven la caiguda del comerç europeu.

Quan ja no li van quedar més clients a qui anar a visitar, va anar a veure el pare de l’Edward, en Sid. Si bé només tenia quaranta-cinc anys, en Sid s’havia retirat del negoci a causa de l’artritis, i seia tot el dia entre coixins amuntegats sota les extremitats retorçades. Li agradava xerrar amb algú que li distragués el pensament del seu malestar. L’Spade li va parlar de la Combination Act i de la reacció que havia tingut a Kingsbridge.

—Coneixia un noi que es deia Hornbeam —va dir en Sid—. Joey Hornbeam. Era orfe. Tots érem molt pobres, però jo em vaig espavilar tot sol. I en Joey també.

L’Spade tenia curiositat per saber més coses del passat de l’empresari més ric de Kingsbridge.

—I com s’ho va fer?

—Com vaig fer jo, però en una altra casa de teixits: va començar fregant terres, va passar a noi dels encàrrecs, mantenia els ulls ben oberts i el cap alerta, va aprendre tot el que hi havia per aprendre sobre el negoci draper, i va esperar que es presentés una oportunitat. I aquí és on els nostres camins es van separar. Jo em vaig casar amb la filla del meu superior. L’Eth, al cel sigui, em va donar l’Edward i quatre filles més abans de morir.

—I en Hornbeam?

—Va muntar la seva empresa.

—D’on va treure els diners?

—Ningú no ho sabia del cert. Al cap d’un temps, s’ho va vendre tot i va marxar de Londres. Ara ja sé on va anar a parar: a Kingsbridge.

—Creu que era una mena d’estafador?

—Segurament. No l’hi tindria en compte. Era de Saint Giles, una barriada sense llei, on no existia ni el bé ni el mal.

L’Spade va assentir.

—I com era, llavors?

—Un home intractable —va dir en Sid—. Del morro fort.

—I encara ho és —va dir l’Spade.

La Cambra dels Lords es reunia a la Sala de la Reina, d’època medieval, dins del Palau de Westminster, i ho feia —en Keithley va informar-ne l’Spade— des d’abans que Guy Fawkes intentés destruir-la amb pólvora. Els visitants podien entrar a la sala, però s’havien de quedar darrere d’una barana, anomenada «la barra». L’Spade va romandre dret amb els dos colzes sobre la barra mentre els lords debatien la Combination Bill. Fins llavors, no havia vist més d’un o dos aristòcrates en una mateixa habitació: allà n’hi havia a desenes, a part dels bisbes. Com no podia ser d’altra manera, li interessava la roba que portaven, feta amb teixit de qualitat i amb un bon tall. Les seves intervencions no l’impressionaven tant. Utilitzaven frases enrevessades sense necessitat, i les havia de simplificar al cap abans de poder copsar-ne els arguments. Potser a les classes altes els agradava parlar d’aquella manera.

Es van aixecar diverses persones per mostrar el seu suport al projecte de llei, argumentant que les associacions «il·legals» entre els treballadors cada vegada eren més habituals i amenaçaven de crear greus problemes. «Ximpleries», va dir l’Spade entre dents. No hi havia prou sindicats. Milions d’obrers estaven desprotegits de la cobdícia dels patrons.

El que realment temia la Cambra dels Lords, l’Spade no en tenia cap dubte, era que esclatés una revolució com la que hi havia hagut a França.

En Keithley parlava amb molta confiança amb un home que estava dret, com l’Spade, amb els colzes sobre la barra. Al cap d’una breu conversa, es va girar i va mirar l’Spade:

—Lord Holland parlarà després del que ve ara no l’altre.

En Holland era l’únic lord que en principi es pronunciaria contra el projecte de llei.

—Qui era aquell home amb qui parlava?

—Un periodista del diari. Ho saben tot.

L’Spade va escrutar l’home de cap a peus.

—I on té el quadern de notes?

—Està prohibit —va dir en Keithley—. Prendre notes va contra les normes de la cambra.

—O sigui que ho ha de recordar tot de memòria.

—Tant com pugui. Si mai sent un lord o un diputat que es queixa que els diaris no són fidedignes, pregunti’ls per què no deixen que els periodistes prenguin notes.

—Que absurd.

—Aquest lloc té massa normes absurdes.

Un cop més, l’Spade va sentir la necessitat d’esdevenir diputat i de fer campanya per incloure-hi reformes.

En Keithley va assenyalar Lord Holland, un home amb elegància que rondava els vint-i-cinc anys, de celles negres i tofudes, cabells foscos rinxolats i entrades incipients a les temples. Tot i que era esclavista a Jamaica, en altres aspectes era liberal.

—Està casat amb una dona divorciada —va murmurar en Keithley en to de reprovació; l’Spade, que era l’amant d’una dona casada, no podia compartir amb ell la seva desaprovació.

Al cap d’uns minuts, en Holland estava dret, i va parlar amb vehemència.

—El projecte de llei és injust per principi i de tendència maliciosa —va dir.

«Bona arrencada», va pensar l’Spade.

—L’objectiu del projecte de llei és evitar les associacions de treballadors, però la característica més important i particular és que canvia el judici del jurat davant del procediment sumari. Ens hem de preguntar si el projecte de llei serà tan eficaç per desintegrar les associacions com per generar unes conseqüències igual de perilloses per a la societat.

Tot plegat era una mica abstracte, per a l’Spade, massa allunyat de les vides rutinàries de la gent a qui anava destinat el projecte de llei.

—Les dues parts no es troben en igualtat de condicions; la desigualtat està a favor dels patrons. Juguen amb avantatge sobre els treballadors, perquè tenen la capacitat d’aguantar més temps, tenen millors oportunitats de perjudicar la humanitat a favor seu, són menys i, per tant, es poden concentrar més fàcilment i aliar les seves forces, i passar desapercebuts.

En Holland va utilitzar una comparació llarga i confusa d’un gat i un gos que estaven a matadegolla per il·lustrar un fet tan senzill com ara que patrons i treballadors tenien interessos oposats, i, per tant, els jutges de pau, que també eren fabricants, no podien ser objectius quan jutgessin els seus treballadors, o els treballadors dels seus amics.

—L’amo sempre estarà interessat a imputar una conspiració als seus treballadors, encara que es trobi davant d’un cas perfectament just com és la pujada dels salaris.

—Ben dit, collons —va murmurar l’Spade.

En Holland va alertar que el camp d’acció del projecte de llei era massa ampli.

—Es pot acusar una persona de pertinença a una associació simplement per haver donat consells d’amic amb tota la bona intenció del món!

Va acabar llançant la proposta d’una demora de tres mesos per poder avaluar més a fons el projecte de llei.

No va rebre el suport de ningú. Els impulsors del projecte de llei no es van molestar a replicar la seva intervenció. El seu suggeriment de demora va quedar rebutjat.

No es van tenir en compte cap de les peticions.

El projecte de llei es va portar aleshores a votació. Van ser tan pocs homes els que van cridar «no» que fer un recompte va ser innecessari.

Al cap de dos dies, el rei aprovava el projecte de llei i esdevenia llei.





23


L’Elsie no sabia pas per què la seva mare estava nerviosa. Tots eren a palau i esmorzaven. L’Arabella tenia una torrada al plat, que havia untat amb mantega però no havia tastat. Entre cella i cella de color pèl-roig i castany, hi havia una arruga subtil. A part d’això, se la veia bé. Últimament s’havia engreixat, però feia cara de bon any. Què l’amoïnava?

El bisbe atacava les salsitxes i llegia el The Times.

—Un front anglorús ha envaït els Països Baixos —va dir. Li agradava explicar a la seva dona i a la filla què passava al món—. Aquesta part dels Països Baixos la van conquerir fa uns anys els francesos i van decidir anomenar-la República Batava.

L’Elsie tenia la Kingsbridge Gazette al davant.

—Aquí diu que el 107è regiment d’infanteria, és a dir, el de Kingsbridge, forma part d’aquest front. Alguns antics alumnes de l’escola dominical són en aquest regiment. Tant de bo estiguin tots bé.

—Segur que hi ha en Freddie Caines —va dir l’Arabella.

—Qui és en Freddie Caines? —va preguntar el bisbe.

—Sí… abans estava amb la milícia d’aquí. No sé com el vaig conèixer. Un noi encantador.

—Ja me’n recordo —va dir l’Elsie—. És el cunyat de l’Spade.

—Me n’havia oblidat —va afegir l’Arabella.

Era un matí de setembre esplèndid i feia un sol radiant que entrava per les finestres de la sala d’esmorzar. En Kenelm es va aixecar.

—Si em dispenseu —va dir—. El fuster ha de venir a instal·lar una porta nova al porxo del costat nord, l’antiga s’ha podrit tota, i m’haig d’assegurar que la col·loca al lloc que toca. —I se’n va anar.

L’Elsie ja havia passat dues hores a la cambra dels nens, netejant i vestint l’Stevie, que tenia dos anys, amb l’ajuda de la mainadera. Aquell mateix dia, més tard, organitzava un berenar per als qui col·laboraven amb l’escola i li havien fet costat durant la vaga. Quan estava a punt d’excusar la seva presència, la seva mare va dir:

—Tinc notícies i segur que us sorprendran.

—Que emocionant —va dir l’Elsie, que s’havia tornat a asseure.

Al bisbe no li feia tanta emoció.

—Notícies de què? —va preguntar amb indiferència.

—Estic embarassada —va dir l’Arabella.

L’Elsie es va quedar mirant la seva mare amb estupefacció. Si tenia quaranta-cinc anys! I el bisbe en tenia disset més que ella, seixanta-dos. A part, tenia sobrepès i d’agilitat, ben poca. I és més, l’Elsie feia anys que no veia que el seu pare toqués la seva mare amb afecte. Gairebé va saltar i va dir «Com ha estat, això?», però es va frenar a temps i va preguntar:

—Quan?

—Pel desembre, crec —va dir l’Arabella.

El bisbe no se’n sabia avenir.

—Però si… —va començar ell.

—Te n’has de recordar. Va ser per Pasqua.

—Aquest any, el Diumenge de Resurrecció queia en 24 de març —va dir.

Semblava satisfet de tenir un bri d’informació a què aferrar-se mentre aquest terratrèmol sacsejava el món.

—Me’n recordo perfectament —va dir l’Arabella—. La primavera la sang altera… Quina energia que tenies.

—Davant dels altres, no, si us plau! —va demanar el bisbe, avergonyit.

—Ai, no siguis beneit, que l’Elsie és una dona casada.

—Tant és…

—Aquella nit vas gaudir d’un porto especialment exquisit.

—Ah!

Semblava que el bisbe ho recordés.

—Quan et vas despertar i em vas veure al teu costat, recordo que feies cara d’una mica sorprès.

—I fa tant de temps, d’això? Va ser per Setmana Santa?

—Sí, diria que sí —va dir l’Arabella, però l’Elsie veia una mirada de neguit en els ulls daurats de la seva mare, i aleshores va saber que alguna cosa no rutllava. L’Arabella estava interpretant un paper. Podia estar molt feliç per l’embaràs, però hi havia alguna altra cosa que la tenia molt amoïnada. Però què? No s’entenia.

L’actitud del bisbe també sobtava. Per què no el feia feliç? Una criatura, a la seva edat! Els homes normalment estaven orgullosos de la seva capacitat de tenir fills. Els vilatans de Kingsbridge ben aviat es donarien copets de colze els uns als altres i dirien a cau d’orella: «El vell encara donarà molta guerra».

I aleshores l’Elsie va tenir un pensament del tot desconcertant: i si el bisbe creia que la criatura no era d’ell?

Només de pensar-ho feia riure. Les dones de l’edat de l’Arabella no cometien adulteri. Si més no, l’Elsie no la’n veia capaç. Que no perdien interès per totes aquestes històries? L’Elsie en el fons no en sabia res, d’aquestes coses.

I de cop i volta va recordar una conversa amb la Belina Goodnight, la xafardera del poble.

—Què és això que diuen de la teva mare? —va preguntar la Belinda a l’Elsie, a la catedral, un diumenge—. Es veu que ella i l’Spade són carn i ungla.

L’Elsie va esclafir a riure.

—La meva mare? —va dir—. No diguis bestieses.

—M’han dit que sempre està a la botiga de la seva germana.

—Com qualsevol dona de Kingsbridge que vulgui anar a la moda.

—Ah, és clar, deu ser això —va dir la Belinda.

Era per això que l’Arabella estava neguitosa quan havia de donar una notícia que hauria d’haver estat una alegria per a tothom? Si el bisbe creia que li havia estat infidel, la seva fúria seria incontrolable. Tenia un esperit venjatiu que déu-n’hi-do. Una vegada havia tancat l’Elsie a la seva habitació i l’havia alimentat només amb pa i aigua durant una setmana, per una ofensa que ara ja no recordava. La seva mare havia plorat, però no havia tingut cap efecte en la inflexibilitat del bisbe.

Va mirar fixament el seu pare, intentant llegir-li la ment. Primer s’havia quedat petrificat, després avergonyit. Ara, va pensar l’Elsie, estava perplex. Segurament li devia costar de creure que hagués fet l’acte sexual per primera vegada feia anys i que després se n’hagués oblidat. D’altra banda, devia ser plenament conscient que de vegades bevia més porto del compte, i tothom sabia que, quan això passava, aleshores t’oblidaves de tot el que havies fet.

I havia reconegut que es recordava de l’endemà al matí. Que tots dos s’havien despertat junts al llit. Amb això no s’havien resolt els dubtes? No gaire, pel que semblava. Qualsevol dona que s’hagués quedat embarassada del seu amant es ficaria al llit amb el seu marit per convèncer-lo que la criatura era seva. L’Arabella podia haver estat tan pèrfida?, es va preguntar. «La meva mare?».

Una dona desesperada podia arribar a fer moltes coses.

La Sal estava contenta del rumb que agafaven les coses. Malgrat que el sindicat s’havia hagut de dissoldre arran de la Combination Act, la mutualitat l’havia substituït i s’havia estès per tota la ciutat. Els representants de les fàbriques ara es dedicaven a recaptar subscripcions setmanals per a la «mútua», i es trobaven periòdicament per debatre afers sobre la societat i altres temes relacionats. Ja hi havia dos fabricants de filatures que volien introduir maquinària nova que havien trobat convenient anticipar-se i abordar amb el representant de la mutualitat els futurs canvis.

Els treballadors irlandesos s’havien instal·lat a Kingsbridge, i ningú ja no recordava per què hi havia hagut batusses. Freqüentaven dues o tres tavernes del moll, que ara es coneixien com a pubs irlandesos i estaven contentes de fer negoci. En Colin Hennessy, l’irlandès que en Kit havia conegut el dia que havien arribat, era el representant de la mútua a Can Porqueres.

Una nit d’octubre, en Colin va aparèixer a la taverna Bell, on la Sal seia amb en Jarge i l’Spade. A la Sal li queia bé en Colin. Era el seu tipus: de bona còrpora, fort i sense por. L’Spade el va convidar a una gerra de cervesa. En va fer un glop llarg, es va eixugar els llavis amb la màniga i els va dir per què els havia anat a buscar.

—En Hornbeam ha comprat una màquina nova, una embonadora enorme.

La Sal va arrufar les celles.

—És la primera notícia que en tenim.

—Me n’he assabentat avui mateix. Estaven fent lloc perquè arriba demà.

—O sigui que no n’ha dit res als treballadors.

—Res de res.

La Sal va mirar l’Spade.

—Se salta l’acord.

—Haurem de tornar a fer vaga —va dir en Jarge.

En Jarge estava fet de la mateixa pasta que en Hornbeam, va pensar la Sal; sempre a favor de la resposta més agressiva. Aquesta mena de persones creien que les coses s’arreglaven amb els punys, malgrat que els fets demostraven tot el contrari.

—Potser tens raó, Jarge, però primer hem de parlar amb en Hornbeam i descobrir quina en porta de cap. Per què ha actuat així? Costa d’entendre què en traurà, fora de molts problemes —va argumentar l’Spade.

—No et dirà la veritat —va dir en Jarge.

—Però sempre pots esbrinar alguna cosa senzillament analitzant quina mentida és la que una persona tria explicar.

En Jarge es va fer enrere.

—Tens raó, suposo.

—Sal —va dir l’Spade—, tu i jo hauríem d’anar a veure en Hornbeam, perquè som de la comissió que controla que es compleixin els acords. I ens hauríem d’endur en Colin perquè ell pot donar fe que en Hornbeam els ha incomplert.

—Entesos —va dir la Sal.

—Quan hi anem?

—Ara —va dir la Sal—. No puc agafar temps de les hores de feina.

En Colin semblava una mica espantat, però finalment va dir:

—D’acord, som-hi. —I va buidar la gerra.

Van deixar en Jarge i van enfilar carrer Major amunt, cap al barri exclusiu del nord. Els va obrir la porta de la casa d’en Hornbeam un criat, que se’ls va mirar amb menyspreu fins que va reconèixer l’Spade.

—Bona nit, senyor Shoveller —va dir amb recel.

—Com anem, Simpson? —va fer l’Spade—. Si us plau, digui al conseller que li estaria molt agraït si ens dediqués cinc minuts del seu temps per a una qüestió de vital importància.

—Molt bé, senyor. Si us plau, passin al vestíbul mentre vaig a veure si el conseller Hornbeam és a casa.

Van entrar. La Sal va trobar que el vestíbul era fosc i depriment. Hi havia una llar de foc sense foguera i un rellotge de caixa alta que feia tic-tac amb solemnitat. En el retrat que penjava damunt la llar de foc, en Hornbeam mirava amb cara malèfica qualsevol que gosés posar un peu a casa seva. Quin sentit tenia disposar d’una casa gran, si vivies sense llum ni caliu? De vegades, la gent rica no sabia com gastar-se els diners.

En Simpson va tornar i els va acompanyar cap a una habitació més reduïda que devia ser l’estudi o el despatx d’en Hornbeam. Era tan poc acollidora com el vestíbul. En Hornbeam estava darrere d’un gran escriptori, vestit amb un abric d’una tela exquisida de color marró fosc. Va anar per feina:

—Què passa, Shoveller?

L’Spade no estava disposat a saltar-se els compliments.

—Bona nit, conseller —va dir.

En Hornbeam no els va convidar a seure. Va mirar incisivament en Colin i en acabat va tornar a l’Spade.

—Què hi fa aquest home, aquí?

L’Spade no permetria que fos en Hornbeam qui dirigís la conversa. Va fer el sord a la seva pregunta.

—Heu comprat una màquina d’embonar nova —va dir.

—I això què hi té a veure, amb vosaltres?

—La senyora Box i jo estem entre els encarregats de controlar que es compleixen els acords que van posar fi a la vaga que van causar els vostres telers de vapor.

En Hornbeam es va enfurismar.

—Que van causar ingerències externes.

L’Spade va continuar ignorant les interrupcions d’en Hornbeam que buscaven brega.

—Nosaltres tenim l’esperança que no n’hi hagi una altra.

—Doncs no la convoqueu! —En Hornbeam va riure amb aires de suficiència.

L’Spade no va caure en les seves provocacions.

—Recordareu, Hornbeam, que tot el col·lectiu de fabricants de filatures van acordar que es consultaria els treballadors cada vegada que s’introduís maquinària nova important, per evitar el malestar que tantes vegades desperta un canvi que no s’ha comunicat prèviament.

—Què voleu de mi?

—Volem que informeu els treballadors sobre la nova màquina, que els expliqueu quanta gent hi treballarà i a quants substituirà, i debatre’n les conseqüències.

—Tindreu la meva resposta demà.

Es va fer un silenci. La Sal va entendre que pretenia que marqués el final de la reunió. Després d’una espera incòmoda, els tres visitants van sortir de l’habitació.

Un cop fora, l’Spade va dir:

—No ha anat tan malament com m’esperava.

—Què dius? —va fer en Colin—. S’ha comportat com un miserable! Si pogués, ens hauria penjat a tots tres.

—Ja, i al final m’esperava la seva negativa directa…, però aleshores va i ens diu que esperem a demà. Això vol dir que s’ho rumiarà. I això ja fa més bona pinta.

—No ho sé —va dir la Sal—. Jo crec que es guarda una carta a la màniga.

La Sal somiava que en Colin Hennessy li feia l’amor, les grenyes negres li queien a la cara mentre gemegava de plaer, quan de cop i volta la van despertar uns cops a la porta de casa seva. Es va sentir culpable quan va veure el marit al seu costat. Quina gran sort que els altres no poguessin conèixer els teus somnis.

Va pensar que qui picava era el despertador del carrer, que pels volts de les quatre del matí recorria els barris despertant els treballadors de les fàbriques tèxtils. Però el soroll es va repetir, com si algú volgués entrar a casa.

En Jarge va anar a la porta amb roba interior, i la Sal li va sentir dir:

—Quin coi d’hora és?

I una veu va dir:

—Escolta’m, Jarge Box, no em creïs problemes. Vull la teva dona, a tu no.

Semblava el xèrif Doye, va pensar la Sal, i es va quedar morta de por. No era per en Doye en si mateix, sinó perquè representava el poder arbitrari d’homes sense escrúpols com en Hornbeam. Tenia por d’en Hornbeam.

Va sortir del llit i es va posar el vestit pel cap. Es va calçar les sabates i es va remullar la cara. Tot seguit, va anar a la porta.

En Doye anava amb l’algutzir Reg Davidson.

—Què diantre voleu de mi vosaltres dos?

—Has de venir amb nosaltres —va dir en Doye.

—No he fet res dolent.

—Se t’acusa d’un delicte d’associació.

—Però si el sindicat s’ha tancat.

—Jo, d’això, no en sé res.

—Qui m’acusa?

—El conseller Hornbeam.

Va notar una esgarrifança de pànic. O sigui que en Hornbeam es referia a allò quan els va dir «Tindreu la meva resposta demà».

—Que ridícul —va dir ella, però no era pas ridícul, sinó esfereïdor.

Es va posar l’abric i va sortir.

En Doy i en Davidson la van acompanyar pels carrers freds i tenebrosos fins al centre de la ciutat. Va pensar amb esgarrifança tots els possibles càstigs que li vindrien: assots, ceps de càstig, presó o treballs forçats. A les dones sentenciades a treballs forçats les obligaven a batre cànem: durant dotze hores al dia havien de colpejar amb un mall cànem remullat, separant les fibres del cor llenyós per poder-les convertir, després, en corda. Era una feina que esllomava. Però en realitat no veia com la podien declarar culpable.

Va donar per fet que anaven a casa d’en Hornbeam, però la seva sorpresa va ser que la van portar a la mansió d’en Will Riddick.

—Què hi fem, aquí? —va preguntar.

—El senyor Riddick és jutge de pau —va respondre en Doye.

En Hornbeam era perillós i en Riddick era el seu titella. Què tramaven? Allò no pintava bé.

El vestíbul de casa d’en Riddick feia olor de cendres de tabac i de vi ranci. Un mastí estava encadenat en un racó, i els va bordar. A la Sal la va sorprendre trobar-hi en Colin Hennessy, assegut en un banc, i va recordar, avergonyida, el somni que havia tingut. A en Colin el vigilava un agent, en Ben Crocket.

—Això és per la visita d’ahir a la nit a en Hornbeam —va dir la Sal a en Colin.

—Jo em pensava que fèiem el que els manufacturers havien acordat —va afegir en Colin.

—I ho vam fer. —La Sal estava desconcertada i atemorida a parts iguals. Es va girar i va mirar en Doye—. És evident que en Hornbeam us ha ordenat que ens detingueu —va dir la Sal.

—Ell és el president dels jutges de pau.

Això era veritat. No era culpa d’en Doye. Ell només era un instrument.

La Sal va seure al banc, al costat d’en Colin.

—I ara què fem? —va preguntar a en Doye.

—Esperar.

Va ser una espera llarga.

La casa es va despertar a poc a poc. Un criat malganós netejava la llar de foc i preparava la llenya, però no la cremava. L’Alf Nash va fer el lliurament de llet i nata fresca a la porta de la casa. La llum del dia es filtrava per una finestra sutjosa al vestíbul, juntament amb els sons de fons de la ciutat: les peülles dels cavalls, les rodes de carro contra les llambordes, i el bon dia que es deien homes i dones que sortien de casa seva per dirigir-se a la feina.

La Sal va sentir l’olor de cansalada fregida, i va caure que encara no havia menjat ni begut res. Però no havien ofert res per entretenir la gana i la set a ningú, ni tan sols al xèrif.

En el moment exacte en què el rellotge amagat en algun racó de la casa tocava les deu, en Hornbeam va aparèixer. El criat malganós el va deixar entrar. No va dirigir la paraula a cap dels presents al vestíbul, sinó que va seguir el criat per les escales.

Això no obstant, al cap d’uns minuts el criat va aparèixer al cim de les escales i va dir:

—Vinga, pugeu.

El criat d’en Riddick era un pallús. La Sal es va preguntar si els criats s’acabaven assemblant als seus amos, com passava amb els gossos.

Van pujar les escales i els van fer passar a una gran sala d’estar. Encara no havien netejat les restes del sarau de la nit, i hi havia copes de vi brutes i tasses escampades per tot arreu. La Sal va arribar a la conclusió que la dona d’en Riddick, la filla d’en Hornbeam, la Deborah, no havia aconseguit canviar gaire els hàbits d’en Riddick.

En Riddick seia en una cadira alta, vestit amb roba civil i una perruca, tot i que feia cara de no haver-se recuperat encara de la festa de la nit anterior. En Hornbeam estava assegut en un sofà, dret com un rave i amb el posat greu. Entre tots dos hi havia un home que la Sal no reconeixia assegut en una tauleta amb paper i tinta, segurament devia ser un escrivà.

En Riddick va dir:

—Xèrif Doye, citi els noms dels acusats i els càrrecs.

—Colin Hennessy i Sarah Box —va anunciar en Doye—, tots dos, treballadors de les filatures de Kingsbridge, acusats d’un delicte d’associació pel conseller Hornbeam.

L’escrivà s’afanyava a prendre nota de tot amb una ploma.

La Sal es va adonar que tota l’escena estava estudiada fins a l’últim detall perquè semblés un judici just.

—Com es declaren els acusats davant dels càrrecs? —va fer en Riddick.

—No culpable —va dir en Colin.

—No hi ha hagut associació —va declarar la Sal—. El sindicat s’ha dissolt. Només complíem els desitjos dels fabricants de teixits, no hem conspirat contra ells.

—Conseller Hornbeam —va fer en Riddick—. Quins són els fets?

En Hornbeam va parlar en un to clarament monòton.

—La Box i en Hennessy van venir a casa meva ahir al vespre pels volts de les vuit. Em van dir que havia comprat una gran màquina d’embonar i que necessitava el permís dels meus treballadors per instal·lar-la. Em van amenaçar de fer vaga si m’hi negava.

—Em fa l’efecte —va dir en Riddick— que es van associar per interferir en els negocis d’una manera que infringeix clarament la Combination Act.

—No —va dir la Sal—, no la infringeix.

—Sal Box, et vaig conèixer a Badford, quan eres la Sal Clitheroe, i en aquell temps ja eres conflictiva.

—I tu eres un borratxo violent. Però ara no som a Badford, som a Kingsbridge, i els fabricants de teixits de Kingsbridge tenen un acord amb els treballadors. L’acord va significar el final de la vaga, i les filatures d’en Hornbeam van tornar a obrir. Però ell no respecta l’acord. És com un home que suplica a Déu que l’ajudi, però després no trepitja una església. Ahir a la nit, en Colin i jo li vam dir que trencava un acord, i jo li vaig dir que respectar l’acord era la millor manera d’evitar vagues. Això no és cap amenaça, és un fet, i no existeix cap llei contra els fets.

—Per tant, reconeixes que us vau associar, i reconeixes que vau intentar interferir en els negocis del conseller Hornbeam.

—Quan avises un babau que amb el que fa s’enganxarà els dits, d’això, en diuen interferir?

En Will no va respondre la pregunta.

—Us declaro culpables a tots dos —va dir—. I us condemno a dos mesos de treballs forçats.





24


Benvolgut Spade,

Heus-me aquí, als Països Baixos. Ja he tingut una primera experiència bèl·lica, i encara estic viu i prou sencer. Les notícies que venen ara són totes dolentes.

Ens vam aplegar a Canterbury, i haig de confessar que la seva catedral encara és més gran que la nostra de Kingsbridge. Molts nois que s’han allistat venen de la milícia, com jo, o sigui que tots estàvem allò que diuen bastant «verds»; en resum, que no havíem participat encara en cap combat real. Però això es va acabar aviat.

Vam aterrar en un lloc anomenat Callantsoog —tenen uns noms molt divertits—, i de seguida ens va venir l’enemic a atacar a les dunes. Tenia tanta por, que hauria fugit d’allà cames ajudeu-me, però darrere només tenia el mar; per tant, havia de resistir i lluitar. Al final, els nostres vaixells van disparar amb els seus canons sobrevolant els nostres caps i directes a l’enemic, i van ser ells els que van fugir corrents.

Ens van deixar algunes places fortes i ens hi vam poder traslladar, però no gaires dies. Ben aviat vam tenir un combat a Karbbendam, on el general francès era un home que es deia Marie Anne —ara entendràs el que et deia dels noms—; de totes maneres no devia ser gaire bo, perquè els vam vèncer.

Aleshores va venir el duc de York amb alguns reforços i vam pensar que podíem estar tranquils. Vam caminar fins a una ciutat que es deia Hoorn i la vam conquerir, però de seguida ens en vam anar i vam tornar on havíem començat; a l’exèrcit aquesta mena de coses passen molt. Sort que tu, Spade, no portes els teus negocis així, ha ha ha.

Vam passar una mala estona caminant al llarg d’una platja estreta sense aigua fresca, els francesos ens van disparar i no sabíem si moriríem de set o per les bales. Al meu company, a en Gus, li van disparar al cap i va morir; a l’exèrcit fas amics ràpid, però els pots perdre amb la mateixa facilitat. Aleshores es va fer fosc, i ens van dir que l’enemic s’havia batut en retirada; no sé pas què vam fer per espantar-lo!

La desgràcia va caure a la ciutat de Castricum. Plovia a bots i barrals, però per mala fortuna aquest no era el problema més gros que teníem. Els francesos atacaven amb baionetes, amb la qual cosa el combat era molt sanguinari i vam fugir. La cavalleria francesa ens va atrapar. Jo sagnava per un tall que tenia al braç i hauria mort, si no hagués estat per uns soldats dels Dragons Lleugers que van aparèixer d’una mena de vall a les dunes i van fer recular els francesets.

Vam perdre molts homes en aquella batalla i el duc va decidir que ens repleguéssim perquè hi hagués una treva, i se’n va tornar a Londres. Suposo que això vol dir que ens han vençut.

Estem a la costa esperant que arribin vaixells que se’ns emportin. No sap ningú cap on anirem, però espero que sigui a casa; per tant, ben aviat potser podràs prendre una gerra a la taverna Bell amb mi…

El teu cunyat, que et té en gran estima,

FREDDIE CAINES



En Hornbeam va observar la gran màquina d’embonar en funcionament. Quina meravella. Moguda per vapor, no descansava mai, no anava mai a l’excusat, no es posava mai malalta. No es cansava mai.

Tant li feia si l’aparell feia uns sotraguejos eixordadors: era una màquina de fer diners. Ni tan sols no li importava la pudor que feien els treballadors, que no tenien banyeres ni sabrien què fer-ne, d’una. La qüestió era fer calés a palades.

La nova fàbrica de filats havia doblat la seva capacitat. Ell sol ara podia proveir tot el teixit que li demanava la milícia de Shiring, i gestionar al mateix temps altres negocis.

Només esperava que la pau no arribés.

Aquest agradable moment de contemplació es va acabar amb l’aparició inesperada d’en Will Riddick, uniformat, amb cara de mala lluna.

—Vatua el món, Hornbeam —va dir, cridant per imposar-se al soroll—. M’han transferit.

—Com dius?

—A partir d’ara, m’encarregaré dels entrenaments.

—Sortim a fora.

Van baixar per les escales i van sortir a fora, amb l’aire fred de novembre. Els infants que eren massa petits per treballar jugaven al fang dels entorns de la fàbrica. El fum del carbó de les calderes inundava la flaire.

—Aquí estarem millor —va dir en Hornbeam—. Per què no vols ser el cap dels entrenaments?

—Perquè ja no estaré involucrat amb les compres.

—Vaja. —Això era un problema. Tant en Hornbeam com en Riddick s’havien beneficiat de la posició d’en Riddick com a responsable de compres de la milícia. Perdrien diners a carretades, si el treien del seu lloc—. I de qui ha estat cosa?

—Del duc de York.

—I què hi té a veure en tot això?

—Ara és qui porta la batuta a l’exèrcit britànic.

En Hornbeam va recordar que n’havia llegit alguna cosa al The Times.

—Però si els francesos l’acaben de derrotar als Països Baixos.

—Sí, però la gent diu que és més bon gestor que lluitador. En tot cas, en Northwood el va conèixer a Londres i ara està amb unes ganes boges de fer les coses d’una altra manera: abrics calents per a totes les tropes, més fusells, menys pallisses, i… aquesta és la qüestió… millors adquisicions.

—I quan diu «adquisicions», el duc es refereix a…

—Ha estat fent indagacions i ha descobert que hi ha massa intendents que ho compren tot als amics i familiars.

—Valga’m Déu.

—En Northwood em va dir: «No cal dir, Riddick, que estic convençut que no té tractes de favor amb la seva família, però així i tot no fa bon efecte que compri al seu sogre». Sarcàstic malparit.

—I ara qui dirigeix les compres?

—L’Archie Donaldson. L’han promocionat i és comandant.

—El conec?

—És la mà dreta d’en Northwood. És al despatx amb ell mitja jornada.

—I quina cara fa?

—Jove, inexpert…

—Ja me’n recordo.

—És metodista.

—Això encara empitjora més les coses. —En Hornbeam es va quedar un minut reflexionant—. Vine amb mi —va dir a l’últim—, tornem a peu a la ciutat.

Es van barallar amb el problema mentre caminaven pels nous carrers de les cases dels treballadors de les fàbriques, resseguint la vora d’un camp de cols fins al pont. La gent estava cridada a files, però n’hi havia alguns que tenien una alternativa: podies pagar a algú altre perquè ocupés el teu lloc. En Donaldson no havia triat aquesta opció. Això significava que o bé era massa pobre per pagar un substitut o bé massa noble per eludir el deure patriòtic. Si era pobre, se’l podria subornar. Si era una persona noble, aquesta opció seria impossible. És clar que tothom tenia un preu, oi?

—Hauries de felicitar en Donaldson —va dir en Hornbeam mentre caminaven carrer amunt per les llambordes del carrer Major.

En Riddick es va indignar.

—Felicitar aquest desgraciat?

—Sí. Digue-li que has fet una llarga carrera i que ha arribat el moment que algú altre n’agafi el relleu. Expressa-li que t’alegres d’allò més que li hagin donat aquest càrrec.

—Però si això és una mentida com una casa.

—I quan t’han preocupat, a tu, les mentides?

—Mmm…

Van arribar a l’altura del celler de vins selectes Drummond i en Hornbeam va dirigir en Riddick cap a dins. L’Alan Drummond s’estava darrere el taulell, un home calb de nas vermell. Després de les salutacions de rigor, en Hornbeam va dir:

—Drummond, porta’m ploma i tinta, si ets tan amable, i un full de paper de qualitat.

L’home va obeir.

—Envia dotze ampolles d’un bon porto de preu mitjà al comandant Donaldson de la milícia, i apunta-ho al meu compte.

—En Donaldson?

—Viu al carrer Oest —va dir en Riddick.

En Hornbeam va escriure: «Enhorabona per la promoció. Cordialment, Joseph Hornbeam».

En Riddick va llegir el missatge per sobre l’espatlla i va dir:

—Molt enginyós.

En Hornbeam va doblegar el full i el va allargar a en Drummond.

—Envia-ho amb aquesta nota.

—Molt bé, senyor Hornbeam.

Van sortir de la botiga.

—Faré el que em suggeriu i l’ensabonaré —va dir en Riddick—. Ens el ficarem a la butxaca.

—Així ho espero —va dir en Hornbeam.

L’endemà al matí el vi es va descarregar a la porta d’en Hornbeam amb una nota: «Gràcies per la seva amabilitat i les felicitacions, la qual cosa aprecio de tot cor. Em dispensarà, però no puc acceptar el seu regal. Archibald Donaldson (comandant)».

L’Elsie va agafar una lliura de cansalada, un formatget i un plat de mantega fresca de la cuina del palau. Havien quedat amb l’Spade a la plaça del Mercat. Ell portava pernil. Van agafar el carrer Major i van entrar al barri humil del nord-oest de Kingsbridge, camí de la casa de la Sal Box, engarjolada i fent treballs forçats. Es volien assegurar que la família d’ella estava bé.

—No entenc com no ho vaig veure venir —va dir l’Spade—. No hauria dit mai que en Hornbeam utilitzaria la Combination Act d’aquesta manera.

—Fins i tot ell ho deu trobar escandalós.

—Sí, però m’ho hauria d’haver ensumat. I ara la Sal pateix per la meva badada.

—No et fustiguis. No pots estar al cas de tot.

Eren dos quarts de vuit d’un dilluns al vespre. Van trobar en Jarge i la canalla a taula menjant farinetes de civada.

—No us volia interrompre el sopar —va dir l’Elsie, deixant les seves aportacions al trinxant—. He vingut a veure com anàveu, però veig que esteu bé.

—Trobem a faltar la Sal, però anem fent —va fer en Jarge—. Tot i així, li agraïm les seves aportacions, senyora Mackintosh.

—Jo he fet el sopar —va dir la Sue—. He afegit suc de rostit al brou perquè agafi més gust.

La noia tenia catorze anys, la mateixa edat que en Kit. Estava creixent més ràpid que ell, i se li intuïa un cos de dona.

—Són bona canalla —va dir en Jarge—. Els desperto al matí i m’asseguro que mengin alguna cosa abans d’anar a la feina. Demà tindrem cansalada per esmorzar, gràcies a vostè. Fa molt que no en mengem.

—Suposo que no sabeu com li van les coses a la Sal.

En Jarge va fer que no amb el cap.

—És impossible saber-ho. És forta, però batre el cànem és una feina demolidora.

—Reso per ella cada nit.

—Gràcies.

—Aniràs a la pràctica de toc de campanes aquesta nit?

—Sí, i millor que m’afanyi…, que em deuen estar esperant.

—Hi ha algú que vigili en Kit i la Sue?

—La nostra inquilina, la senyora Fairweather, la que ens lloga les golfes. És vídua, i els seus dos fills van morir de fam ara fa quatre anys.

—Ho recordo.

—No creen problemes. Aniran al llit després de sopar i dormiran fins al matí.

No era estrany, va pensar l’Elsie, després d’una jornada laboral de catorze hores. De totes maneres, en Jarge s’ocupava bé dels dos joves, si bé cap dels dos no eren fills propis: en Kit era el seu fillastre, i la Sue, la neboda. Era un home amb bon cor.

Ella i l’Spade se’n van anar. Quan tornaven caminant cap al centre de la ciutat, l’Spade va dir:

—Vaig esbrinar una cosa sobre el passat d’en Hornbeam, l’última vegada que vaig ser a Londres. Va quedar orfe de ben petit i es va haver de buscar la vida. Va trobar feina de noi dels encàrrecs amb un marxant de draps, va aprendre el negoci i, a poc a poc, va anar escalant.

—En principi, hauria de tenir més sensibilitat per als pobres.

—De vegades passa tot al contrari. Crec que li fa pànic tornar a la pobresa de la infància. No és racional, segurament és un sentiment que no pot evitar. Per més diners que tingui, no en tindrà mai prou per sentir-se segur.

—Ara em diràs que et fa llàstima?

L’Spade va riure.

—No. Al cap i a la fi, és un fill de puta ressentit.

Es van separar a la plaça del Mercat. Quan l’Elsie va entrar al palau, de seguida va percebre que passava alguna cosa. Hi havia un silenci estrany. No se sentien converses, ni el renou de les olles, ni ningú escombrant o fregant. I tot d’una li va arribar del pis de dalt el crit esquinçador d’una dona.

Que la seva mare estava de part? Tot just era novembre…, i ella havia dit que l’esperava al desembre. Però potser havia fet malament els càlculs.

O potser havia mentit.

L’Elsie va pujar les escales de quatre en quatre i va entrar disparada a la cambra de l’Arabella. La Mason, la minyona, seia a la punta del llit amb una tovallola blanca. L’Arabella jeia al llit, coberta només amb un llençol, les cames eixarrancades amb els genolls apuntant al sostre. Tenia la cara vermella per l’esforç i amarada de llàgrimes o de suor, o de totes dues coses. La Mason li eixugava les galtes delicadament amb la tovallola.

—Ja queda poc, senyora Mackintosh —va dir.

La Mason també havia estat al costat de l’Arabella quan l’Elsie havia nascut; sabia que la minyona havia tingut cura d’ella quan era molt petita. Va recordar la sorpresa que s’havia endut en descobrir que la Mason tenia un altre nom: Linda. La Mason també l’havia ajudat en el part del seu fill, l’Stevie, i assistiria el naixement del fill que l’Elsie portava ara al ventre. La seva presència era una tranquil·litat.

Semblava que l’Arabella tenia un moment de pau.

—Hola, Elsie, que bé que siguis aquí —va dir—. Per l’amor de Déu, no em diguis que empenyi.

Aleshores la va tenallar un altre espasme, i va cridar. L’Elsie li va agafar la mà, i l’Arabella l’hi va estrènyer amb tanta força, que l’Elsie va pensar que li trencaria els ossos. La Mason li donà la tovallola, i l’Elsie la va engrapar amb la mà que tenia lliure per netejar la cara de la seva mare.

La Mason va aixecar el llençol.

—Li veig el cap —va dir ella—. Ja gairebé ho tenim.

«Excepte que ara tot just ve el començament», va pensar l’Elsie. Un altre ésser humà que lluita per iniciar el camí de la vida, buscant l’amor, les rialles, els banys de sang i les llàgrimes.

L’Arabella va afluixar la mà i la cara se li va relaxar, però no va obrir els ulls.

—Sort que follar és una meravella, si no les dones no se sotmetrien mai a aquest suplici.

L’Elsie es va sorprendre de sentir la seva mare parlant gruixut.

La Mason la va excusar:

—Les dones diuen coses estranyes quan viuen el dolor del part.

I aleshores l’Arabella va tornar a fer força.

La Mason, encara mirant per sota el llençol, va dir:

—Aquesta podria ser la definitiva.

L’Arabella va fer un so que era mig bram d’esforç mig crit de dolor atroç. La Mason va enretirar el llençol i va allargar els braços per arribar a l’entrecuix de l’Arabella. L’Elsie va veure que sortia el cap del nadó, i va sentir l’Arabella gemegar.

La Mason va dir:

—Vine, preciositat, vine amb la tieta Mason. Oh, quina coseta més bonica.

El nadó estava cobert de mucositat i sang, amb el cordó umbilical encara lligat a la mare, i la seva carona va fer una ganyota de malestar, però, tot i així, l’Elsie va convenir que era una preciositat.

—Un xicot —va dir la Mason.

Va girar el nadó, el va subjectar hàbilment amb la mà esquerra, i li va picar al cul. Ell va obrir la boca, va agafar el primer alè i va deixar anar un bram de protesta.

L’Elsie es va adonar que li lliscaven les llàgrimes per les galtes.

La Mason va deixar el nadó de panxa enlaire i es va dirigir a la tauleta de nit, on hi havia un llençolet doblegat, unes tisores i dues bandes de cotó. Va fer dos nusos a dos extrems del cordó umbilical i va fer el tall entre els nusos. Va embolcallar el nadó amb el llençolet i el va entregar a l’Elsie.

L’Elsie el va agafar amb molta cura, aguantant-li el cap, i se’l va acostar al cos. La va aclaparar un sentiment d’amor tan poderós que la va deixar sense forces.

L’Arabella s’havia incorporat al llit, i l’Elsie li va donar el nadó. Es va abaixar el frontal de la camisa de dormir i se’l va posar al pit. La boca d’ell va trobar el mugró, els llavis s’hi van aferrar i va començar a xuclar.

—Ara tens un fill —va dir l’Elsie.

—Sí —va afegir l’Arabella—. I tu, un germà.

L’Amos no acabava d’entendre què passava a París. Pel que semblava, hi havia hagut una mena de cop d’estat, el 9 de novembre, que corresponia al 18 Brumari en el calendari republicà. El general Bonaparte havia envaït el Parlament francès amb les tropes armades i s’havia autoproclamat primer cònsol de França. Els diaris anglesos no semblava que sabessin què volia dir «primer cònsol». L’única certesa era que Napoleó Bonaparte tallava el bacallà i ningú més. Era el millor general del seu temps, d’una popularitat inaudita entre el poble francès. Potser n’acabaria sent el rei.

Però a l’Amos li treia més el son una altra cosa: la fi de la guerra no semblava imminent. Això significava que els impostos continuarien alts i els negocis, escassos.

Un cop llegit el diari, l’Amos se’n va anar al quarter general de la milícia, a la casa Willard.

El vescomte de Northwood havia fet el que l’Amos havia suggerit a la Jane. L’Amos no les tenia totes que la Jane li traslladés els seus consells, ni que en Northwood s’ho plantegés. Però en Northwood havia transferit en Will Riddick a una altra posició i havia col·locat un metodista d’encarregat de les compres, tal com l’Amos havia recomanat.

L’Amos tenia dubtes sobre aquell matrimoni. Per descomptat, en Northwood era capaç de sentir desig; s’havia enamorat bojament de la Jane, tot i que l’idil·li no hagués durat gaire. I malgrat tot, no hi havia rumors que hi hagués una altra dona en la vida d’en Northwood, i encara menys cap home. No visitava mai el prostíbul d’en Culliver. La rival de la Jane era l’exèrcit, pel que es veia. Dirigir la milícia consumia en Northwood. Això era l’únic que realment li importava.

La substitució d’en Riddick per en Donaldson oferia una oportunitat a l’Amos i als altres fabricants de filatures de Kingsbridge. Les necessitats de teixit de l’exèrcit eren les úniques comandes regulars en aquells temps. L’Amos va entrar al quarter general radiant d’esperança. Encara que només li toqués una part del negoci de la milícia, la seva empresa podria gaudir d’una base estable per primera vegada.

Va pujar al despatx del pis de dalt que abans ocupava en Riddick. Hi va trobar en Donaldson assegut darrere de l’antic escriptori d’en Will. Hi havia una finestra oberta, i la fortor de tabac i resclosit s’havia esvaït. Damunt la taula, algú hi havia deixat una petita Bíblia negra, es podria dir que amb ostentació.

L’Amos i en Donaldson no eren amics, però es coneixen de les reunions metodistes. En els debats, en Donaldson sovint exposava un punt de vista dogmàtic, basat en una interpretació escrupolosament literal de la Sagrada Escriptura. L’Amos ho trobava una mica infantil.

En Donaldson el va convidar a seure amb un gest.

—Enhorabona per l’ascens —va dir l’Amos—. Jo, com tants d’altres, estem molt contents que en Hornbeam ja no tingui el control absolut del subministrament de teixits a la milícia.

En Donaldson no va riure.

—No vull que hi hagi malentesos entre nosaltres —va dir amb gravetat—. La meva intenció és treballar exclusivament pels interessos de la milícia de Sa Majestat.

—Sí, és clar…

—No s’equivoca pensant que no afavoriré el conseller Hornbeam.

—Perfecte.

—Però, si us plau, ha d’entendre que no afavoriré tampoc als altres, i això també inclou els meus germans metodistes.

En Donaldson ho va dir amb una resolució innecessària. L’Amos s’esperava que fos escrupolós, però tampoc no calia que anés tan lluny. Ell li va parlar amb la mateixa determinació.

—Però no tinc cap dubte que no exclourà els metodistes només per evitar donar una imatge superficial de favoritisme.

—I és clar que no.

—Gràcies.

—De fet, les ordres del coronel Northwood són repartir el negoci entre els fabricants de filatures anglicans i metodistes, i no pas concentrar-ho tot en un únic manufacturer.

L’Amos ja estava més que satisfet.

—Em sembla perfecte —va dir. Va treure un sobre tancat de l’interior de l’abric i el va deixar damunt de la taula—. Aquí té la meva oferta.

—Gràcies. Rebrà les mateixes atencions que les altres.

—Això és exactament el que esperaria d’un metodista —va dir l’Amos, i se’n va acomiadar.

El bisbe va batejar el fill de l’Arabella a la catedral en un matí fred d’hivern.

L’Elsie escodrinyava les faccions del seu pare. No mostrava cap emoció. No tenia clar com se sentia ell davant d’aquell segon fill. Molts homes no sabien com reaccionar amb els nadons, sobretot homes d’alta dignitat com el bisbe. De totes maneres, era notori que no havia agafat mai el nen ni li havia fet un petó, ni tan sols un somriure. Potser sentia vergonya d’haver infantat un fill a una edat tan madura. O potser no estava convençut que el pare en fos ell. Malgrat tot, va oficiar la cerimònia amb solemnitat, però lúgubrement.

Tothom desconeixia el nom que posaria al nounat. S’havia negat a parlar-ne, fins i tot amb la seva dona. L’Arabella havia expressat que li agradava David, però ell no havia respost ni sí ni no.

El baptisme era tradicionalment una cerimònia familiar, però el fill d’un bisbe era tot un esdeveniment, i una munió de persones s’amuntegaven al voltant de l’antiga pila baptismal de la nau lateral, a la banda septentrional, totes elles vestides amb la seva roba d’abric més càlida. La flor i nata de Kingsbridge era allà, fins i tot el vescomte de Northwood, l’alcalde Fishwick, el conseller Hornbeam i pràcticament tot l’alt clergat. Molts d’ells portaven regals de bateig d’argent fi: tasses, culleres, un sonall…

L’Elsie s’estava al costat d’en Kenelm, amb l’Stevie als braços. A l’altre costat hi havia l’Amos, i quan les seves espatlles es van tocar, ella va sentir la fiblada de desig de sempre.

Darrere del grup hi havia l’Spade, la seva germana Kate i la sòcia de la Kate, la Becca; les tres persones, va pensar l’Elsie, màximes responsables que l’Arabella anés tan ben vestida.

S’hi respirava un ambient compungit, una mica contingut: ningú no sabia fins a quin punt felicitar animosament el bisbe, ja que ell mateix no es mostrava gaire com un pare feliç i orgullós.

El nadó tenia una bona tofa de cabells negres. Duia un vestit de bateig blanc adornat profusament amb puntes, la mateixa peça amb què s’havia batejat l’Elsie i el seu fill Stevie. Després de la celebració, rentarien el vestit, el planxarien i el guardarien doblegat en una bosseta de mussolina per a una altra criatura. Segurament seria la de l’Elsie, que havia de néixer per Cap d’Any. Només ho havia dit a quatre persones comptades, no volia pas robar el protagonisme a la seva mare; però l’embaràs molt aviat seria una evidència, fins i tot sota una roba discreta, folgada i carregada de doblecs.

En Kenelm es relacionava més amb l’Stevie, va reflexionar l’Elsie durant les pregàries. De fet, de vegades parlava amb el nen. Ara que l’Stevie podia caminar i parlar, en Kenelm feia esforços per educar-lo. «No et fiquis el dit al nas, vailet», li deia. I li donava informació: «Aquest cavall no és marró, és bru, fixa’t que té les potes i la cua negres». L’Elsie va recordar, llavors, que cada persona té la seva manera de mostrar afecte.

La cerimònia no va ser llarga. Al final, mentre l’Arabella subjectava el nadó, el bisbe va abocar un rajolí d’aigua sobre el cap menut. El nadó va xisclar a l’instant i a plena veu: l’aigua estava freda.

—Absalom, jo et batejo en nom del Pare i del Fill i de l’Esperit Sant —va dir el bisbe.

Es van desencadenar exclamacions de sorpresa a sota veu i esglais d’ensurt en sentir el nom. Quina elecció més estranya. Quan el bisbe a l’últim va dir amén, l’Arabella el va fulminar amb la mirada.

—Absalom? —va fer ella.

—El pare de la pau —va dir el bisbe.

Sí, d’acord, va pensar l’Elsie; en hebreu Absalom volia dir pare de la pau, però no se’l coneixia precisament per això. Un dels fills del rei David, Absalom, havia assassinat el seu germanastre, s’havia rebel·lat contra el monarca, autoproclamat rei i havia mort després de lliurar batalla contra l’exèrcit del seu pare.

El nom, ara ho veia l’Elsie, era una maledicció.





25


El net d’en Hornbeam, el petit Joe, recordava algú. En Joe tenia dos anys llargs, era un nen alt i segur de si mateix i, en això, s’assemblava a l’avi, però hi havia alguna cosa més. En Hornbeam no era dels que li queia la bava quan observava els infants, com la dona i la filla, però examinava el noi mentre les dones l’omplien de contemplacions, i hi havia alguna cosa en la seva cara infantil que va causar una sotragada al cor de pedra d’en Hornbeam. Eren els ulls, va concloure. El nen no tenia els ulls d’en Hornbeam, profundament enclotats sota unes formidables celles que ocultaven els seus sentiments. Els ulls d’en Joe eren blaus i sincers. Segurament no s’imposaria als altres només amb mà de ferro, com feia en Hornbeam, sinó que aconseguiria les coses pel seu carisma. Hi havia alguna cosa que li era familiar en aquells ulls innocents, però en Hornbeam no trobava quina…, fins que es va adonar, amb estupefacció, que quan mirava en Joe veia la seva mare, morta feia anys. Ella tenia els mateixos ulls. En Hornbeam va foragitar el pensament del cap. No li agradava que li recordessin la seva mare.

Es va posar l’abric, va sortir al carrer i va anar caminant fins a la casa Willard, on va demanar veure’s amb el comandant Donaldson.

En Donaldson tenia cara de nen, però bé devia tenir talent, va pensar en Hornbeam; si no, en Northwood no hauria permès que fos la seva mà dreta durant tant de temps. El més assenyat era no subestimar-lo. En Hornbeam va veure la Bíblia damunt de la taula, però no en va fer cap comentari. Hi havia metodistes que portaven la religió amb orgull. En Hornbeam creia que la religió estava bé sempre que no es prengués massa a la valenta. Es guardaria aquesta opinió per a ell durant aquella reunió.

—Ja li he enviat una oferta escrita que compleix els requisits actuals dels teixits, però he pensat que seria una bona idea xerrar una estona —va dir en Hornbeam.

—Endavant —va contestar en Donaldson lacònicament.

—Ha fet una carrera impressionant i, si m’ho permet, lluny de voler ser condescendent, és un home molt capaç. Però no té cap experiència en el món de les filatures, i potser li anirà bé que li doni alguns consells.

—No sabeu prou com m’interessa. Seieu, si us plau.

Va seure a la cadira del davant de la taula. De moment, tot anava sobre rodes.

—En qualsevol negoci —va dir en Hornbeam—, les coses es poden fer formalment o informalment.

—A què us referiu, conseller? —va fer en Donaldson amb recel.

—Que hi ha les normes, i després hi ha la manera en què tothom fa realment les coses.

—Caram.

—Per exemple, nosaltres li presentem ofertes i vostè adjudica la comanda a qui li ha fet l’oferta més baixa, en teoria; però a la pràctica la cosa no s’acaba aquí.

—Ah, no? —El to de veu d’en Donaldson no li donava cap pista de com se sentia.

En Hornbeam no sabia si l’estava entenent o no, però va continuar pressionant.

—En realitat, apliquem un sistema de descompte especial.

—I què és això?

—Doncs posem per cas que vostè accepta l’oferta d’unes… cent lliures. Però jo li dono una factura de cent vint lliures. Vostè em paga cent lliures, la qual cosa li deixa a vostè un excedent de vint lliures, que, com que ja han estat justificades en els seus comptes, pot destinar a altres usos.

—Altres usos?

—Pot guardar els diners per a les vídues i els orfes dels homes caiguts en combat, per exemple. O podria comprar whisky per al menjador d’oficials. Es crea una mena de fons discrecional, per a una inversió que val la pena i que potser no hauria de constar en el llibre de comptes. Per descomptat, no cal que em digui, a mi ni a ningú, com els ha gastat.

—Però aleshores els comptes són falsos.

—S’ho pot mirar d’aquesta manera o ho pot veure com una via per engreixar la màquina.

—Em sap greu però no ho sé veure, senyor Hornbeam. No em penso involucrar en cap frau.

En Hornbeam va fer cara de pòquer. Acabava de rebre una bona patacada. Sí que havia temut que li passés una cosa semblant, però en el fons no s’ho esperava. En Donaldson hauria pogut guanyar un dineral, però no estava disposat a aprofitar l’oportunitat. Era incomprensible.

En Hornbeam de seguida va rectificar.

—Evidentment, vostè fa el que creu convenient. —Encara podia guanyar el contracte—. Jo estaré encantat de fer negocis amb vostè de la manera que li sembli millor. Espero que l’oferta que li he presentat per escrit gaudeixi del seu favor.

—Doncs no ha estat així, senyor Hornbeam. Ja he examinat les ofertes amb el coronel Northwood, i, ja em disculpareu, però no heu guanyat el contracte.

En Hornbeam es va sentir com si li acabessin de clavar un cop de puny al ventre. Es va quedar amb un pam de boca oberta. Li van caldre uns quants segons per recuperar-se, i finalment va dir:

—Però si he construït una nova fàbrica per satisfer les seves exigències!

—I què us va fer creure que el contracte seria clarament per a vós?

—A qui l’ha concedit? A un dels seus companys metodistes, és clar!

—No tinc cap obligació de dir-vos-ho, però no tinc motius per amagar-me’n. El contracte s’ha repartit entre les dues millors ofertes. Un dels que l’ha guanyat és metodista…

—Ho sabia!

—… i l’altre és un anglicà fervent.

—Qui són? Vull els seus noms!

—Si us plau, senyor Hornbeam, no intenteu intimidar-me. Entenc la vostra decepció, però escolteu-me, que no ho veieu, que no podeu venir al meu despatx a escridassar-me?

En Hornbeam contenia la ràbia.

—Perdoni. Però si fos tan amable de dir-me qui ha guanyat el contracte, li estaria molt agraït.

—L’anglicà és la senyora Bagshaw, i el metodista, l’Amos Barrowfield.

—Una dona i un merdós vingut a més.

—Per cert, cap dels dos no ha fet esment del sistema de descompte especial.

En Hornbeam havia fet el préssec. En Donaldson l’havia deixat garlar, sabent que ja estava tot dat i beneït, fins que en Hornbeam havia revelat el sistema de suborns que havia posat en pràctica amb en Riddick. En Donaldson —o en Northwood— tenia la intenció de portar en Hornbeam als tribunals? No n’hi havia proves, però. Podia negar la seva conversa o dir que hi havia hagut un malentès. No, no hi havia perill d’acabar encausat. Però havia perdut el contracte. Les passaria magres per mantenir la nova fàbrica en marxa. Hi perdria diners.

Escanyaria en Donaldson. O en Barrowfield. O la vídua Bagshaw. Millor a tots tres. Necessitava matar algú, o trencar alguna cosa. La sang li bullia de ràbia i no tenia ningú amb qui la pogués descarregar.

Es va aixecar.

—Bon dia tingui, comandant —va dir entre dents.

—Passi-ho bé, conseller.

Fins i tot hi havia un bri de sarcasme en la manera com en Donaldson havia dit «conseller».

En Hornbeam va sortir del despatx i va deixar l’edifici trepitjant fort. La gent s’apartava del seu camí mentre ell avançava a pas de marxa pel carrer empedrat, travessant amb la mirada a tothom i a ningú.

L’havien ensorrat i humiliat.

I per primera vegada no tenia cap pla alternatiu.

—No pot ser! —va exclamar l’Elsie, llegint la Kingsbridge Gazette a la taula de l’esmorzar—. El senyor Hornbeam no ha aconseguit el contracte per subministrar tela vermella per als uniformes de la milícia.

—I qui se l’ha endut? —va preguntar l’Arabella.

—Dues persones. Ho diu aquí: la senyora Cissy Bagshaw una meitat, i el senyor Amos Barrowfield, l’altra. I la tela cara per als uniformes dels oficials la subministrarà el senyor David Shoveller.

El bisbe va alçar la mirada del The Times.

—En David Shoveller?

—Aquell que tothom anomena Spade —va fer l’Elsie. I tan bon punt ho va dir va coincidir en la mirada amb la seva mare. L’Arabella, de cop i volta, semblava espantada.

—Ja no recordava que el seu nom de veritat és David.

L’Elsie va arronsar les espatlles.

—La majoria de la gent no ho sap.

Curiosament, el seu pare semblava estranyat per un fet insignificant.

L’Elsie va tornar a mirar la seva mare. La mà de l’Arabella tremolava mentre remenava el sucre en el te.

—Arabella, estimada, a tu t’agrada el nom de David, oi? —va fer el bisbe.

L’Elsie es va preocupar per la mirada del seu pare.

—A molta gent li agrada —va dir l’Arabella.

—Un nom hebreu, és clar, però popular a Gal·les, on Saint David n’és el patró. Quan l’escurcen diuen Dai, però naturalment no ho fan per referir-se al sant.

L’Elsie veia que alguna cosa es covava, sota el vel d’una conversa banal, però no acabava d’entendre quin era el problema de fons. Quina transcendència podia tenir que a l’Arabella li agradés el nom de David?

Quan el bisbe va recuperar la paraula ho va fer amb un posat de rancúnia.

—De fet, si no ho recordo malament, volies posar-li David, al teu fill.

Per què havia dit «el teu» fill?

L’Arabella va aixecar la vista i el va mirar directament.

—Hauria estat molt millor que Absalom —va dir en to desafiant.

L’Elsie començava a entendre-ho. El bisbe es pensava que no era ell el pare de l’Absalom: sempre l’havia turmentat la història de la seva nit de borratxera de l’última Pasqua. L’Arabella volia posar al nen el nom de David, que era el nom veritable de l’Spade. La Belinda Goodnight havia dit que era sorprenent la relació d’amistat que l’Arabella tenia amb l’Spade.

El bisbe creia que l’Spade era el pare de l’Absalom.

L’Spade? Si l’Arabella havia comès adulteri, havia estat amb l’Spade?

Pel que semblava, el bisbe no en tenia cap dubte. Es va aixecar, i amb els ulls encesos d’ira va assenyalar l’Arabella amb el dit.

—Seràs castigada pel que has fet! —va cridar, i se’n va anar de la sala.

L’Arabella va esclatar en plors.

L’Elsie va seure al seu costat i la va abraçar; sentia l’olor de flor de taronger del seu perfum.

—Mare, és cert? —va preguntar—. És l’Spade el pare de veritat?

—És clar que sí! —va dir l’Arabella, entre sanglots—. El bisbe no ho hauria pogut fer ni en somnis, i jo vaig ser ben ximple de fingir-ho. Però què volies que fes?

L’Elsie va estar a punt de dir-li: «Però si et portes deu anys amb l’Spade», però es va adonar que així no l’ajudaria. Malgrat tot, ho pensava, i no només això. La seva mare era la dona del bisbe, una de les senyores destacades de la societat de Kingsbridge, i la dona més ben vestida de la ciutat: com li havia passat pel cap tenir un afer? Un afer adúlter amb un home més jove? Amb un metodista?

D’altra banda, va pensar l’Elsie, l’Spade era un home captivador i divertit, intel·ligent i instruït, fins i tot era atractiu amb el seu rostre castigat. Estava molt per sota de l’Arabella en l’escala social, però aquesta era la menor de les normes que havia trencat.

Però on anaven per estar junts? On practicaven les coses que feien els adúlters? De cop i volta, l’Elsie va recordar els vestidors de la botiga de la Kate Shoveller. Va tenir clar de seguida que era allà. A les habitacions del pis de sobre hi havia llits.

Començava a veure la seva mare amb uns altres ulls.

Els sanglots s’havien asserenat.

—Vine, que t’acompanyo cap a dalt —va dir l’Elsie.

L’Arabella es va aixecar.

—No, gràcies, filla —va dir—. Les cames em funcionen perfectament. M’aniré a estirar una estona.

L’Elsie va anar amb ella fins al vestíbul i, en acabat, la va veure pujar les escales a poc a poc.

Va recordar, aleshores, que aquell dia la Sal sortia de la presó. La volia veure, per assegurar-se que estava bé. Ara ja podia deixar la seva mare.

Es va posar l’abric, obra de la Kate i la Becca, a partir de la roba que havia teixit l’Spade, va recordar. Va sortir a fora, en aquell matí plujós, i va caminar a pas viu cap al barri del nord-oest, en direcció a la casa de la família Box. De cop i volta la va assaltar la imatge poc grata de la seva mare besant-se amb l’Spade al vestidor. La va foragitar del pensament.

La Sal no estava bé. Quan l’Elsie va entrar a la casa, la va trobar asseguda a la cuina amb els colzes damunt la taula. Estava prima, cansada i bruta. En Kit i la Sue estaven drets mirant-la fixament: tots dos joves estaven commocionats i muts per com havia canviat el seu aspecte. Hi havia un got de cervesa davant d’ella, però no bevia. Devia tenir gana, va concloure l’Elsie, però estava massa rendida de cansament per bellugar-se.

—No s’aguanta dreta —va dir en Jarge.

L’Elsie va seure al costat de la Sal.

—Necessites descansar i menjar per recuperar les forces —li va dir.

La Sal va parlar sense esma.

—Avui descansaré, però demà haig d’anar a la feina.

—Jarge —va dir l’Elsie—, ves al carnisser a buscar xai i fes un bon brou fort de greix, i que se’l prengui. —Va treure una moneda d’una lliura del portamonedes i la va deixar sobre la taula—. I compra també pa i mantega fresca. Quan tingui la panxa plena, aleshores dormirà.

—És molt amable —va dir en Jarge.

—Fer treballs forçats —va dir l’Elsie a la Sal— deu haver estat infernal.

—És la feina més dura que he fet en ma vida. Les dones defallien perquè no els quedaven forces, però les assotaven fins que reviscolaven, s’aixecaven i sant tornem-hi.

—I els homes que us manaven… com us tractaven?

Els ulls de la Sal van enviar un senyal d’alerta a l’Elsie. La mirada havia durat una fracció de segon, i en Jarge no l’havia vist, però l’Elsie va deduir-ne el significat: els carcellers havien abusat de les dones. La Sal no volia que en Jarge ho sabés. Si ho descobria, segurament mataria un dels carcellers, i ell acabaria penjat a la forca.

La Sal va dissimular el breu silenci.

—Eren uns capatassos despietats —va dir.

L’Elsie va agafar la mà de la Sal i l’hi va estrènyer. La Sal també ho va fer, però breument. Era un missatge codificat entre dones. Guardarien el secret de la violació a la presó.

L’Elsie es va aixecar.

—Menja i descansa —va ordenar—. Ben aviat tornaràs a ser la de sempre.

Dit això, es va dirigir a la porta.

—És un àngel, senyora Mackintosh —va dir en Jarge.

L’Elsie se’n va anar.

Va tornar al centre de la ciutat enmig de la pluja, reflexionant amb un aire desencisat sobre la crueltat que existia entre els humans, i com una moneda d’or podia semblar, per a un home pobre com en Jarge, un miracle forjat per un àngel.

Encara estava amoïnada per la seva mare. Què passava a casa? Quin càstig preveia el seu pare? La tancaria durant una setmana en règim de pa i aigua, com havia fet amb ella?

Quan va tornar al palau, la seva mare no era a la sala dels matins ni el seu pare al despatx. Va anar a l’habitació de la seva mare i se la va trobar asseguda al llit, plorant desconsoladament.

—Mare, què tens? —va dir l’Elsie—. Què t’ha fet ara?

L’Arabella semblava incapaç de respondre.

Una idea abominable va aparèixer al cap de l’Elsie. El seu pare no li faria mal al nadó, oi?

—L’Absalom està bé? —li va preguntar.

L’Arabella va fer que sí amb el cap.

—Gràcies a Déu. Però on és el pare?

—Al jardí —va aconseguir dir l’Arabella.

L’Elsie va córrer escales avall i va creuar la cuina, on els criats tenien el posat moix i espantat. Ella va sortir per la porta del darrere i va mirar al voltant. No veia el seu pare, però en canvi sentia veus. Va creuar la gespa i va passar per sota l’arc floral de vímet que a l’estiu apuntalava un centenar de roses, però que ara, a l’hivern, només sostenia un eixam de branquillons. Tot seguit va entrar al roserar.

Es va quedar escandalitzada amb el panorama que es va trobar.

El parterre de rosers baixos del mig havia estat arrencat de soca-rel, i les tiges malmeses havien quedat barrejades amb la terra excavada. Al fons, havien arrencat la gelosia de la paret vella i l’havien llançat a terra, i els rosers que l’havien guarnit estaven desplantats i descartats al marge. Un plugim gèlid queia funestament sobre els terrossos regirats. Dos jardiners equipats amb pales anivellaven enèrgicament la zona sota la supervisió del bisbe, que tenia les mitges de seda blanques brutes de fang. Va veure l’Elsie i va fer un somriure de satisfacció, que ella va percebre com el d’un desequilibrat curt d’enteniment.

—Hola, filla —va dir.

—Què feu? —li va preguntar ella amb incredulitat.

—He pensat que ens anirà bé tenir un hort —va dir, exultant—. A la cuinera li encanta la idea!

L’Elsie feia mans i mànigues per no plorar.

—La mare adora el seu roserar —va dir.

—Ves què hi farem, no podem tenir sempre el que volem, oi? A més, estarà massa ocupada cuidant el seu fill per dedicar-se a les flors.

—Sou un home molt cruel.

Els jardiners van sentir aquelles paraules i es van quedar astorats. Ningú criticava el bisbe.

—Ves amb compte amb el que dius —li va advertir ell—, sobretot si vols continuar alimentant la teva escola dominical a compte meu.

—Com goseu amenaçar-me amb la meva escola?!

El bisbe va creuar el parterre fins on era l’Elsie i va abaixar el to de veu perquè no el pogués sentir ningú.

—Li he pres a la teva mare una cosa que estimava, perquè ella m’ha fet el mateix.

—Ella no us a pres mai res a vós!

—M’ha robat el que té un valor més important per a mi: la dignitat.

Tenia raó, va concloure l’Elsie. Es va quedar sense paraules davant de l’evidència. El que havia fet era cruel, això era inqüestionable, però ara entenia les raons del seu pare.

—O sigui que no em faltis al respecte davant dels jardiners, ni de ningú, o t’ensenyaré què se sent quan perds el que més valores.

Dit això, el bisbe es va girar i va tornar amb els jardiners.

L’Spade era al seu teler, preparant-lo per començar a teixir una tela de ratlles intricada, quan la Kate va aparèixer i li va dir:

—T’espera una sorpresa a casa.

Ell es va aixecar de seguida, va deixar la Kate enrere i va creuar el pati. Un cop dins la casa, va pujar l’escala corrents, i quan va entrar a l’habitació, hi va trobar l’Arabella, com anhelava, però no estava sola.

Tenia el nadó en braços.

Els va abraçar a tots dos, va fer un petó als llavis a l’Arabella i va mirar el nen. Durant el bateig, a la catedral, no n’havia pogut agafar una bona imatge. Hi havia una munió de gent important apinyada a la pica baptismal, i ell no havia volgut cridar l’atenció obrint-se pas per situar-se a primera línia. Ara el contemplava extasiat.

—Absalom —va dir ell.

—Jo li dic Abe —va explicar l’Arabella.

—Abe —va repetir l’Spade.

—No penso dir mai el nom amb què l’Stephen el va batejar. Em nego a fer-lo viure castigat per una maledicció.

—Ben fet —va dir l’Spade.

El nen tenia els ulls tancats i se’l veia pacífic.

—Té els teus cabells —va dir l’Arabella—. Foscos i rinxolats, i una bona mata.

—No m’hauria fet res que tingués els teus. De quin color té els ulls?

—Blaus, però la majoria dels nadons tenen els ulls clars. Molts d’ells els canvien al cap d’un temps.

—Els nadons no m’han semblat mai bonics…, però l’Abe és preciós.

—El vols agafar?

L’Spade va dubtar. No en tenia experiència.

—Puc?

—I tant. És teu.

—Molt bé.

—Posa-li una mà sota el cul i l’altra darrere del cap, i amb això ja en tens prou.

L’Spade va obeir les instruccions. L’Abe era lleuger com una ploma. L’Spade va arrambar-se el nen al pit i va inspirar l’aroma de net i càlid. El van aclaparar unes emocions extraordinàries: tenia un fort sentiment d’orgull, d’amor i de protecció.

—Tinc un fill —va dir, meravellat—. Un fill.

Al cap d’una estona va preguntar a l’Arabella:

—I com va tot per casa?

—El bisbe s’ha cobrat la seva venjança. M’ha destrossat el roserar.

—Com ho lamento!

—Jo també. —Ella va arronsar les espatlles—. Però et tinc a tu, i tinc l’Abe. Puc passar sense les roses. —Això no obstant, se la veia trista.

L’Spade va fer un petó al cap de l’Abe.

—És ben estrany —va dir.

—Què?

—Aquest xicotet ha arribat a aquest món creant un gran rebombori, i segurament que encara no ho hem vist tot. Però a tu i a mi ens és ben igual. Tots dos estem emocionats amb ell i l’adorem. Dedicarem amb alegria les nostres vides a cuidar-lo. I és una bona cosa…, però no deixa de ser estranya.

—Potser és la voluntat de Déu —va dir l’Arabella.

—Potser sí —va concloure l’Spade.





QUARTA PART


La patrulla de reclutament

1804-1805





26


La tardor del 1804, l’Amos va agafar una gavarra de Kingsbridge a Combe. Era un trajecte tranquil aigües avall, encara que de tornada les gavarres haurien de remar a contracorrent.

Quan l’embarcació va entrar al port de Combe, va tenir una sorpresa desagradable. A la península hi havia un edifici nou: una fortalesa rodona i rabassuda d’una forma com de gerra de cervesa, amb la base més ampla que la part de dalt. Tenia un aspecte lleig i temible, que li va recordar una mica aquells boxadors de les fires que s’oferien a lluitar amb tots els contendents.

L’Hamish Law anava amb ell. Ara que el negoci funcionava amb menys treballadors de les cases de camp i més operaris a les fàbriques, l’Hamish no havia de voltar tant, i havia passat a ser un ajudant de l’Amos en temes de vendes. En Kit Clitheroe tenia una funció semblant en qüestions de producció.

—Què dimoni és allò? —va preguntar l’Hamish, dret a coberta al costat de l’Amos.

L’Amos va pensar que en sabia la resposta.

—Ha de ser una torre Martello —li va contestar—. Se suposa que el govern en construeix un centenar per tota la costa, per defensar-nos de la invasió francesa.

—N’he sentit a parlar —va dir l’Hamish—, però no m’esperava que fossin tan lletges.

L’Amos va recordar el que havia llegit al Morning Chronicle. Les torres Martello tenien uns murs de dos metres i mig de gruix i un sostre pla amb un canó molt feixuc, que es podia girar descrivint tot un cercle, per disparar en qualsevol direcció. La guarnició de cada torre era d’un oficial i vint homes.

D’ençà de feia mesos que l’Amos llegia coses sobre l’amenaça de la invasió francesa. S’havia preocupat d’una manera general quan havia llegit que el governant de França, Napoleó Bonaparte, havia aplegat dos-cents mil efectius a Boulogne i en altres ports, i que formava una armada per traslladar-los a l’altre costat del canal de la Mànega. Però la funesta vista d’una fortalesa que protegia el port de Combe va fer que, de cop i volta, tot semblés més real.

Napoleó tenia diners a balquena per finançar la invasió. Havia venut als Estats Units un territori extens i poc rendible que els francesos anomenaven Louisiana, el qual s’estenia des del golf de Mèxic fins als Grans Llacs, a la frontera amb el Canadà. El president Thomas Jefferson havia duplicat l’extensió dels Estats Units per la quantitat de quinze milions de dòlars. Napoleó ho destinava tot a conquerir Anglaterra.

Paradoxalment, el comerç amb el continent europeu continuava gràcies a la Marina Reial, que patrullava el Canal. A França no hi podien navegar, i els francesos havien conquistat els Països Baixos, però els vaixells de Combe encara podien posar rumb a ciutats com Copenhaguen, Oslo o, fins i tot, Sant Petersburg.

L’Amos portava una partida de tela a Combe per enviar-la tot seguit a un client d’Hamburg. Li pagarien amb una lletra de canvi. El client abonaria l’import de la tela a un banquer alemany que es deia Dan Levy, i l’Amos aniria a buscar els diners a casa d’un cosí d’en Dan, en Jonny, que tenia un banc a Bristol.

Mentrestant, a Kingsbridge, ara l’Amos era propietari de dues fàbriques. El volum de negoci amb l’exèrcit havia augmentat, i a la fàbrica inicial hi estaven massa atapeïts, de manera que n’havia comprat una altra, l’anomenada «Filatura de la Vídua», a la Cissy Bagshaw, que es jubilava. Mig any enrere havia nomenat en Kit Clitheroe encarregat de totes dues fàbriques. En Kit era molt jove per ocupar aquell càrrec, però entenia la maquinària i tenia bona relació amb els treballadors: sens dubte, era l’ajudant més competent que l’Amos havia tingut mai.

La façana marítima de Combe bullia d’activitat. Carregadors i traginers anaven i venien, i els vaixells i les gavarres descarregaven i tornaven a carregar, en el procés interminable que va convertir la Gran Bretanya en el país més ric del món.

Els gavarrers van trobar el vaixell que l’Amos buscava, l’Holandeseta, i van amarrar al costat. L’Amos va baixar a terra i l’Hamish va començar a descarregar les bales de tela de l’Amos. En Kev Odger, el patró de l’Holandeseta, va comparèixer. Feia anys que l’Amos el coneixia, i se’n refiava, però, així i tot, van comptar les bales junts, i l’Odger en va obrir tres a l’atzar, per comprovar que allò era sarja de llana blanca, tal com s’especificava en el manifest. Van signar dues còpies del coneixement d’embarcament marítim i se’n van quedar una cada un.

—Es queda a passar la nit? —li va preguntar l’Odger.

—És massa tard per tornar a Kingsbridge, avui —va respondre l’Amos.

—Doncs vigili amb la patrulla de reclutament, aquest vespre. Jo vaig perdre dos homes bons ahir a la nit.

L’Amos ho va entendre. La Gran Bretanya necessitava homes constantment per a la Marina. A la milícia, el cos de defensa local, no li faltaven efectius, ja que tenien poder per reclutar homes, tant si els agradava com si no. A l’exèrcit regular no existia el reclutament, però l’empobrida Irlanda aportava prop d’una tercera part dels efectius de l’exèrcit, i els tribunals penals proporcionaven la major part de la quota restant, ja que, com a càstig, podien condemnar un delinqüent a complir un servei militar. Per consegüent, el principal problema era la Marina, que mantenia els mars lliures per al comerç britànic.

Als mariners els pagaven poc, i sovint tard, també. La vida al mar era brutal: els assots eren un càstig diari per als delictes menors. Una desena part del cos de Marina ara consistia en convictes provinents de les presons irlandeses, però amb això no n’hi havia prou. En comptes de reformar el cos i pagar uns sous dignes als mariners, un govern que s’articulava entorn dels interessos dels contribuents senzillament obligava els homes a ingressar a la Marina. A Anglaterra, uns equips anomenats «patrulles de reclutament» segrestaven, o «impressionaven», els homes aptes de les ciutats costaneres, els duien a bord dels vaixells i els hi retenien lligats fins que eren mar endins, a milles de terra ferma. Aquell sistema suscitava odi i amb freqüència donava lloc a revoltes.

L’Amos va agrair a l’Odger aquell avís i se’n va anar amb l’Hamish a la casa d’hostes de la senyora Astley, on l’Amos sempre s’allotjava quan havia de passar una nit a Combe. Era una casa normal de la vila, però plena de llits, un o dos a les habitacions més petites, i uns quants a les més grans. La mestressa de la casa era una jamaicana somrient, la voluminosa panxa de la qual era una bona publicitat de la seva cuina.

Hi van arribar a temps per dinar. La senyora Astley va servir un estofat de peix picant, amb pa acabat de fer i cervesa per beure, per un xíling. A la taula comunal, l’Amos va seure al costat d’un xicot que el va reconèixer.

—Vostè no em coneix, senyor Barrowfield, però soc de Kingsbridge —li va dir—. Em dic Jim Pidgeon.

L’Amos no recordava haver-lo vist mai.

—Què et porta a Combe? —li va preguntar ell, per educació.

—Treballo a les gavarres. Conec el riu força bé entre Kingsbridge i Combe.

Un altre inquilí, un home amb el braç dret atrofiat, a qui en to de broma anomenaven «l’Esquerrà», malparlava enrabiat dels francesos entre cullerada i cullerada.

—Ateus, sanguinaris, ignorants, han assassinat la flor i nata de la noblesa francesa, i ara ens volen assassinar la nostra, també —va dir, i va xarrupar sorollosament de la cullera.

L’Hamish va picar l’ham. «Vam estar en pau catorze mesos», va apuntar. El març del 1802 s’havia signat el Tractat d’Amiens, i els compradors i turistes anglesos rics havien inundat de nou el seu estimat París, però la Gran Bretanya havia posat fi a la treva el maig de l’any anterior.

—Els francesos ens van tornar a atacar —va adduir l’Esquerrà.

—És curiós que digui això —va replicar l’Hamish—. Segons els diaris, nosaltres vam atacar els francesos, i no ells a nosaltres.

—Perquè van envair Suïssa —va dir l’Esquerrà.

—Sens dubte, sí, però això és motiu per enviar anglesos a morir? Per Suïssa? Jo només plantejo la pregunta.

—M’és igual el que vostè digui. Jo odio els collons de francesos.

De la cuina va arribar una veu:

—Res de paraulotes, senyors. Aquesta és una casa respectable.

El bel·ligerant Esquerrà es va sotmetre a la seva autoritat.

—Disculpi’m, senyora Astley —va dir.

Al cap de poc ja havien acabat de sopar. Quan els homes s’aixecaven de taula, la senyora Astley va entrar.

—Que passin un vespre agradable, senyors —els va desitjar—, però recordin la norma que tinc: tanco la porta amb clau a mitjanit, i no retorno els diners.

L’Amos i l’Hamish van passejar per la ciutat. A l’Amos no li preocupava la patrulla de reclutament. Aquells no s’emportaven senyors de classe mitjana ben vestits.

Combe era una població animada, com solien ser les ciutats portuàries. Als carrers actuaven músics i acròbates per unes quantes monedes; els venedors ambulants venien balades, records i pocions màgiques; noies i nois oferien els seus cossos, i els carteristes robaven la paga als mariners. A l’Amos i l’Hamish no els atreien els nombrosos bordells i locals de jocs, però sí que van tastar la cervesa en algunes tavernes i van menjar ostres en una parada del carrer.

Quan l’Amos va anunciar que era hora de tornar a casa de la senyora Astley, l’Hamish li va suplicar una última gerra de cervesa, i l’Amos el va complaure. Van anar a una taverna de prop de la línia de mar. A dins hi havia una dotzena d’homes, si fa no fa, que bevien cervesa, i unes quantes noies. L’Amos va clissar en Jim Pidgeon allà dins, gaudint d’una conversa amistosa amb una noia que duia un vestit vermell.

—Un local agradable —va dir l’Hamish, estudiant-lo.

—No, no ho és —va replicar l’Amos—. Mira aquell xicot, en Jim, de Kingsbridge. Està molt borratxo.

—Afortunat ell.

—Per què et penses que aquella noia és simpàtica amb ell?

—Suposo que ell li agrada.

—No és atractiu ni és ric. Què li veu la noia?

—No tenen mai dita, les decisions de les dones.

L’Amos va moure el cap.

—Aquest és un local on enxampen nois per a la Marina.

—Què vols dir?

—Ella li ha posat ginebra a la cervesa sense que ell se n’adonés. D’un moment a l’altre se l’endurà a la sala del darrere, i ell es pensarà que és la seva nit de sort. Però no, perquè la patrulla de reclutament l’hi estarà esperant. Se l’enduran a bord d’un vaixell i el tancaran al calabós. Quan torni a veure la llum del dia, ja serà un mariner de la Marina Reial.

—Pobre desgraciat.

—I a la noia li pagaran un xíling per l’ajuda.

—Val més que el salvem.

—Sí. —L’Amos se’n va anar amb en Pidgeon i el va aconsellar—: És hora de tornar a casa, Jim. És tard i estàs molt borratxo.

—Estic bé —el va contradir en Jim—. Només parlo amb aquesta noia. Es diu Mademoiselle Stephanie Marchmount.

—I jo, William Pitt el Jove —va respondre l’Amos—. Som-hi.

—Per què no t’ocupes dels teus maleïts assumptes? —li va etzibar la noia que es feia dir Stephanie.

L’Amos va engrapar en Jim ben fort pel braç.

—Deixa’l estar! —va cridar l’Stephanie, que es va llançar a sobre de l’Amos i li va esgarrapar la cara.

Ell li va apartar la mà d’una manotada.

A prop d’ells hi havia tres homes que parlaven amb una altra noia bonica.

—Què passa aquí? —va preguntar un d’ells, que s’havia girat.

—El meu amic està borratxo —va contestar l’Amos, amb una mà posada a la galta, d’on li sortia sang—. Ens n’anem a casa abans no l’agafi la patrulla de reclutament. I vosaltres també hauríeu de fer un pensament.

—La patrulla de reclutament? —va dir l’home. Estava mig borratxo, però a poc a poc li va canviar la cara; ho havia entès—. La patrulla és aquí?

L’Amos va mirar cap al fons de la sala i va veure tres homes d’aspecte molt fort que se’ls atansaven, encapçalats per un quart home amb uniforme d’oficial de la Marina.

—Mira —va dir, assenyalant els homes—. Ara han entrat.

L’Stephanie els va fer un senyal. Els homes anaven per feina, i de pressa, com si repetissin uns moviments que havien executat moltes vegades, i al cap d’un segon ja eren al costat d’ella. La noia va assenyalar en Jim.

—Vosaltres, aparteu-vos —va dir l’oficial.

Un dels esbirros va engrapar en Jim, que no se li va poder resistir. L’Hamish va clavar un cop de puny de ganxo ben fort a un altre, i el va tombar a terra. El tercer home va engegar un cop a l’Amos, a la panxa, potent i dirigit amb precisió, i l’Amos es va doblegar del mal. L’home li va llançar tot un seguit de cops més. L’Amos era alt i ferm, però no havia lluitat mai als carrers, i tan sols feia els possibles per protegir-se; reculava entre la gent.

Però la gent del carrer no era neutral. La patrulla era enemiga de tothom. Els homes que es trobaven més a prop de l’Amos es van afegir a la baralla. Van atacar el que l’atonyinava, i el van fer recular.

L’Amos va tenir un moment per refer-se. Ara la baralla era general: els homes cridaven i clavaven cops indiscriminadament, mentre les dones xisclaven. L’Hamish havia engrapat en Jim i intentava separar-lo del tipus que l’havia apressat. L’Amos va anar a ajudar l’Hamish, però un vianant va veure que duia roba bona, es va pensar que era del bàndol dels que reclutaven i li va clavar un cop de puny fortíssim. Va ser un cop encertat, que el va tocar a sota de la barbeta. Ell va perdre el coneixement un moment, i es va trobar estès a terra. Allò no era lloc per quedar-se al mig d’un aldarull, però estava massa estabornit per poder aixecar-se.

Amb penes i treballs, es va posar de quatre grapes i llavors algú el va agafar per les aixelles, i ell va veure, agraït, la cara de l’Hamish. L’Hamish el va estirar amunt i se’l va repenjar a sobre d’una de les seves espatlles amples. L’Amos no s’aguantava dret, i es va abandonar al destí. Els peus li ensopegaven amb els cossos de la gent, mentre l’Hamish s’obria pas entre la munió de gent. Uns segons després, respirava un aire net i fred. L’Hamish se’l va endur un tros enllà, lluny de la taverna, i llavors el va deixar dempeus, repenjat en una paret.

—T’aguantes dret? —li va preguntar.

—Em sembla que sí. —L’Amos notava les cames fluixes, però s’aguantava dret.

L’Hamish es va posar a riure.

—Déu-n’hi-do, quina batussa! —Era evident que s’ho havia passat bé—. Però aquesta tal Stephanie t’ha deixat la cara ben maca. I això que eres força atractiu.

L’Amos es va posar la mà a la galta, la va apartar i la tenia tacada de sang.

—Ja es curarà —va dir—. On és en Jim Pidgeon?

—L’he hagut de deixar allà. No et podia arrossegar a tu i barallar-me amb els de la patrulla, tot alhora.

—Espero que se n’hagi escapat —va dir l’Amos.

—Suposo que ho sabrem demà a l’hora d’esmorzar.

L’endemà al matí no hi havia ni rastre d’en Jim Pidgeon.

L’Elsie va posar els seus tres fills al llit d’un en un. Aquesta era la seva hora del dia preferida. Li encantava aquell moment de tranquil·litat amb els nens, i també frisava perquè arribés l’hora en què tots dormien i ella podia descansar.

Va començar pel més petit, en Richie, que tenia dos anys. Era ros, com en Kenelm, i prometia ser atractiu. Es va agenollar al costat del bressol i va resar una oració curta. Quan es va acabar, el nen va dir «Amén» amb ella. Era una de les poques paraules que sabia dir, juntament amb «mama», «caca» i «no».

En Billy era el segon. Tenia quatre anys i era el cul d’en Jaumet. Sabia cantar, comptar i contradir la mare, i córrer, encara que no prou de pressa per poder escapar-se’n. Ell resava el parenostre amb ella.

Per fi va ser el torn del primogènit, l’Stevie, de set anys. Els cabells de color panotxa i estarrufats se li havien enfosquit una mica i ara eren més com el castany rogenc de l’Arabella. L’Stevie llegia molt i sabia escriure el seu nom. Resava les oracions sense que l’acompanyés l’Elsie, i era ella la que deia «Amén» amb ell.

En Kenelm sempre havia resat amb l’Stevie, però ara que tenien tres fills, li semblava que allò li prenia massa temps.

L’Elsie va deixar els nens a cura de la mainadera, que dormia a la vora d’ells, així els sentia. Al replà es va trobar amb la mare, que sortia de l’habitació del bisbe.

Els pares de l’Elsie pràcticament no s’havien parlat l’un a l’altre durant cinc anys, fins que el bisbe s’havia posat malalt el darrer estiu, a l’edat de seixanta-set anys. Tenia dolors al pit i li costava respirar, de manera que qualsevol esforç el deixava exhaust, i ara ja no es llevava del llit. L’Arabella havia començat a tenir-ne cura.

Ara, l’Elsie i la seva mare baixaven les escales juntes, i van anar al menjador a sopar. Hi havia sopa calenta, empanada de carn de caça freda i pastís. A taula també hi havia una gerra de vi, però totes dues dones bevien te.

En Kenelm tenia una reunió de la junta pastoral i havia dit que faria tard, de manera que van començar sense ell.

L’Elsie li va preguntar com estava el pare.

—Una mica feble —va dir l’Arabella—. Es queixa que té fred als peus, malgrat que a l’habitació hi crema un bon foc. Li he pujat una mica de brou per sopar i se l’ha begut. Ara dorm. La Mason és amb ell.

—Com és que el cuides tu? La Mason ho podria fer ella sola.

—Sovint m’ho pregunto, també.

L’Elsie no es va quedar satisfeta, amb això.

—És perquè penses en la vida del més enllà? —Havia estat a punt de dir «el dia del Judici Final», però li havia semblat que era massa fort.

—No sé gran cosa de la vida del més enllà —va dir l’Arabella—, igual que els clergues, encara que fan veure que sí. Les parelles casades felices creuen que estaran juntes al cel, però què passa amb una vídua que es casa una altra vegada? Potser tindrà dos marits al cel. Haurà d’escollir entre ells o els podrà tenir tots dos?

L’Elsie va fer una rialleta.

—Mare, no siguis ximple.

—Només volia recalcar la ximpleria que és allò que la gent creu.

—Encara estàs enamorada del pare?

—No, i segurament no n’he estat mai. Però no va ser per culpa seva. Tots dos som responsables de les coses que ens han passat. No m’hi hauria d’haver casat mai, és clar, però va ser decisió meva. Ell m’ho va demanar, i jo li podia haver dit que no. L’hi hauria dit, si el noi que m’havia rebutjat no m’hagués ferit l’orgull.

—Alguns matrimonis concertats funcionen prou bé.

—El problema és que el teu pare no ha tingut mai interès per mi. Ell volia una dona, per conveniència i perquè es considera que ser casat demostra que un clergue no és, bé, ja ho saps, un marieta.

—El pare és marica?

—No, però la inclinació que sent cap a l’altra direcció no és gaire forta. Després que tu nasquessis, fèiem l’amor molt poc sovint. I al final, ja ho saps, vaig trobar algú que no em podia treure les mans de sobre de tant que m’estimava, i em vaig adonar que així és com hauria d’haver estat.

«A mi no em passa això —va pensar l’Elsie amb tristor—, però estic segura que em podria passar… amb l’Amos». Va prendre una mica de sopa i no va dir res.

—No vull que el pare es mori odiant-me. No vull estar al costat de la seva tomba maleint-lo. Així doncs, penso en els primers temps, quan era prim i atractiu, i no tan arrogant, i jo almenys li tenia afecte. I potser em perdonarà abans del final.

L’Elsie no creia que el seu pare fos dels que perdonen, però aquest pensament també se’l va guardar per a ella.

L’ambient de confessions íntimes es va esvair quan en Kenelm va entrar. Es va asseure a taula i es va servir una copa de vi de Madeira.

—Com és que teniu aquest aire tan solemne?

L’Elsie va decidir no respondre.

—Com ha anat la reunió? —va optar per dir.

—Molt clara i fàcil —va respondre ell—. Era una xerrada organitzativa. Jo ja ho havia aclarit tot abans amb el bisbe, de manera que he pogut dir als clergues el que volia que fessin. Si no hi estaven d’acord, he dit que tornaria a parlar amb el bisbe del tema, però que no creia que ell canviés de parer.

—Estàs segur que el bisbe entén el que li dius? —li va preguntar l’Arabella.

—Crec que sí. De tota manera, entre tots dos prenem decisions encertades. —En Kenelm es va servir un tall d’empanada i va començar a menjar.

L’Arabella es va aixecar.

—Jo ja em retiro. Bona nit, Kenelm. Bona nit, Elsie. —Va sortir del menjador.

—Espero que la teva mare no estigui molesta amb mi per algun motiu —va comentar ell, arrufant les celles.

—No —va contestar l’Elsie—, però m’imagino que creu que el bisbe en realitat no és capaç de prendre decisions, i que la veritat és que tu portes les coses, ara.

En Kenelm no ho va negar.

—I si fos veritat, quina importància tindria?

—Un observador hostil podria dir que el que fas és un engany.

—Ni parlar-ne —va oposar en Kenelm, i va fer una rialleta, fent veure que aquella possibilitat no era gens real—. Sigui com sigui, l’essencial és que la diòcesi continuï funcionant sense entrebancs mentre el bisbe està indisposat.

—Potser no millorarà mai.

—Més motiu encara per evitar una disputa entre el clergat per qui farà de bisbe mentrestant.

—Tard o d’hora, la gent s’adonarà del que et proposes.

—Molt millor. Si demostro que soc capaç d’exercir el càrrec, llavors, quan el teu pare per fi sigui cridat a la casa del Senyor, l’arquebisbe m’hauria de nomenar bisbe en el seu lloc.

—Però només tens trenta-dos anys.

A en Kenelm li van pujar els colors a les galtes de l’enrabiada.

—L’edat no hi hauria de tenir res a veure. El càrrec hauria de ser per a l’home més competent.

—No hi ha cap dubte de la teva competència, Kenelm, però parlem de l’Església anglicana, que està dirigida per homes grans. Potser pensen que ets massa jove.

—Fa nou anys que soc aquí, i he demostrat la meva vàlua!

—I ningú te la negaria. —De fet, això no era veritat: en Kenelm havia xocat amb alguns dels homes grans a qui desagradava la seva confiança i prepotència. Però l’Elsie intentava calmar-li els sentiments ferits—. L’únic que vull és que no tinguis una decepció massa gran, si la decisió no és a favor teu.

—La veritat, no crec que hi hagi gaires possibilitats que això passi —va afirmar ell en un to rotund, i l’Elsie no hi va afegir res més.

En Kenelm es va acabar el sopar i van pujar les escales junts. Ell la va seguir cap a l’habitació d’ella, i després, per la porta que les comunicava, se’n va anar a la seva.

—Bona nit, reina —va dir quan va tancar la porta.

—Bona nit —va afegir l’Elsie.

Quan el bisbe es va morir, a l’Elsie la va agafar per sorpresa la tristor que la va envair. La relació que havia mantingut amb el pare havia estat difícil, i no s’esperava vessar llàgrimes per ell. De fet, no va ser fins que els de la funerària van haver acabat la feina, i que ella va mirar el seu cos fred dins del taüt, amb la vestimenta episcopal i una perruca sencera, que la tristor la va aclaparar i es va posar a sanglotar. Es va trobar recordant escenes de la infantesa que no li havien vingut al cap des de feia vint-i-cinc anys: el pare cantant-li himnes infantils i cançons tradicionals; li explicava històries quan se n’anava al llit; li deia com n’estava, de bonica, amb els vestits nous; li ensenyava a reconèixer la primera lletra del seu nom en les inscripcions gravades a la pedra, a la catedral. En algun moment, aquelles situacions íntimes s’havien acabat. Potser va ser quan va passar de ser una nena dolça a una adolescent amiga de les discussions.

—Tots els bons moments —va dir a la mare—, com és que els he oblidat durant tant de temps?

—Perquè els mals records enverinen els bons —va contestar l’Arabella—. Però ara podem contemplar la seva vida com un tot. En alguns moments era bondadós, i en d’altres, cruel. Era intel·ligent, però de mentalitat tancada. No sabria dir ni una sola ocasió en què em mentís, ni a mi ni a ningú altre, de fet, encara que podia donar peu a l’engany amb el silenci. Totes les vides són com un patchwork, quan les examines, tret que siguis un sant.

L’Amos va dir que entenia com se sentia l’Elsie. Xerrant a l’escola d’estiu, mentre els infants prenien el dinar gratuït, ell va parlar de la mort del seu propi pare dotze anys enrere.

—Quan el vaig veure blanc i immòbil, em van agafar ganes de plorar, em sentia aclaparat, no podia aturar les llàgrimes. Ara bé, al mateix temps sabia que m’havia tractat malament. Me’n recordava, però no m’importava. No ho podia entendre, i encara no ho entenc ara.

L’Elsie va assentir.

—L’aferrament és tan profund que les circumstàncies no l’alteren. La pena no és racional.

Ell va assentir i va somriure.

—Ets molt assenyada, Elsie.

«Tanmateix, tu prefereixes la baliga-balaga de la Jane», va pensar ella.

El bisbe va deixar quatre mil lliures en el testament, dividides a parts iguals entre l’esposa i la filla. L’Arabella podia viure modestament amb aquella herència. L’Elsie destinaria la seva a l’escola dominical.

L’arquebisbe no va anar a Kingsbridge per al funeral, però hi va enviar el seu home de confiança, l’Augustus Tattersall, que es va allotjar al palau. L’Elsie en va quedar impressionada. Havia conegut dos emissaris anteriors de l’arquebisbe, i tots dos els havia trobat arrogants i prepotents. En Tattersall era un intel·lectual, un home d’una influència considerable, però portava aquella distinció amb delicadesa. Parlava fluix i era curosament atent —sobretot amb els seus subordinats—, però no hi havia ni un indici de feblesa, i podia ser molt rotund quan parlava del que l’arquebisbe desitjava. A l’Elsie li va venir al cap que l’Amos hauria estat així si s’hagués fet clergue, sols que en Tattersall no era tan atractiu.

Durant les visites anteriors, l’Elsie havia passat vergonya per la manera tan palmària com en Kenelm s’esforçava per impressionar els clergues superiors. No parava de dir fins a quin punt el bisbe depenia d’ell, i insinuava que ell podia portar millor les coses. L’Elsie entenia que en Kenelm volia progressar dins l’Església, però li feia l’efecte que els titulars dels alts càrrecs n’haurien tingut una impressió millor si hagués estat més subtil.

En Kenelm va dir a l’Elsie que n’estava segur, però se li veia que frisava per sentir les notícies que portava en Tattersall. Això no obstant, en Tattersall els va tenir a tots en suspens, i no va dir res del tema mentre es feien els preparatius per al funeral.

Amb un gran cerimonial, el bisbe va ser enterrat al cementiri del costat nord de la catedral. En Tattersall havia convocat una reunió del capítol immediatament després. Però va demanar de parlar amb l’Arabella, en Kenelm i l’Elsie abans del capítol, cosa que va ser molt considerada per part seva, va pensar l’Elsie.

Es van asseure a la sala d’estar. En Tattersall va parlar ràpidament.

—L’arquebisbe ha decidit que el nou bisbe de Kingsbridge serà en Marcus Reddingcote.

L’Elsie va llançar una mirada a en Kenelm. Ell es va quedar blanc de la impressió. A l’Elsie la va inundar un sentiment de compassió. Aquell càrrec significava molt per a ell.

—Crec que vostè va conèixer d’en Reddingcote a Oxford —va dir en Tattersall—. Aleshores, ell hi feia de professor.

L’Elsie havia sentit a parlar d’en Reddingcote, un intel·lectual conservador que havia escrit un comentari sobre l’Evangeli segons sant Lluc.

En Kenelm va recuperar la veu.

—Però per què no jo?

—L’arquebisbe és coneixedor de les seves capacitats i creu que vostè té un gran futur. Amb uns quants anys més d’experiència, potser estarà a punt per assumir una diòcesi. Ara com ara és massa jove.

—Molts homes de la meva edat han estat nomenats bisbes!

—Molts, no. Alguns sí, i per norma general, eren el segon o el tercer fill de nobles acabalats, em sap greu haver-l’hi de dir.

—Però…

—Un altre tema —va dir en Tattersall amb fermesa—: el degà de Kingsbridge aviat es jubilarà, i l’arquebisbe el promou a vostè, senyor Mackintosh, a degà.

En Kenelm no s’havia apaivagat. Allò era un ascens atractiu, però aspirava a més.

—Gràcies —va aconseguir dir.

En Tattersall es va posar dret.

—En Reddingcote està impacient per venir immediatament —va dir—. Vostè hauria d’assumir el deganat tan bon punt el degà actual el deixi.

L’Elsie va tenir la sensació que la vida li canviava massa de pressa. Hauria volgut aturar-la i poder reflexionar una mica.

En Tattersall es va mirar el rellotge.

—M’adreçaré al capítol d’aquí a quinze minuts. Suposo que m’hi acompanyarà, senyor Mackintosh.

En Kenelm feia una cara com si volgués dir «Ves-te’n a fer punyetes», però al cap d’un moment va assentir submisament.

—Hi seré.

En Tattersall va sortir.

—Bé, així doncs, ens n’anem a viure al deganat! —va comentar l’Elsie amb una veu alegre—. És una casa molt bonica. Més petita que aquest palau, és clar, però segurament més còmoda. I és al carrer Major.

—Vuit anys anant a buscar coses per al bisbe i portant-n’hi, i l’únic que en trec és un deganat —es va plànyer en Kenelm amb amargor.

—És un ascens ràpid, per als estàndards dels clergues normals.

—Jo no soc un clergue normal.

L’Elsie sabia que ell s’esperava un tracte especial perquè era gendre d’un bisbe. Però el bisbe s’havia mort, i en Kenelm no tenia cap altre contacte amb influència.

—Et pensaves que tindries un tracte especial si et casaves amb mi —va dir ella, tota trista.

—Ha! —va fer ell—. Va ser un error, oi?

Allò va ser una bufetada a la cara, i l’Elsie va callar.

En Kenelm se’n va anar de l’estança.

—Ai, filla, ha estat molt cruel, en Kenelm —va apuntar l’Arabella—, però estic segura que no ho volia dir. Està disgustat.

—Estic segura que sí que ho volia dir —va dir l’Elsie—. Ha de donar les culpes a algú, d’aquesta decepció.

—Bé, ell no ha aconseguit el que volia, però tu sí. Tu tens l’Stevie, en Billy i en Richie. I jo tinc l’Abe. Ens n’anirem a viure al deganat i tindrem una casa plena de nens. Hi ha coses pitjors!

L’Elsie es va aixecar i va abraçar la mare.

—Tens raó —va dir—. La vida podria ser molt pitjor.





27


La filla d’en Hornbeam, la Deborah, tenia una revista al costat del plat. Anotava números en un paper, amb un llapis, molt concentrada, mentre el te se li refredava. En aquella pàgina hi havia dibuixos geomètrics i cercles amb tangents. En Hornbeam estava intrigat.

—Què fas?

—És un joc de matemàtiques —va dir sense alçar els ulls. Hi estava absorta del tot.

—Quina revista és? —li va preguntar ell.

—The Ladies’ Diary o el Woman’s Almanack.

—Hi ha jocs de matemàtiques en una revista per a dones? —va inquirir, estranyat.

—Per què no? —La Deborah, per fi, el va mirar.

—No em pensava que les dones poguessin resoldre problemes de matemàtiques.

—És clar que podem! Ja sabeu que sempre m’han agradat els números.

—Em pensava que eres un cas excepcional.

—Moltes dones fan veure que no entenen de números perquè els han dit que als nois no els agraden les noies llestes.

Això, no li venia de nou, a en Hornbeam.

—Suposo que no vols dir que en realitat són igual de llestes que els homes, oi?

—No, pare, no, això mai.

Ho deia amb sarcasme. No hi havia gaires persones que s’atrevissin a discrepar d’en Hornbeam, i encara menys a burlar-se’n, però la Deborah era una de les poques que sí. No hi havia cap perill en el fet que la Deborah fes veure que era ximple. La noia era brillant, i al seu pare li agradava discutir-hi.

El seu marit no era amb ella. En Will Riddick s’havia equivocat. Havia perdut la font de riquesa que tenia quan havia deixat el càrrec de cap de compres de la milícia de Shiring. Encara cobrava les rendes de Badford i tenia la paga de l’exèrcit, però això no li arribava, ni de bon tros, per mantenir l’estil de vida que feia —sobretot el joc—, i estava arruïnat. En Hornbeam li havia donat en préstec un centenar de lliures, per la Deborah, però en Riddick no les hi havia tornat; de fet, tres mesos més tard n’hi havia demanat més. En Hornbeam les hi havia negat. Ara, en Riddick se n’havia anat de la seva casa de Kingsbridge i havia tornat al poble de Badford. La Deborah s’havia negat a anar amb ell i, pel que semblava, a en Riddick no li feia res. No tenien fills, de manera que la separació no portava complicacions.

Això no era el que en Hornbeam hauria volgut, però li agradava tenir la Deborah vivint amb ell.

El rellotge va marcar dos quarts de deu, i en Hornbeam es va aixecar.

—Me n’he d’anar a ocupar dels pobres de Kingsbridge —va dir de mal grat, i va sortir de la sala.

Al vestíbul, el seu net, en Joe, jugava amb una espasa de fusta; lluitava amb un enemic imaginari. En Hornbeam el va mirar amb afecte.

—L’espasa és molt grossa, per a un nen de sis anys —li va dir.

—Gairebé en tinc set —va respondre en Joe.

—Ah, això ja és una altra cosa.

—Sí —va dir en Joe, sense adonar-se de la ironia—. Quan sigui gran, mataré en Napoleó.

En Hornbeam esperava que la guerra s’hagués acabat abans que en Joe fos prou gran per allistar-se a l’exèrcit.

—M’alegro de sentir-t’ho dir —va comentar igualment—. Així ens desempallegarem d’en Napoleó. I després, què faràs?

En Joe va mirar l’avi amb uns ulls blaus innocents.

—Faré molts diners, com vós.

—Em sembla molt bon pla.

«I mai no sabràs els tràngols que vaig passar de petit —va pensar en Hornbeam—. És el gran consol que tinc a la vida».

—Enrere, francesos covards! —va cridar en Joe, tornant a brandar l’espasa.

Els francesos eren de tot tret de covards, va reflexionar en Hornbeam. Durant dotze anys havien resistit tots els intents dels anglesos de sufocar la revolució. Però era un pensament massa subtil per compartir-lo amb un nen de sis anys patriòtic, encara que fos tan llest com ho era en Joe. En Hornbeam es va posar l’abric i va sortir.

No feia gaire que l’havien nomenat bisbe dels pobres de Kingsbridge. Era un càrrec que poca gent volia: comportava molta feina i una remuneració minsa a canvi, però a en Hornbeam li agradava tenir les regnes del poder a les seves mans. Les esglésies de la parròquia distribuïen l’Ajut als Pobres, però el bisbe dels pobres supervisava el sistema. Era important assegurar-se que els diners dels contribuents no anaven a parar a ganduls ni a dilapidadors. En Hornbeam feia una visita a cada parròquia una vegada l’any, i es reunia amb el vicari a la sagristia, on escoltava uns relats que feien plorar dels homes i les dones que no en tenien prou per menjar ells ni els seus fills, sense l’ajuda dels que no eren tan poc previsors.

Avui anava a Saint John’s, al sud del riu, abans una parròquia semirural, i ara el barri atapeït de gent, de cases construïdes per en Hornbeam i el seu fill, en Howard, per als treballadors empleats a les fàbriques de la vora del riu.

El vicari de Saint John, en Titus Poole, era un xicot prim i seriós, amb una mirada que arribava a l’ànima. En Hornbeam duia perruca per recalcar la seva dignitat i autoritat, però en Poole no en portava. Segurament era una d’aquelles persones que pensaven que les perruques eren innecessàries, que valien massa diners i eren ridícules. En Hornbeam els menyspreava: la pitjor mena de clergue compassiu, tan disposat a ajudar la gent que mai no se li acudia ensenyar-los a ajudar-se a si mateixos.

Els primers minuts van atorgar ajuts a diversos casos que no s’ho mereixien: un home amb els ulls injectats de sang i el nas vermell, que per emborratxar-se era evident que tenia prou diners; una dona que estava grassa malgrat que afirmava trobar-se en la pobresa, i una noia amb tres fills que era una prostituta coneguda, i que havia comparegut davant d’en Hornbeam més d’una vegada al tribunal de primera instància. En Hornbeam hauria xocat amb en Poole amb cada cas, però hi havia unes regles, i tant l’un com l’altre les havien de respectar. Això els permetia arribar a un acord, fins que va arribar la Jenn Pidgeon.

La dona va començar a parlar tot just entrar.

—Necessito ajuda per alimentar el meu nen. No tinc ni un penic, i no és per culpa meva. Un pa de quatre lliures val més d’un xíling, ara, i què pot menjar la gent, si no?

Estava enfurismada, s’expressava bé i no mostrava ni una ombra de por.

En Poole va intervenir.

—Parli quan se li adrecin, senyora Pidgeon. El conseller i jo li farem les preguntes. L’únic que ha de fer és respondre amb sinceritat. Diu que té un fill?

—Sí, en Tommy, de catorze anys, i busca feina cada dia, però és menut i no gaire fort. De vegades la gent li paga per fer encàrrecs o perquè escombri.

La Jenn tenia uns trenta anys, portava un vestit vell i un xal rosegat per les arnes, i anava calçada amb esclops de fusta. Se la veia mig morta de fam, segons va observar en Hornbeam. Això anava a favor d’ella. La dona d’en Hornbeam, la Linnie, deia que estar gras era una malaltia, en alguna gent. En Hornbeam pensava que eren massa menjadors, res més.

—I on viu? —li va preguntar en Poole.

—A la granja d’en Morley, però no a la casa. Hi ha una mena de cabana adossada a la paret del graner, en diuen un cobert. No té xemeneia, però hi ha una campana per al fum i me’l deixen per un penic la setmana, i em van donar una màrfega de palla perquè hi dormim tots dos.

—Dorm al llit amb el seu fill de catorze anys? —li va demanar en Hornbeam en to de reprovació.

—Només per estar calents —va respondre ella, indignada—. Hi ha molt corrent d’aire, a dins del cobert.

«No té prou gana perquè no pugui discutir amb mi», va pensar en Hornbeam amb amargor.

—En què treballa vostè? —va inquirir en Poole.

—En qualsevol cosa que trobo. Però a l’hivern no necessiten ajuda, a la granja, i a les fàbriques van curts de comandes a causa de la guerra. Jo abans era botiguera, però a les botigues de Kingsbridge no lloguen…

En Hornbeam la va interrompre. No li calia cap explicació de la falta de llocs de treball a Kingsbridge.

—On és el seu marit?

S’esperava que digués que no en tenia, però s’equivocava.

—Se’l va endur la patrulla de reclutament, que es cremin tots a l’infern.

—Calmi’s —va dir en Poole, ja que allò ranejava la sedició.

No semblava que la Jenn hagués sentit l’avís.

—Jo no havia estat mai pobra, fins ara. Quan en Jim i jo vam venir de Hangerwold, vam trobar feina a les gavarres, i no teníem gran cosa, però mai no vaig contraure deutes, ni d’un sol penic. —Va esguardar directament en Hornbeam—. Llavors, el vostre primer ministre va enviar uns esbirros a lligar en Jim, el van ficar a dins d’un vaixell i el van fer anar a la mar qui sap quant de temps. I jo m’he quedat sola. No vull l’Ajut als Pobres, vull el meu marit, però la vostra gent me’l va prendre! —Aleshores es va posar a plorar.

—No li servirà de res insultar-nos, sap? —la va avisar en Poole.

Ella va parar de sanglotar de sobte.

—Insultar-los? Que he dit cap falsedat?

La dona era una insolent, va pensar en Hornbeam, empipat. La major part de sol·licitants si més no tenien el sentit comú de ser respectuosos. Aquesta dona mereixia passar gana com a càstig per la barra que tenia.

—Diu que era de Hangerwold? —li va preguntar.

—Sí, en Jim i jo. És a Gloucestershire. En Jim tenia una tia aquí, a Kingsbridge. Però ja és morta.

—Vostè ja deu saber que l’Ajut als Pobres només es pot sol·licitar a la parròquia on s’és nascut, oi?

—Com vol que vagi a Gloucestershire? No tinc abric, el meu fill no té sabates i allà no hi tinc casa, ni diners per a un lloguer.

En Poole es va dirigir a en Hornbeam en veu baixa.

—Normalment donem l’ajut en situacions com aquesta. És evident que la dona ha fet tot el que pot.

En Hornbeam no estava disposat a canviar les regles per aquella dona insubordinada, que semblava que es pensava que era igual que ell.

—Diu que el seu marit se’l va endur la patrulla de reclutament?

—Això crec.

—Però no n’està segura.

—Ells no informen les pobres vídues. Però en Jim va anar a Combe amb una gavarra, aquell vespre la patrulla va reclutar a la ciutat i ell ja no va tornar a casa, de manera que ja som al cap del carrer, oi?

—Potser va fugir, senzillament.

—Alguns homes ho farien, però en Jim no.

En Poole va tornar a abaixar la veu.

—Això són minúcies, senyor Hornbeam.

—En discrepo. El marit potser és mort. Ella ha de tornar al lloc on va néixer.

—Segurament es morirà pel camí —va dir el vicari, amb els ulls que li espurnejaven d’indignació.

—No podem canviar les normes.

—Hornbeam —va dir en Poole en un to enèrgic—, és ben evident que aquesta dona és víctima d’un govern que permet que la Marina segresti homes com el seu marit! Les patrulles de reclutament potser són un mal necessari, sobretot en temps de guerra, però nosaltres almenys podem fer alguna cosa per les famílies de les víctimes, perquè els fills no es morin de gana.

—Però això no és el que diuen les regles.

—Les regles són cruels.

—És possible, però les hem de seguir igualment. —En Hornbeam va esguardar la Jenn Pidgeon i va dir—: La seva sol·licitud queda denegada. L’ha de presentar a Hangerwold.

S’esperava que la dona es posés a plorar, però va tenir una sorpresa.

—Molt bé, doncs —va dir la dona, i se’n va anar amb el cap ben alt.

Era com si tingués un pla alternatiu.

A l’Elsie li encantava la casa nova. En comptes de les estances tan grans del palau del bisbe, que ressonaven i tot, al deganat les sales eren de dimensions humanes, càlides i còmodes, sense terres de marbre en què els infants poguessin relliscar, caure i donar-se un cop al cap. La família feia àpats més senzills, disposava de menys criats i no tenia l’obligació de rebre i entretenir els clergues que els visitaven.

A l’Arabella també li agradava. Estava de dol, i ho estaria durant un any. El color negre al costat de la seva pell clara li donava un aspecte pàl·lid i una mica malaltís, com l’heroïna bonica d’una de les novel·les gòtiques que li agradava llegir, però era feliç, tal com l’Elsie sabia. Caminava com si s’hagués tret un pes de sobre. Sovint anava a comprar, de vegades s’hi enduia l’Abe, que tenia cinc anys, encara que normalment tornava sense haver comprat res, i l’Elsie suposava que es veia amb l’Spade d’amagat. Ara tots dos eren solters, però encara havien de ser discrets, ja que hauria estat un escàndol que una dona del seu estatus festegés obertament estant encara de dol. Això no obstant, la seva relació era el secret pitjor guardat de Kingsbridge: n’estava al corrent qualsevol que parés una mica d’atenció al que passava.

Sens dubte, algunes persones es preguntaven si l’Spade era el pare de l’Abe, sobretot d’ençà de la destrucció del jardí de roses —aquell incident havia estat tema de safareig per a la Belinda Goodnight i les seves amigues durant setmanes—, però ningú, tret de l’Arabella, no ho sabria mai del cert. Fos com fos, la sensació general era que valia més no fer aquelles preguntes. L’Elsie sospitava que altres dones casades tenien fills la paternitat dels quals era qüestionable, i temien que les tafaneries sobre l’un poguessin donar peu a més tafaneries sobre d’altres.

El bisbe nou s’anava adaptant bé. En Marcus Reddingcote era un tradicionalista, que és el que la major part de Kingsbridge s’esperava que fos un bisbe. La seva dona, l’Una, era tibada, tenia un aire de superioritat i semblava que considerava que els seus predecessors al palau eren una mica dissoluts. Quan l’Elsie havia dit que ella portava l’escola dominical, l’Una havia dit, astorada: «Però per què?». I s’havia quedat clarament atònita quan havia vist l’Abe i es va adonar que l’Arabella, de quaranta-nou anys, tenia un fill de tan sols cinc anys.

L’Elsie envejava l’aventura apassionada de la seva mare. Que meravellós que devia ser, pensava, estimar algú amb tot el cor i ser estimat de la mateixa manera per l’altre.

Un matí, l’Elsie va mirar per la finestra i va veure una gentada que baixava pel carrer Major en direcció a la plaça, i es va recordar que era el dia de Sant Adolf. Les fàbriques estaven tancades, i hi havia una fira especial a la plaça del Mercat. Va decidir emportar-se el fill gran, l’Stevie, i l’Arabella va dir que ella s’hi enduria l’Abe.

El sol de novembre no escalfava gaire i l’aire era fred. Es van posar roba d’abric, amb complements vistosos: l’Elsie portava una bufanda vermella i l’Arabella, un barret verd. Molta altra gent feia igual, i la plaça era plena de tons llampants que contrastaven amb el rerefons de la pedra grisa de la catedral. L’àngel de pedra de la torre, que es deia que representava la monja Caris que havia fundat l’hospital, semblava que contemplava amb benevolència els vilatans des de dalt.

L’Elsie va dir a l’Stevie que li agafés la mà ben fort, i que no s’apartés d’ella i no es perdés. La veritat és que no estava gaire amoïnada: molts infants se separarien dels pares, aquell dia, però no anirien gaire lluny, i a tots els trobarien amb l’ajuda de la multitud amable.

L’Arabella volia un tros de tela de cotó blanc per fer-se uns enagos. Va trobar una parada on venien una tela que li va agradar, a un preu raonable. El venedor despatxava una dona pobra que regatejava pel preu d’un tros de lli bast, de manera que es van esperar. L’Elsie va mirar una mostra de mocadors de mà brodats. Un noi esprimatxat d’uns catorze anys examinava els nombrosos tons diferents de les cintes de seda d’una safata, cosa que a l’Elsie li va semblar peculiar: havia ensenyat a molts nois de catorze anys, i no n’havia conegut cap al qual li interessessin les cintes.

De cua d’ull, el va veure que agafava dues bobines, en tornava una i es ficava l’altra a dins de l’abric esparracat que portava.

Allò la va impactar tant que es va quedar immòbil, callada. Li costava donar crèdit als seus ulls. Havia vist un lladre en ple acte de robar!

La clienta va decidir no comprar el lli.

—Què puc fer per vostè, avui, senyora Latimer? —li va demanar el venedor.

Quan l’Arabella li va començar a dir el que volia, el pispa jovenet es va girar i se’n va anar de la parada.

L’Elsie hauria d’haver cridat «Atura’t, lladre!», però el noi era tan menut i prim, que no es va veure amb cor de denunciar-lo.

Això no obstant, algú altre havia vist el robatori. Un home alt i ferm que duia un abric verd va engrapar el noi pel braç.

—Tu, espera’t un moment —li va dir.

El xicot es va retorçar com una serp atrapada, però no es va poder desfer de la mà de l’home.

L’Arabella i el paradista van aturar la conversa i els van mirar.

—A veure què hi tens, a dins de l’abric, eh? —li va dir l’home.

—Deixa’m anar, abusananos! —va cridar el noi—. Fes la guitza a algú que sigui alt i gros com tu!

La gent del voltant deixaven estar el que feien per mirar-los.

L’home li va ficar la mà a dins de l’abric esparracat i en va treure una bobina de cinta de seda rosa.

—Això és meu, per Déu! —va exclamar el paradista.

—Ets un petit pispa, oi? —va dir l’home de l’abric verd al noi.

—Jo no he fet res! Vostè me l’hi ha posat, tros de gripau mentider!

L’Elsie no va poder evitar que li agradés el caràcter del noi.

—Quant cobra, per una cinta com aquesta? —va preguntar l’home al venedor.

—Tota la bobina? Sis xílings.

—Sis xílings, diu?

—Sí.

—Molt bé.

L’Elsie no entenia per què era tan important el preu, perquè calgués repetir-lo.

—I torni-me-la, si us plau —va dir el de la parada.

—Declararà davant d’un tribunal? —va voler saber l’home, després de dubtar.

—És clar.

La bobina li fou lliurada.

—Un moment —va dir l’Elsie—. Qui és vostè?

—Bon dia tingui, senyora Mackintosh —va respondre l’home—. Soc en Josiah Blackberry. Darrerament, a Kingsbridge hi ha hagut un brot de robatoris, i l’Ajuntament m’ha demanat a mi i a uns quants homes més que estiguem alerta amb els elements sospitosos que vegem al mercat avui. Suposo que vostè ha vist com aquest noi es ficava la cinta a la butxaca.

—Sí, però em pregunto per què. Normalment, els nois no volen cintes roses.

—Potser no, però jo l’he de portar al xèrif igualment.

—Per què has agafat la cinta? —va demanar l’Elsie al noi.

La rebel·lia que havia mostrat abans, encesa per unes paraules aspres, ara es va dissipar, i semblava que el xicot estava a punt de plorar.

—Perquè m’ho ha dit la mare.

—Però per què?

—Perquè no tenim pa. Ella la pot vendre, i així podrem menjar.

L’Elsie es va girar cap a en Josiah Blackberry.

—Aquest noi necessita menjar.

—Jo no hi puc fer res, senyora Mackintosh. El xèrif…

—Vostè no el pot ajudar, és veritat, i el xèrif tampoc, però jo sí que puc. Me’l puc endur a casa i donar-li menjar. —L’Elsie es va girar cap al noi—. Com et dius?

—Tommy —va contestar ell—. Tommy Pidgeon.

—Vine amb mi i et donaré alguna cosa per menjar.

—D’acord —hi va accedir en Blackberry—, però jo he d’anar amb ell. L’he de lliurar al xèrif. El que ha robat val més de cinc xílings, i vostè ja sap què significa això.

—Què significa? —va inquirir l’Elsie.

—Significa que el poden penjar.

Quan en Roger Riddick va entrar a les Noves Filatures Barrowfield, en Kit el va conèixer a l’instant. El rostre d’en Roger havia perdut aquell esclat juvenil —devia tenir trenta anys llargs, ara, va calcular en Kit—, però encara tenia una rialla trapella que el feia semblar més jove.

En el decurs dels anys, a en Kit li havien arribat notícies d’en Roger, que anava d’una universitat a una altra, per estudiar i, de vegades, fer-hi classes, i s’havia pensat que en Roger acabaria fent de professor, probablement en una de les universitats escoceses especialitzades en matemàtiques i enginyeria. Però ara en Roger havia tornat a Kingsbridge.

Tanmateix, en Roger no va reconèixer en Kit.

—Vostè és l’encarregat? —li va preguntar, quan en Kit se li va atansar.

En Kit va assentir.

—Busco el senyor Barrowfield.

—Jo l’hi acompanyo —va dir en Kit, fent-li un somriure afable.

—Vostè qui és? —li va demanar en Roger.

—Tant he canviat, senyor Riddick?

En Roger el va mirar de fit a fit un moment, i llavors a la cara se li va dibuixar un gran somriure.

—Mare meva! Si ets en Kit!

—Jo mateix —va dir en Kit, i es van estrènyer la mà amb entusiasme.

—Però si ets un home! —va fer en Roger—. Quants anys tens?

—Dinou.

—Déu meu, he estat molt de temps fora.

—Sí, és veritat. L’he trobat a faltar. Vingui per aquí.

En Kit va conduir en Roger al despatx. L’Amos va estar encantat de veure el seu vell amic de l’escola al cap de tants anys. Tots tres van fer una volta per la fàbrica, que era la que l’Amos havia comprat a la senyora Bagshaw.

La fàbrica vella tan sols produïa tela per als militars, ara, però aquesta era més variada. Mitja dotzena de teixidors de la planta de dalt feien teles especials que es venien a preus elevats, com ara brocats, domassos i capitonats, amb estampats multicolors diversos.

En Roger va mirar fixament un dels telers. Cada fil d’ordit passava per una baga d’una barra metàl·lica de control, la qual tenia un ganxo a l’altra punta. Per fabricar una tela senzilla, un teixidor faria servir els ganxos per aixecar un fil de cada dos, i després faria passar la llançadora pel forat, anomenat «calada». Alçaria els fils alterns per a la passada de tornada, creant així un teixit llis de dues cares. Amb els estampats, com ara les ratlles, calia alçar uns quants lliços alhora, en una seqüència que podia ser de dotze amunt, dotze avall, sis amunt, sis avall, etcètera. Aquesta feina la feia un teixidor secundari, el draw boy, que solia estar assegut a sobre del teler. Com més elaborat era l’estampat, més vegades calia parar de teixir mentre es feien els canvis. Els treballadors havien d’estar ben preparats i ser qualificats i eficients, i el procés de teixir demanava molt de temps.

En Roger va passar uns quants minuts observant els homes més experimentats de l’Amos, i després es va endur l’Amos i en Kit un xic enllà perquè els treballadors no els poguessin sentir.

—A França hi ha un home que ha ideat una manera millor de fer això mateix —els va informar.

En Kit es va emocionar. Compartia l’amor per les màquines d’en Roger. I havia estat en Roger, qui havia ensenyat a l’Amos una màquina de filar.

—Continua —va dir l’Amos.

—Mireu —va prosseguir en Roger—, cada vegada que l’estampat canvia, l’ajudant ha d’aixecar un conjunt diferents de lliços de control, segons les instruccions del dissenyador. En aquest cas, tu, suposo.

L’Amos va assentir.

—La idea nova és que tots els lliços de control són empesos cap amunt contra una targeta gran feta de cartró, la qual té uns forats, que coincideixen amb el teu disseny. Allà on hi ha un forat, l’agulla hi passa per dins; on no hi ha forat, l’agulla es desvia. Així se substitueix el procés laboriós en què l’ajudant mou les agulles de control d’una en una. Quan el patró de ratlles o de quadres canvia, llavors entra en joc una altra targeta, amb els forats situats en unes altres posicions.

En Kit hi va rumiar. Aquell concepte era tan senzill que et destarotava.

—D’aquesta manera, pots canviar de patró tan sovint com vulguis, simplement substituint una targeta per una altra.

En Roger va assentir.

—Sempre les has copsat de seguida, aquestes coses.

—I pots tenir tantes targetes com vulguis.

—És brillant —va opinar l’Amos—. A qui dimoni se li va acudir?

—A un francès que es diu Jacquard. És l’última novetat. A Anglaterra encara no es pot comprar, aquesta màquina. Però arribarà, tard o d’hora.

En Kit estava impressionat. L’Amos podria fabricar teles el doble de ràpid, o potser més i tot. Si aquesta màquina era real, i funcionava, l’Amos n’havia de tenir una, o unes quantes, més ben dit.

L’Amos era del mateix parer.

—Tan bon punt sentis a dir d’alguna que es ven… —va apuntar.

—Seràs el primer de saber-ho —va continuar en Roger.

La Sal havia canviat, va pensar l’Spade, d’ençà que havia sortit de la presó. Estava més prima, menys alegre i era més severa. Potser era la feina feixuga, que l’havia alterat, però ell sospitava que havia passat alguna altra cosa en aquella presó. No sabia el què, i no l’hi va preguntar: ella ja l’hi explicaria, si volia que ell ho sabés.

El dia abans del judici d’en Tommy Pidgeon, l’Spade es va asseure amb la Sal a la sala del fons de la fonda Bell, un vespre fosc d’hivern. Tots dos prenien una gerra de cervesa. El cas es comentava en totes les cases de Kingsbridge. Els furts eren una cosa habitual, però en Tommy tan sols tenia catorze anys, i semblava més jove. I havia comès un delicte capital. Ningú recordava haver vist un nen penjat.

—Jo gairebé no coneixia la família Pidgeon —va apuntar l’Spade.

—Vivien vora casa meva i d’en Jarge —va dir la Sal—. No tenien gran cosa, però anaven tirant fins que en Jim va desaparèixer. Després, la Jenn no podia pagar el lloguer, la van desnonar i no vaig saber on se n’havia anat.

—Jo, ni tan sols em vaig assabentar que s’havien emportat en Jim.

—La Jenn se’n queixava, desconsolada, a tothom qui l’escoltava, però hi ha tantes dones que es troben en el mateix destret, que no despertava gaire compassió.

—Calculo que han enrolat per la força uns cinquanta mil homes —va comentar l’Spade—. Segons el Morning Chronicle, a la Marina Reial hi ha uns cent mil homes, i la meitat, si fa no fa, van ser reclutats així.

La Sal va xiular.

—No sabia que fossin tants. Però com és que no té l’Ajut als Pobres, la Jenn?

—El va sol·licitar, a la parròquia de Saint John, on viu —va contestar l’Spade—. El vicari és en Titus Poole, un home com cal, però es veu que en Hornbeam hi era present com a bisbe dels pobres, va fer cas omís d’en Poole i va dir que la Jenn no hi tenia dret.

La Sal va brandar el cap, fastiguejada.

—Els homes que governen aquest país… —va comentar—, fins on arribaran?

—Què en diu, d’en Tommy, la gent de Kingsbridge, ara?

—Hi ha dos bàndols, com si diguéssim —va respondre la Sal—. L’un considera que un nen és un nen i l’altre, que un lladre és un lladre.

—Suposo que la major part dels treballadors de la fàbrica són del bàndol que el defensa.

—Sí, fins i tot en els bons temps, sabem que les coses poden canviar i ens podem trobar enfonsats en la misèria molt ràpidament. —Va callar un moment—. Ja saps que en Kit guanya força diners, ara?

L’Spade ho sabia. En Kit guanyava trenta xílings per setmana com a encarregat de la fàbrica de l’Amos.

—S’ho mereix —va opinar l’Spade—. L’Amos n’està molt, d’ell.

—En Kit no se’n gasta ni la meitat. Sap que els diners poden venir i marxar. Estalvia per si venen temps difícils.

—És molt entenimentat.

—Em va comprar un vestit, però —va dir ella, somrient.

L’Spade va tornar al cas d’en Pidgeon.

—No em puc creure que puguin penjar el petit Tommy.

—Jo em crec qualsevol cosa per l’estil, Spade. La gent com tu hauríeu de ser jutges de pau, consellers i membres del Parlament. Aleshores potser veuríem un canvi cap a millor.

—I per què no gent com tu?

—Dones? Podem somiar. Però ara de debò, Spade: tu ets un líder, en aquesta ciutat.

La Sal era perspicaç, en veure-ho. L’Spade s’havia plantejat presentar-se a les eleccions al Parlament. Era l’única manera de fer canviar les coses.

—Ho estic rumiant —va admetre.

—Bé.

Les sessions trimestrals van començar l’endemà. La cambra del consell de la Casa dels Gremis era plena com un ou. En Hornbeam era al banc, com a president dels jutges de pau, i aguantava un mocador perfumat davant de la cara per no sentir la fortor de la gentada. L’acompanyaven dos jutges més, a banda i banda seva, i l’Spade esperava que l’apaivaguessin. El secretari, en Luke McCullough, estava assegut davant d’ells, i tenia la missió d’assessorar-los en temes legals.

Els jutges van despatxar ràpidament diversos casos de violència i d’embriaguesa, i tot seguit van fer entrar a la sala en Tommy Pidgeon. La Jenn li havia rentat la cara i li havia tallat els cabells, i algú li havia deixat una camisa neta, que li anava gran i el feia semblar encara més menut i vulnerable. Ara que l’Spade tenia un fill propi —l’Abe, de cinc anys, no reconegut però molt estimat—, estava convençut de tot cor que calia estimar i protegir els infants. No suportava veure en Tommy exposat a la ira implacable de la llei.

Com sempre, el jurat provenia de la Franquícia dels Quaranta Xílings, homes amb propietats considerables de la ciutat. L’Spade els coneixia, la majoria. Ells creien que el seu deure era salvaguardar la ciutat dels robatoris i de qualsevol cosa que pogués amenaçar la seva capacitat de fer negoci i de guanyar diners. Decidirien si l’acusació contra en Tommy era prou sòlida per enviar-lo a judici al tribunal d’Assize. Únicament els tribunals d’Assize podien jutjar un delicte penat amb la forca.

En Josiah Blackberry era el testimoni principal. Podia ser un home arrogant, però l’Spade el considerava honest, i va explicar l’incident amb claredat. Havia vist el noi quan robava la cinta, de manera que l’havia agafat i retingut.

L’Elsie Mackintosh va ser cridada perquè corroborés aquell testimoni. Va dir si fa no fa el mateix, i es van formular els càrrecs. Però quan en Hornbeam li va agrair que hagués prestat declaració, ella va continuar.

—He dit la veritat, però no tota la veritat —va afirmar.

A la sala es va fer el silenci.

En Hornbeam va deixar anar un sospir, però no ho podia passar per alt.

—Què vol dir, senyora Mackintosh?

—Tota la veritat és que aquest noi es moria de gana, perquè la patrulla de reclutament se li havia endut el pare i a la mare li havien negat l’Ajut als Pobres.

Es van estendre murmuris d’indignació.

L’Spade va observar que el rostre d’en Hornbeam s’havia cobert d’una màscara de ràbia continguda.

—No som aquí per debatre sobre l’Ajut als Pobres.

—Per què vas agafar la cinta, Tommy? —va preguntar l’Elsie, girant-se cap al nen acusat.

Es va fer un silenci absolut mentre el tribunal esperava la resposta.

—Perquè la mare la pogués vendre i així comprar pa —va contestar en Tommy—, perquè no teníem res per menjar.

En algun lloc de la sala una dona es va posar a plorar.

Per fi, l’Elsie es va encarar al jurat.

—Si envien aquest noi al tribunal d’Assize, el mataran —va asseverar—. Mirin-lo bé, ara. Mirin la por que se li veu als ulls, i les galtes que encara no s’ha afaitat mai. Els ho prometo, es recordaran d’aquesta cara la resta de la seva vida.

—Senyora Mackintosh —va intervenir en Hornbeam—, vostè ha declarat que el pare de l’acusat va ser apressat per la patrulla de reclutament.

—Sí.

—Com ho sap?

—M’ho va dir la seva dona.

En Hornbeam va assenyalar la Jenn.

—Senyora Pidgeon, vostè va veure com s’enduien el seu marit?

—No, però tothom ho sap, el que va passar.

—Però vostè no hi era.

—No, jo era aquí, a Kingsbridge, tenint cura del nen que volen penjar.

Els murmuris de la gent, enfurismats, van pujar de to.

—De manera que ningú no sap del cert que en Jim Pidgeon fos capturat per la patrulla de reclutament —va insistir en Hornbeam.

La Jenn no va badar boca.

Aleshores, l’Hamish Law va fer un pas endavant.

—Jo hi era —va afirmar—. Vaig entrar en un bar de Combe, i en Jim hi era, mig adormit de tan borratxo que estava.

Algú del públic va riure.

—En Jim no s’emborratxava mai —va protestar la Jenn.

—Hi havia una noia que segurament li posava ginebra a la cervesa.

—Això sí que m’ho crec —va admetre la Jenn.

—Jo estava amb el senyor Barrowfield —va continuar l’Hamish—, el meu patró. Ell em va explicar que allò era una taverna on captaven homes: les noies els emborratxaven i després els lliuraven a la patrulla de reclutament per un xíling. Vam decidir endur-nos-en en Jim, però de cop i volta va entrar un oficial de la Marina amb tres esbirros que ens van estomacar. Es veu que havien parat una trampa a en Jim, i nosaltres els havíem desbaratat la jugada.

—Van intentar evitar que atrapessin en Pidgeon? —va demanar en Hornbeam.

L’Spade esperava que l’Hamish no ho reconegués, perquè era un delicte.

—Jo no. Vaig veure que el senyor Barrowfield era estès a terra, o sigui que el vaig aixecar i me’l vaig emportar per posar-lo fora de perill.

L’Amos va fer un pas endavant.

—Tot el que ha dit l’Hamish Law és veritat —va corroborar.

—Molt bé —va admetre en Hornbeam, empipat—. Suposem que en Jim Pidgeon fos atrapat per una patrulla de reclutament. Això tant se val. Ningú no creu que les famílies dels homes reclutats per la força estiguin autoritzades a robar-nos als altres. —Va fer una pausa, i l’Spade va observar que l’home s’havia d’esforçar a mantenir el rostre impassible—. Cada any, molta gent va a la forca per robar; homes i dones, joves i persones grans. —La veu tremolosa d’en Hornbeam delatava un sentiment reprimit—. La majoria són pobres. Molts d’ells són pares i mares.

Semblava que li costava parlar, i alguns dels espectadors arrufaven les celles, estranyats, mentre aquella façana de granit amenaçava d’esquerdar-se.

—No podem mostrar clemència envers un lladre, per molt penosa que sigui la història que ens explica. Si en perdonem un, els haurem de perdonar tots. Si perdonem en Tommy Pidgeon, els milers d’homes i de dones a qui han penjat pel mateix delicte hauran mort en va. I això seria… del tot injust.

Va fer una pausa i es va asserenar.

—Senyors del jurat, els testimonis han demostrat l’acusació. Les excuses presentades són irrellevants. El seu deure és remetre en Tommy Pidgeon al tribunal d’Assize perquè sigui jutjat. Si us plau, indiquin la seva decisió.

Els dotze homes van deliberar breument, i llavors un es va aixecar.

—Remetem l’acusat al tribunal d’Assize. —Es va tornar a asseure.

—El cas següent —va dir en Hornbeam.

«Sí —va pensar l’Spade—, les coses realment han de canviar».





28


Un dilluns de gener, la Sal va arribar a la plaça del Mercat aviat, mentre els campaners encara practicaven i el so de les campanes se sentia per tota la ciutat i més enllà. Aprenien un patró nou —un «canvi», tal com ells en deien—, i la Sal notava una certa vacil·lació en la sincronització, malgrat que el so era molt agradable. En comptes d’esperar-se a la fonda Bell, va decidir anar a veure els campaners.

Va entrar a la catedral pel porxo nord. L’interior estava fosc, a excepció d’unes quantes espelmes que semblava que tremolaven amb els tocs de campana. Es va dirigir cap a l’extrem oest, on una porta petita que s’obria al mur donava a una escala d’espiral, la qual pujava a la sala de les cordes.

Els campaners suaven, amb les armilles posades i les mànigues arromangades. Tenien els abrics apilats a terra. Estaven situats en cercle, perquè cada un pogués veure tots els altres, cosa que era essencial per tocar ben coordinats. Estiraven les cordes que baixaven d’uns forats al sostre. A banda dels forats, el sostre era una barrera de fusta massissa que esmorteïa el soroll i permetia que els homes parlessin entre ells. L’Spade tocava la número 1 i donava les instruccions. A la seva dreta hi havia en Jarge, que tocava la número 7, la campana més gran.

Estaven lliurats al seu art, però no eren gaire respectuosos, i malgrat que allò era un lloc sagrat, deien moltes paraulotes, quan s’equivocaven. Encara no dominaven aquell canvi.

Una campana trigava a balancejar-se, si fa no fa, el mateix que tardava un home a dir «arquebisbe u», «arquebisbe dos». El lapse de temps es podia escurçar o allargar, però no gaire. Per consegüent, l’única manera de variar la tonada era que dos campaners d’un costat o de l’altre canviessin de posició dins la seqüència. Per exemple, la 2 es podia canviar per la 1 o per la 3, però no per qualsevol altra campana.

Les instruccions de l’Spade eren senzilles: ell només cridaria els dos números que s’havien de canviar l’un per l’altre. Els campaners havien d’estar alerta a les instruccions, llevat que ja coneguessin bé la seqüència, a fi que els canvis fossin satisfactoris, i la tonada al final tornés a la ronda senzilla amb què havia començat.

Feia uns quants minuts que la Sal hi era, quan la seqüència nova els va sortir malament i es va interrompre abans del final. Els campaners van esclafir a riure i van assenyalar en Jarge, que es maleïa per ser tan pocatraça.

—Què t’ha passat a la mà? —li va preguntar l’Spade.

Aleshores la Sal es va fixar que en Jarge tenia la mà dreta vermella i inflada.

—Un accident —va contestar ell, de mal humor—. Em va relliscar un martell.

En Jarge no feia servir martells a la feina, i la Sal es va ensumar que s’ho havia fet en una baralla.

—Em pensava que podria —va afegir en Jarge—, però cada cop ho tinc pitjor.

—No podem tocar set campanes amb sis homes —va apuntar l’Spade.

—Deixeu-m’ho provar —va dir la Sal, portada per un rampell. Se’n va penedir de seguida. Faria el ridícul.

Els homes es van posar a riure.

—Una dona no ho pot fer —va oposar en Jarge.

Això encara la va engrescar més a fer-ho.

—No veig per què no —va insistir, per bé que ja es lamentava d’haver estat tan atrevida—. Tinc molta força.

—Però això és un art —va dir ell—. Anar ben sincronitzat és el tot.

—Ben sincronitzat? —va fer la Sal, empipada—. Què et penses que faig tot el sant dia? Porto una màquina de filar. Faig girar la roda amb una mà, alhora moc la barra endavant i endarrere amb l’altra, i sempre procurant evitar que es trenqui el fil. Per tant, no em parlis de sincronització.

—Deixa-la que ho provi, Jarge —va dir l’Spade—. Així veurem qui té raó.

En Jarge va arronsar les espatlles i es va apartar de la corda.

La Sal ara pensava que tant de bo no hagués estat tan agosarada.

—Farem la seqüència més senzilla possible: una ronda normal, i llavors la número 1, que soc jo, canvia un lloc cada vegada, fins que tornem a ser on hem començat.

«Entesos, som-hi», va pensar la Sal. Va engrapar fort la corda d’en Jarge. La punta era sobre l’estora, als seus peus, enrotllada de qualsevol manera.

—La primera estirada és curta i la segona, llarga —li va indicar l’Spade—. Tu fes que la campana agafi impuls, i llavors veuràs que s’atura a dalt de tot tota sola.

La Sal no sabia com passava això. Amb algun tipus de mecanisme de frenada? En Kit ho hauria sabut.

—Primer tu, Sal, i nosaltres ens hi afegirem quan hagis començat —li va dir l’Spade, sense deixar-li temps per entendre’n la maquinària—. Però no trepitgis la corda, que et farà caure de cul a terra.

Els homes van esclafir a riure i ella va recular un pas.

Va haver d’estirar més fort del que s’havia pensat, però la campana va tocar, i després, abans del que s’esperava, la campana es va gronxar cap a l’altra banda, estirant la corda amunt, i llavors es va desenrotllar el tros de corda que estava cargolat a terra. Si hi hagués estat a sobre, l’hauria fet caure d’esquena a terra.

Quan la corda va deixar de pujar, la va tornar a estirar, encara més fort. Malgrat que no podia veure la campana, sí que en notava el balanceig rítmic, i de seguida va entendre que havia d’estirar al màxim de fort quan la campana li pesava més.

Aleshores es va parar.

Abans que la Sal no estigués preparada, l’Spade va tocar, seguit immediatament per l’home de la seva esquerra. La seqüència va fer el cercle amb una rapidesa impossible. L’home de la dreta de la Sal, el número 6, era un dels teixidors de l’Spade, en Sime Jackson. Tan bon punt en Sime va estirar la seva corda, la Sal va fer el mateix, i va estirar amb totes les seves forces.

La número 7 va tocar massa seguida de la número 6. La Sal s’havia afanyat massa. Ho faria bé la propera vegada.

A la propera va trigar massa.

La Sal seguia els canvis força bé: la número 1 tocava un instant més tard a cada ronda. Però el lapse de temps entre cada estirada de la corda havia de ser exactament el mateix que el lapse de temps entre els tocs anteriors, i això era el difícil. Ella s’hi concentrava molt, però no ho acabava de fer bé.

Al cap de no res ja tocaven l’última ronda, en què la seqüència tornava a ser 1234567. Ella ho va fer quasi bé, però no del tot. No se n’havia sortit. «Mira que soc ximple —va pensar— d’imaginar-me que ho podia fer».

Es va quedar parada quan els homes la van aplaudir.

—Molt bé! —va exclamar l’Spade.

—M’esperava que seria molt pitjor —va admetre en Jarge, de mal grat.

—Em pensava que ho feia malament cada vegada —va dir ella.

—Una mica, sí —hi va coincidir l’Spade—. Ningú de fora no ho hauria notat. Però tu ho has sentit, cosa que vol dir que tens oïda.

—Potser s’hauria d’afegir al grup! —va proposar en Sime.

—Les dones se suposa que no han de fer de campaneres —va oposar l’Spade, negant amb el cap—. Al bisbe li agafaria un cobriment de cor. Tu no ho expliquis.

La Sal es va arronsar d’espatlles. No volia ser campanera. En tenia prou d’haver demostrat que una dona ho podia fer. Cal lluitar les batalles que pots guanyar, i deixar córrer les altres.

—Crec que per avui ja està —va dir l’Spade. Mentre els homes es posaven l’abric, ell els donava la paga, aportada pel capítol de la catedral, un xíling per a cada un, bons dinerons per una hora de feina. Els diumenges i dies festius cobraven dos xílings per tocar les campanes.

—T’hauria de donar un penic dels meus —va dir en Jarge a la Sal.

—Em pots convidar a una gerra de cervesa —li va respondre ella.

L’Amos treballava a la botiga fins tard, al vespre, anotant números en un llibre major gran, a la llum d’unes quantes espelmes, quan algú va trucar a la porta. Va mirar per la finestra, però no va veure res, malgrat els fanals del carrer, perquè queia un bon ruixat i l’aigua picava als vidres.

Va obrir la porta, i hi havia la Jane. Estava tan xopa que ell va esclafir a riure.

—Què et fa tanta gràcia? —va preguntar ella, enutjada.

—Disculpa’m, entra, si us plau, pobra. —Ella va entrar i ell va tornar a tancar la porta amb clau—. Vine, que et donaré una tovallola o dues. —La va fer passar a la cuina, on encara cremava un bon foc. La Jane es va treure l’abric i el barret i els va llançar sobre una cadira, un gest que a ell li va semblar íntimament domèstic, gairebé com si ella visqués allà, i això li va produir una emoció especial. Ella portava un vestit gris clar. L’Amos va agafar les tovalloles de l’habitació del safareig, contigu a la cuina, i la va ajudar a eixugar-se.

—Gràcies —va dir la Jane—, però de què reies?

—És que ets la dona més ben vestida que he vist mai, però quan he obert la porta anaves molla com un gat.

Llavors ella també va riure.

—Però per què has vingut? La gent virtuosa de Kingsbridge s’escandalitzarien si sabessin que estem sols aquí a casa. —La veritat era que el mateix Amos se sentia incòmode, tot i que també estava una mica intrigat. No havia estat mai sol amb una dona, fins llavors. Tanmateix, segur que la Jane se n’aniria aviat.

—M’avorria tant a Earlcastle que he vingut a Kingsbridge amb un carruatge —li va contestar ella—, però el meu marit està acampat amb la milícia, fent exercicis d’instrucció. Tots els servents se n’han anat a la taverna, i l’única persona que hi ha a la casa és un caporal que està de guàrdia al vestíbul. La casa està freda i no hi ha ningú que em faci el sopar. Em sentia tan sola i miserable que me n’he hagut d’anar. I aquí estic.

L’Amos va comprendre que ella volia que la convidés a sopar. Bé, ho podia fer. La gent virtuosa de Kingsbridge es quedarien encara més astorats, si ho sabessin, però no ho sabrien mai.

—És clar que et puc oferir alguna cosa per menjar. Jo encara no he sopat. Escalfaré la sopa de pèsols. Tinc una majordoma, però no viu a casa.

—Ja ho sé —va dir la Jane.

De manera que ja s’esperava que estigués sol.

L’Amos pràcticament no tenia experiència amb dones. Havia sortit amb tres noies, els darrers anys, però la cosa no havia portat enlloc: ell estava massa obsedit amb la Jane. Ara que es trobava sol amb una dona casada, realment no tenia ni idea de què se suposava que havia de fer.

Bé, sabia que havia de ser hospitalari: si més no, això ho podia fer amb confiança.

Al bufet hi havia una olla plena de sopa. La va posar al fogó de sobre del foc per escalfar-la. La taula ja estava parada, amb pa, mantega i formatge, i una ampolla de vi de Porto. Va posar un cobert per a ella i va servir dues copes de porto.

—És una casa gran, per a una sola persona —va observar la Jane—. T’hauries de buscar una amant.

La Jane sovint feia comentaris pujats de to.

—No vull cap amant —va objectar ell, somrient—. Si soc metodista, és per alguna cosa.

—Ja ho sé. —Va arronsar les espatlles i va canviar de tema—. Com ho fa, el petit Kit Clitheroe, com a encarregat?

—És molt bo. Entén les màquines millor que jo, i els treballadors l’aprecien molt. I ja no és tan petit.

—Ha tingut un bon augment de sou.

—Es mereix el doble.

Van xerrar afablement una estona, i després es van asseure a sopar.

—Això és just el que necessitava. Gràcies —va dir ella quan van haver acabat.

—Si hagués sabut que venies, hauria preparat alguna cosa més sofisticada.

—I jo no n’hauria gaudit ni la meitat. Queda gens de vi?

Ell es va sorprendre una altra vegada. Havia donat per fet que ella se’n tornaria a casa, ara.

—N’hi ha molt —va dir.

—Ah, perfecte. Pugem a dalt? Serà més còmode.

La Jane dominava la situació, com de costum. S’havia convidat a sopar ella mateixa, més o menys, i ara volia passar el vespre com si fos a casa. No era així, com se suposava que s’havia de comportar una dama. Però a l’Amos ja li estava bé.

—A la sala d’estar hi ha el foc encès —va dir.

Es va emportar l’ampolla i les copes al pis de dalt. Es va asseure en un sofà encoixinat i ella s’hi va acomodar al costat. L’Amos encara sentia una barreja d’emoció, per aquella proximitat sobtada, i neguit per la manera com infringien les normes del comportament respectable.

La Jane es va treure les sabates —de taló baix, acabades en punxa i amb un llaç de seda— i va alçar les cames a sobre del sofà. Es va girar per mirar-lo de cara, amb un braç posat a sobre del respatller, amb tanta naturalitat com si estigués a casa. Va preguntar a l’Amos pel negoci, pel viatge a Combe i per aquell pobre noi que esperava ser jutjat al tribunal d’Assize, a qui podien penjar per haver robat una cinta. Mentre li responia les preguntes, l’Amos observava el joc d’expressions que li ballaven a la cara, a la Jane: com obria els ulls quan se sorprenia, o com els entretancava, divertida, com obria la boca per riure, o la manera com arrufava els llavis com a mostra de desaprovació, i hauria volgut de tot cor poder mirar-la d’aquella manera cada nit de la seva vida.

Ara la tenia més a prop que abans, malgrat que no l’havia vist moure’s. Els genolls d’ella li tocaven la cuixa. Li va venir al cap aquell petó al bosc de May Fair, i va recordar com l’havia abraçat ella, tan fort que li va notar la forma del cos, premut contra el seu.

El vestit que duia tenia un escot obert al pit, i quan ella s’inclinava endavant —cosa que feia sovint, per tocar-li l’espatlla o donar-li un copet a la mà, quan insistia en alguna cosa—, li veia la forma arrodonida dels pits petits a dins del cosset del vestit. Una vegada ella el va enxampar donant-hi una ullada, i evidentment va veure què mirava.

L’Amos es va posar ben vermell.

—Els vestits de les dones són molt molt seductors, avui dia. De vegades penso que ja ho podrien deixar veure tot —va comentar ella.

Només de pensar-ho, a l’Amos li va quedar la boca seca, però l’ampolla era buida. Què se n’havia fet, del vi? Recordava vagament que ella li havia omplert la copa fins dalt, i la seva també.

La Jane va canviar de posició. Ho va fer tan de pressa que ell no l’hauria pogut aturar encara que hagués volgut. Tot d’un plegat, estava estirada de cara enlaire, amb el cap posat sobre la seva cuixa. I va continuar parlant com si no hagués passat res.

—Al cap i a la fi —va dir la Jane—, no hi ha cap manament que prohibeixi mirar. Per això hi ha tants quadres i escultures de persones nues. Déu ens va fer bells, i després vam descobrir les fulles de figuera. Quina vergonya. Digue’m, quina creus que és la part més atractiva del meu cos?

—Els ulls —va contestar ell a l’instant—. Són d’un to gris preciós.

—Quin compliment tan bonic. —Va girar el cap per mirar-lo, i en fer-ho li va prémer la galta sobre el penis, el qual, segons es va adonar l’Amos de cop i volta, estava trempat descaradament, a dins dels pantalons. Ella va fer un «Oh!» feble de sorpresa, i llavors hi va prémer els llavis, per fer-li un petó.

L’Amos estava del tot destarotat. Gairebé es va pensar que potser s’ho imaginava. Això no li havia passat mai en els somnis més explícits. Estava glaçat del xoc.

Llavors ella es va posar dreta d’una revolada.

—Crec que tinc unes cames maques —va dir, dreta davant seu. Es va aixecar la faldilla per ensenyar-les-hi. Portava unes mitges de seda que li arribaven al genoll, agafades amb cintes—. Què et semblen? —li va preguntar—. Són boniques?

Ell estava massa atabalat per poder respondre-li.

—Però les has de veure senceres, per poder-ho valorar —va insistir ella. Va estirar els braços cap enrere i es va començar a descordar el vestit—. Vull la teva opinió sincera —va dir. Ell sabia que això eren ximpleries, però no podia apartar-ne els ulls. El vestit tenia molts botons, però la Jane els va descordar en un batre d’ulls, i ell va pensar que ella no ho devia haver planejat en aquell moment, i potser havia escollit un vestit que fos fàcil de treure’s. En un tres i no res, tot plegat va caure a terra, fet un muntet de seda de color gris clar. A sota duia uns enagos amb una cotilla de barnilles. La Jane es va descordar la cotilla i tot seguit es va treure la peça per sobre del cap amb un moviment ràpid. Tota nua, si no hagués estat per les mitges, es va posar les mans als malucs.

—Bé, quina part t’agrada més? —li va demanar.

—Tot —va respondre ell amb veu ronca.

La Jane es va agenollar al sofà a sobre seu, cama aquí, cama allà, i li va descordar els pantalons tan de pressa com s’havia descordat ella el vestit.

—T’adones que no tinc experiència en aquesta mena de coses? —li va dir ell.

—Jo no en tinc gaire, malgrat els nou anys de casada —va fer ella, però no hi havia gens de poca traça, en la manera com li va engrapar el penis, va alçar els malucs, se’l va posar a dins i s’hi va clavar, deixant anar un sospir de plaer.

L’Amos se sentia aclaparat d’amor i de gust. S’adonava que feia mal fet, però ara ja no li podia saber greu. També era conscient que la Jane no l’estimava, almenys no de la manera que l’estimava ell, però ni això no podia esmorteir l’alegria que sentia. Li va mirar els pits de fit a fit, mentre ballaven tan bonics davant del seu nas.

—Els pots fer petons, si vols —li va dir ella. Ell els en va fer, una vegada i una altra.

Allò va acabar massa aviat. El va agafar per sorpresa. Un espasme rere l’altre el van sacsejar, i va sentir que la Jane gemegava, després ella es va inclinar endavant i li va prémer el cos contra el seu, i ja s’havia acabat, i tots dos es van deixar anar, panteixant.

—No ens hem fet cap petó —va dir ell, quan va recuperar l’alè.

—Ens els podem fer ara —va afegir ella, i es van besar durant uns quants minuts de felicitat. Després es van separar, i ella es va quedar estirada sobre els seus genolls, de cara enlaire. Ell va gaudir del seu cos amb els ulls.

—Et puc tocar? —li va preguntar l’Amos.

—Pots fer el que vulguis.

Al cap d’uns minuts, el rellotge de la lleixa de la llar de foc va tocar les deu, i ella es va aixecar.

De cara a ell, es va calçar. Es va ajupir per agafar els enagos, i llavors va dubtar.

—Ets el segon home que m’ha vist nua, però el primer que m’ha mirat d’aquesta manera —va dir.

—De quina manera?

La Jane va dubtar un moment.

—Com l’Alí Babà a la cova, contemplant un tresor inimaginable.

—Això és exactament el que faig, mirar un tresor inimaginable.

—Ets molt dolç. —Es va posar els enagos per sobre del cap, se’ls va estirar i després es va posar el vestit, allargant les mans cap endarrere per botonar-se’l.

Quan va estar vestida, se’l va quedar mirant amb una expressió que ell no sabia interpretar. A la Jane l’havia envaït una emoció que ell no identificava.

—Déu meu, ho he fet. Ho he fet, realment —va dir al cap d’un moment en silenci.

L’actitud despreocupada d’abans era fingida, es va adonar l’Amos. Això havia estat un moment únic a la vida tant per a ella com per a ell, encara que no de la mateixa manera. Ell estava desconcertat, però feliç.

—Em vols donar l’abric i el barret? —li va demanar ella, quan va passar el moment.

Ell es va cordar els pantalons i se’n va anar a buscar la roba de carrer d’ella. Mentre la Jane s’ho posava, l’Amos va agafar el seu abric i el barret.

—T’acompanyo a casa.

—Gràcies, però evitem parlar amb ningú pel camí. No tinc forces per inventar-me una mentida plausible sobre on hem estat.

No hi havia gaire gent al carrer, i tots s’afanyaven sota la pluja tant com podien. Ningú va mirar l’Amos als ulls.

Ella va obrir la porta principal de la casa Willard amb una clau.

—Bona nit, senyor Dangerfield —va dir—. Gràcies per acompanyar-me a casa.

«Senyor Dangerfield», va pensar ell. La Jane li havia canviat el nom a l’últim moment, i la paraula que li havia vingut al cap era «perill». No era estrany.

Quan se’n tornava, rumiava en totes les preguntes que hauria d’haver fet a la Jane. Quan es tornarien a veure? Allò havia estat una cosa puntual o ella es proposava mantenir una relació? En cas que sí, de quina mena? Deixaria el seu marit?

Va arribar a casa, va entrar per la porta principal i se’n va anar al taller. Llavors es va recordar del moment en què l’havia vista aquell vespre, xopa i feta una llàstima. Va reviure la conversa. Se’n va anar a la cuina i la va veure traient-se l’abric i el barret, i llançant-los en una cadira. Es va asseure en un banc i se la va imaginar davant seu, prenent la sopa amb una cullera i tallant una llesca de pa; després, mossegant un bocí de formatge amb aquelles dents blanques. Se’n va anar a la sala d’estar, on el foc ja s’extingia, es va asseure al sofà i va tornar a sentir el pes del cap d’ella a la cuixa, i la pressió dels seus llavis quan li feia petons al penis per sobre de la tela dels pantalons. Després, el millor de tot, la va veure dreta davant seu, nua, tan sols amb les mitges que li arribaven al genoll, subjectades amb cintes.

Aleshores, per fi, es va obligar a fer-se la pregunta: què significava allò?

Per a ell havia estat un terratrèmol. Per a ella no havia estat tan fort, però sí que l’havia desorientat. Però la Jane ho havia planejat. Per què? Què volia?

Obligant-se a ser realista, estava segur que ella no deixaria el marit. El divorci era tan difícil que resultava pràcticament impossible. Si vivia amb l’Amos en pecat, el negoci d’ell seria objecte de boicot per part de tota la gent respectable, cosa que significava tots els clients, i la pobresa era una cosa que la Jane no podia tolerar. Volia que fugissin junts, i que comencessin una vida nova, amb uns altres noms i en un altre lloc, potser fins i tot en un altre país? Això es podia fer. Ell podia vendre els negocis que tenia a Kingsbridge per tenir efectiu i muntar una altra empresa a qualsevol lloc. Tanmateix, a l’instant va saber que la Jane no estaria mai d’acord en alguna cosa que suposés dificultats i un risc.

Què es proposava, doncs? Una aventura clandestina? Certament, aquestes coses passaven. L’Spade i l’Arabella Latimer n’havien viscut una durant anys, si es podia donar crèdit als rumors que corrien.

Però l’Amos no podria viure amb el sentiment de culpa. Havia pecat avui, un pecat que no havia comès mai abans. Era adulteri, prohibit pel setè manament de Moisès, una ofensa greu contra Déu, contra en Northwood, contra la Jane i contra si mateix. No podia ni plantejar-se de cometre el mateix pecat una vegada i una altra, per molt que ho volgués.

Potser tindria sort. Potser en Northwood es moriria oportunament.

Però potser no.





29


En Kit pensava molt en en Roger Riddick. De petit no s’havia adonat mai que en Roger era un home de grans qualitats. D’ençà que en Roger havia tornat dels seus viatges, en Kit havia descobert més coses sobre ell, i en valorava les qualitats. Era molt llest, evidentment, de manera que totes les converses amb ell eren interessants, però més important que això era el seu temperament alegre. Era jovial i optimista, i el seu somriure podia il·luminar tota una sala.

En Roger tenia tretze anys més que en Kit, i una formació en la qual en Kit no podia ni tan sols somiar, i, malgrat això, parlaven com iguals sobre maquinària i sobre les tècniques de teixir. En Roger fins i tot semblava que apreciava en Kit.

Els sentiments d’en Kit eren tan intensos, que l’amoïnaven una mica. Gairebé era com si s’hagués enamorat d’en Roger, però allò era absurd, és clar. Hauria significat que en Kit era marieta, cosa que era impossible. És veritat que havia fet coses amb altres nois quan era més jovenet. Es masturbaven junts, en deien «pelar-se-la». Es posaven en rotllana, a veure qui era el primer a ejacular. De tant en tant es masturbaven entre ells, cosa que sempre feia que en Kit ejaculés més de pressa. Però cap d’ells no era marica: tan sols eren experiments que feien de jovenets.

Fos com fos, no es podia treure en Roger del cap. De tant en tant, en Roger agafava en Kit per les espatlles i l’estrenyia un moment, amb un gest afectuós però masculí, i en Kit notava aquell braç que l’agafava fort durant tot el dia.

Va pensar en en Roger durant tot el servei de la comunió metodista. En Kit no era un metodista fervent: hi anava perquè la mare també hi anava. No li interessaven les reunions setmanals per resar ni els grups d’estudi de la Bíblia, sinó que preferia un club per compartir llibres en què la major part de llibres eren científics. De manera que se sentia una mica culpable, quan va sortir de la Sala Metodista.

Llavors va veure en Roger repenjat a la paret.

—Esperava trobar-te —va dir en Roger, i el seu somriure irradiava tanta calidesa com un foc—. Podem parlar?

—És clar —va respondre en Kit.

—Anem a la taverna d’en Culliver a fer un beure.

—En Kit no havia freqüentat mai la taverna d’en Culliver, i no volia començar ara, essent un diumenge.

—I si anem a la cafeteria del carrer de Dalt? —va proposar.

—D’acord.

El propietari de la fonda Bell havia obert un altre establiment, la cafeteria del carrer de Dalt, al costat de la Casa dels Gremis. Aquells locals es deien cafeteries, però, de fet, servien àpats complets amb vi i cafè com una cosa de més a més. En Kit i en Roger van pujar pel carrer Major fins al carrer de Dalt sota el sol de l’hivern. A dins de la cafeteria, en Roger va demanar una gerra de cervesa, i en Kit, un cafè.

—Te’n recordes de quan us vaig parlar del teler de Jacquard? —li va preguntar en Roger.

—Sí, me’n recordo. És molt emocionant.

—Excepte que no n’he pogut aconseguir cap. Si pogués anar a París i parlar amb alguns teixidors, estic segur que podria esbrinar on se’n pot comprar un, però, així i tot, costaria molt exportar-lo a Anglaterra.

—Quina llàstima!

—Per això he vingut a parlar amb tu.

En Kit va veure on volia anar a parar en Roger.

—En vols fer un.

—I vull que m’hi ajudis.

—Però jo ni tan sols n’he vist mai cap.

En Roger va tornar a somriure.

—Quan estudiava a Berlín tenia un amic especial, un estudiant francès. —En Kit va rumiar què devia voler dir en Roger amb «un amic especial»—. En Pierre va descobrir que el senyor Jacquard havia tret una patent de la seva màquina, cosa que vol dir que a l’oficina de patents n’hi ha dibuixos. —En Roger es va ficar una mà a dins de l’abric—. I n’hi ha còpies.

En Kit va agafar els papers i va desplegar un dibuix. Va apartar la tassa i la gerra d’en Roger a un costat, i va estendre el dibuix a la taula de la cafeteria.

—No el puc fer sol —va dir en Roger mentre ell l’estudiava—. Un plànol no et diu mai tot el que et cal saber. Sempre s’han d’endevinar moltes coses i cal improvisar, i per això es necessita un coneixement profund del procés. Tu saps tot el que es pot saber sobre telers. Necessito que m’hi ajudis.

La idea que en Roger necessitava la seva ajuda va fer emocionar en Kit, però va brandar el cap, dubtant.

—Es deu trigar un mes a fer-lo, o potser dos.

—No passa res. No hi ha pressa. Segurament som les úniques persones d’Anglaterra que sabem que existeixen els telers de Jacquard. Igualment serem els primers.

—Però jo treballo. No em queda temps lliure.

—Deixa la feina.

—No fa gaire que tinc el càrrec!

—M’imagino que podem vendre aquesta màquina per un centenar de lliures. Ens repartirem els diners, la meitat per a cada un, de manera que cobraràs cinquanta lliures per un mes de feina, si fa no fa, en comptes de… Quant cobres al mes, ara?

—Trenta xílings la setmana.

—És a dir, una mica més de sis lliures al mes, mentre que jo te n’ofereixo cinquanta. I de seguida que la màquina estigui en funcionament, altres fabricants tèxtils en voldran una com més aviat millor Et proposo que fem negocis junts, fabricant telers de Jacquard, i que compartim els beneficis a parts iguals.

I una vegada haguessin fet aquella primera màquina, i n’haguessin resolt totes les defectuositats, les màquines següents les podrien fer més de pressa, tal com en Kit sabia. Els diners que hi podien guanyar eren inimaginables, però no era això el que el temptava, sinó la idea de passar totes les hores de feina amb en Roger. Quin plaer que seria!

En Roger va observar que en Kit dubtava, i ho va interpretar malament.

—No ho decideixis ara mateix —li va dir—. Rumia-t’ho. Parla’n amb la mare.

—Sí, ho faré. —En Kit es va aixecar. Li hauria agradat passar tota la tarda allà, amb en Roger, però l’esperaven a casa—. Em deuen esperar que arribi per sopar.

En Roger va fer cara de sentir-se incòmode.

—Abans no te’n vagis…

—Sí?

—Vaig curt de diners. Et faria res pagar els beures?

Aquesta era la flaca d’en Roger. Es jugava els diners i després havia de pidolar fins que n’hi entraven més. En Kit es va alegrar de tenir una manera d’ajudar-lo. Va demanar el compte, el va pagar i va afegir més monedes per a una segona gerra per a en Roger.

—Molt amable per part teva —va dir en Roger.

—No s’ho val.

En Kit va sortir i es va afanyar a tornar a casa.

Encara vivia a la mateixa casa amb la Sal, en Jarge i la Sue, però la llar es veia diferent. Tenien unes cortines noves a les finestres, gots de vidre en comptes dels de fusta i carbó en abundància —tot comprat amb el sou d’en Kit. Quan hi va entrar, va sentir l’olor d’un tall rodó de vedella que la Sal feia girar a l’ast, a sobre del foc.

Tots s’anaven fent grans, cosa que no hauria de sorprendre mai, però sempre ho feia. La Sal i en Jarge ja tenien trenta anys i escaig. La Sal estava en forma i forta. S’havia recuperat del tot del suplici que havien estat els treballs forçats a la presó. En Jarge tenia el nas vermell i els ulls plorosos d’un home que no deia mai que no a una gerra de cervesa. La Sue era de l’edat d’en Kit, dinou anys. Feia anar una màquina de filar a la fàbrica de l’Amos. Era força bonica, i segurament es casaria aviat, pensava en Kit. Ell esperava que no se n’anés a viure gaire lluny. L’enyoraria.

Tots plegats es van cruspir amb molta gana la vedella, que encara era un gran luxe. Quan es van repenjar al respatller, satisfets, en Kit els va parlar de la proposta d’en Roger.

—Quina decepció que tindrà l’Amos —va dir la Sue—, després que t’ha ascendit essent tan jove.

—Però també està desesperat per posar les mans a sobre d’un teler de Jacquard. Crec que n’estaria content.

—Com saps que en fareu més d’un?

—Serà com la màquina de filar jenny —va respondre en Kit, amb confiança—. Una vegada hagi arribat, tothom en voldrà tenir un. I quan tothom el faci servir, sortirà un altre invent.

—Prendrà la feina als teixidors —va apuntar en Jarge amb amargor.

—Sempre passa, amb les màquines —va concedir en Kit—, però no les pots parar.

—Creus que és de fiar, en Roger? —La Sue sempre era previnguda.

—No —va respondre en Kit—, però jo sí. M’asseguraré que la màquina es construeixi i que funcioni com cal.

—No és gaire segur, això —va objectar ella—. Jo crec que t’hauries de quedar amb l’Amos.

—Tot és insegur —va replicar en Kit—. Tampoc no tenim cap garantia que l’Amos continuï al negoci. De vegades les fàbriques tanquen.

—Has de fer el que consideris correcte —va dir la Sue, que volia acabar la discussió—. Però penso que, ara que comencem a estar còmodes per primera vegada a la vida, és una llàstima posar-ho tot en risc una altra vegada.

En Kit es va girar cap a la Sal.

—Què en penses, mama?

—Ja sabia que això passaria —va dir ella—. Ho veia ja quan eres petit. Sempre he dit que estaves destinat a fer grans coses. Has d’acceptar la proposta d’en Roger, Kit. És el teu destí.

A l’Spade li agradava anar a la cafeteria nova a dinar. Les cadires eren còmodes, hi havia diaris per llegir i el local era net i tranquil. De dia, preferia l’ambient animat i sorollós de la fonda Bell, un senyal, potser, que ja tenia quaranta anys i escaig.

Normalment, la clientela era tota masculina, però no hi havia cap norma en aquest sentit, i la Cissy Bagshaw havia estat una fabricant tèxtil destacada i era considerada com un home d’honor. La Cissy es va anar a asseure al davant de l’Spade mentre ell prenia un cafè i llegia el Morning Chronicle. Ella li queia be, però no prou per casar-s’hi, i havien treballat junts per resoldre la vaga del 1799.

—Què en penses, del nou Codi Civil francès? —li va preguntar l’Spade.

—Què és això?

—En Napoleó Bonaparte ha promulgat un nou codi legal millorat per a tot França, i ha abolit totes les quotes i els serveis habituals que es concedien gratuïtament als propietaris rústics.

—Però què diu el codi nou?

—Que totes les lleis han d’estar escrites i publicades; no hi ha normes secretes. Els simples costums no tenen força legal, independentment de l’antiguitat que tinguin, tret que entrin a formar part del codi i siguin publicats, a diferència del nostre «dret comú» anglès, que pot ser vague. No hi ha exempcions ni privilegis especials per a ningú, sigui qui sigui: la llei considera que tots els homes són iguals.

—Només els homes.

—Temo que sí. A en Napoleó no li interessen els drets de les dones.

—No m’estranya.

—Hauríem de tenir el mateix, aquí. Un codi acordat que tothom pugui llegir. Senzill, però brillant. En Napoleó és el millor que li ha passat mai a França.

—Parla més fluix! Aquí hi ha gent que et voldrien fer assotar per dir això.

—Disculpa’m.

—Saps, Spade?, realment hauries de ser conseller. La gent ja en parla. Ara tens una empresa gran, una de les més importants de la ciutat, i estàs ben informat. Series un gran valor, a l’Ajuntament.

Aquesta idea surava en l’ambient, però l’Spade va fingir que se’n sorprenia.

—Ets molt amable.

—Jo m’he retirat del negoci, i no vull fer de consellera gaire més temps. M’agradaria proposar el teu nom com a substitut meu. Sé que estàs de part dels treballadors, però sempre ets assenyat, i crec que t’acceptarien com a persona equànime. Què hi dius?

Els consellers eren càrrecs electes, en teoria, però a la pràctica normalment només es nominava una persona, de manera que no calia fer cap votació. D’aquesta manera, el consell era una oligarquia que s’autoperpetuava, cosa que l’Spade reprovava, però si volia canviar coses, havia de formar-ne part.

—Estaria encantat de servir-hi —va dir.

Ella es va aixecar.

—En parlaré amb els altres consellers, a veure si puc aconseguir suports.

—Gràcies —va dir l’Spade—. Bona sort.

Va tornar a mirar el diari, però, de fet, reflexionava sobre el que ella havia dit. La major part dels consellers eren conservadors, però no tots: n’hi havia alguns de liberals i metodistes. Ell reforçaria el grup reformista. Era una perspectiva que l’engrescava.

Li van interrompre els pensaments de nou; aquesta vegada va ser en Roger Riddick, que havia tornat a casa dels seus viatges.

—Espero que no et destorbi, ara que dines —li va dir.

—En absolut. Ja he acabat. M’alegro de veure’t.

—És fantàstic, tornar a ser aquí.

—Fas cara de dur-ne alguna de cap.

En Roger va riure.

—Tens raó. M’agradaria ensenyar-te una cosa. M’ho permets?

—D’acord.

L’Spade va pagar el compte. Van sortir de la cafeteria junts i van baixar pel carrer Major; després, van girar cap a un carrer lateral, on en Roger es va aturar davant d’un casalot.

—Que no és la casa del teu germà gran? —va inquirir l’Spade.

—Sí que ho és —va respondre en Roger, i en va obrir la porta principal amb una clau.

Al vestíbul hi havia quietud, i es veia pols pertot arreu. L’Spade va tenir la sensació que l’edifici era buit. En Roger va obrir una porta d’una sala petita que podia ser un estudi o una sala d’esmorzar. No hi havia mobles.

La perplexitat de l’Spade va anar augmentant a mesura que voltaven per la casa. La major part del mobiliari havia desaparegut, per exemple, els quadres, l’absència dels quals era evident per les marques rectangulars als empaperats que no s’havien descolorit amb la llum. Més que un palau, era una casa familiar, però espaiosa. Necessitava una bona neteja.

—Què ha passat? —es va interessar l’Spade.

—Quan el meu germà estava a càrrec de les compres per la milícia de Shiring, es va aprofitar de la seva posició per guanyar diners per uns mitjans que no entenc.

Això no era veritat. En Roger entenia perfectament el que en Will havia fet. Això no obstant, hauria estat poc assenyat reconèixer que estava al corrent d’uns actes delictius de corrupció. Ell tan sols anava amb compte.

—Crec que ja sé què vols dir —va apuntar l’Spade.

—Quan li van canviar les funcions, hauria d’haver reduït les despeses, però no ho va fer. Gastava els diners sense miraments en curses de cavalls, dones cares, hospitalitat generosa i en el joc. Al final va quedar escurat. Ja ha venut tot el mobiliari i els quadres, i ara s’ha de desprendre d’aquesta casa.

—I me l’ensenyes a mi perquè…

—Ara ets un dels fabricants tèxtils més rics de la ciutat. He sentit a dir que podries ser conseller. Hi ha qui creu que estàs a punt de casar-te amb la vídua d’un bisbe. Tanmateix, vius en un parell d’estances a dins d’un taller, al pati del darrere de la botiga de la teva germana. Ja comença a ser hora que tinguis una casa, Spade.

—Sí —va admetre ell—. Suposo que sí.

A l’Amos li agradava molt el teatre. Pensava que era un dels invents més grans de la humanitat, a l’altura de la màquina de filar jenny. Assistia a ballets, pantomimes, òperes i espectacles acrobàtics, però el que més li agradava era el teatre. Les obres contemporànies normalment eren còmiques, però ell era un amant de Shakespeare, des que havia vist El jueu de Venècia deu anys enrere.

Va anar al teatre de Kingsbridge a veure Ella s’inclina per contestar. Era una comèdia romàntica, i ell i tot el públic es recargolaven de riure amb els malentesos constants. L’actriu que feia de senyoreta Hardcastle era bonica i molt sensual, malgrat que el personatge fingia que era una cambrera de taverna.

A la mitja part va trobar la Jane, que estava alegre i esplèndida. Feia dues setmanes des que s’havia tret la roba a la sala d’estar de casa seva, i ell no l’havia vista ni hi havia parlat més, des de llavors. Potser era perquè els exercicis militars s’havien acabat i el seu marit havia tornat a casa. O potser el que havia passat dues setmanes enrere havia estat una cosa puntual, que no es repetiria mai.

Ell esperava que la segona explicació fos l’encertada. Li sabria greu, però es trauria un pes de sobre. Així s’estalviaria una lluita titànica entre el seu desig i la consciència. Podria acceptar el perdó misericordiós de Déu i continuar fent una vida irreprotxable.

Era impossible parlar amb ella d’allò en públic, de manera que li va preguntar pels seus germans.

—Són uns avorrits —va dir—. Tots dos s’han fet pastors metodistes, l’un a Manchester, i l’altre, t’ho creguis o no, a Edimburg. —Ho deia com si Escòcia fos igual de lluny que Austràlia.

L’Amos no veia què tenia de tan avorrit, l’elecció dels seus germans. Tots dos havien estudiat, després havien anat a viure a ciutats animades i s’havien dedicat a una feina estimulant. Allò li semblava millor que no pas casar-se per diners i per un títol, com havia fet la Jane. Això no obstant, no ho va dir.

Després de la representació, ella li va demanar que l’acompanyés a casa.

—Que no està amb tu, el vescomte de Northwood? —li va preguntar.

—Assisteix a les sessions del Parlament, a Londres.

Per tant, ella estava sola una altra vegada. A l’Amos no se li havia acudit. Si hi hagués pensat, potser l’hauria evitada. O no.

—De tota manera, a en Henry no li agrada gaire el teatre. No li fa res veure les obres de Shakespeare sobre batalles reals, com la d’Agincourt, però no troba cap sentit en una història que no sigui verídica.

A l’Amos no li va estranyar, allò. En Northwood era un home de tarannà prosaic, intel·ligent però limitat, a qui només interessaven els cavalls, les armes i la guerra.

L’Amos no podia negar-li aquella petició, si volia ser educat, de manera que va baixar pel carrer Major amb ella, pensant a veure com acabaria tot allò. Contra la seva voluntat, el cap se li va omplir d’imatges d’aquell vespre de gener: el fru-fru de la seda quan el vestit de la Jane va caure a terra, la manera com se li va arquejar el cos quan es va treure la cotilla per sobre del cap i l’olor que li feia la pell, d’espígol i de la transpiració. L’Amos es va excitar.

Ella devia haver intuït la qualitat d’aquell silenci.

—Sé què penses —li va dir. Ell es va enrojolar, i es va sentir agraït de la foscor i del fet que els fanals del carrer feien pampallugues. Però la Jane ho va endevinar igualment—. No cal que et posis vermell, ho entenc. —A l’Amos li va quedar la boca seca.

Quan van arribar a la porta principal de la casa Willard, ell es va aturar.

—Bona nit, doncs, vescomtessa de Northwood —li va dir.

—Entra —va fer ella.

L’Amos sabia que, una vegada fos a dins, li seria impossible resistir-se a la temptació. Gairebé va entrar, igualment, però a l’últim moment va fer el cor fort.

—No, gràcies —va dir. Per si de cas hi havia algú que els pogués sentir, va afegir—: No t’he de fer estar desperta.

—Vull parlar amb tu.

—No, no vols parlar —va replicar ell, parlant més baix.

—És cruel, això que has dit.

—No volia ser cruel.

Ella se li va atansar.

—Mira’m els llavis —va dir. Ell ho va fer: no ho podia evitar—. D’aquí un minut ens podríem estar fent petons —va continuar ella—. I em podries petonejar tot el cos. On fos. Pertot arreu.

Estant allà dret, tenallat pel dilema, va començar a entendre per què no entrava com si res a la casa i feia tot el que desitjava. Ella el volia tenir ben lligat, de manera que el pogués fer venir cada vegada que el necessités. Aquell pensament era humiliant.

—M’ofereixes la meitat de tu —va dir ell—. Menys de la meitat. Podré satisfer el desig del meu cor quan en Northwood sigui fora, i passaré fam d’amor la resta del temps? Jo no puc viure així.

—No val més mig pa que no pas res? —va fer ella, citant un proverbi.

Ell va respondre pensant en les paraules del llibre del Deuteronomi.

—L’home no ha de viure només de pa.

—Ai, pobret —va dir ella—. Em fas fàstic. —I li va tancar la porta de cop.

L’Amos es va girar a poc a poc. La catedral s’alçava obscura per damunt de la plaça del Mercat buida. Tot i que era metodista, encara considerava aquell temple com la casa de Déu, i ara se n’hi va anar i es va asseure a les escales, per pensar.

Es va sentir estranyament alliberat. S’havia apartat d’una cosa que el feia sentir avergonyit. I va començar a veure la Jane sota una llum diferent. Li va venir al cap el comentari que havia fet ella sobre els seus germans: pensava que eren avorrits perquè havien optat per ser pastors. Els valors d’ella eren tots equivocats.

Utilitzava les persones. No havia estimat mai en Northwood, però volia el que ell li podia proporcionar. I es volia aprofitar de l’Amos, explotant la seva passió cada vegada que ella necessitava que l’estimessin. Això era evident, però l’Amos havia trigat molt de temps a veure-la tal com era i a acceptar la veritat amb coratge. I ara que ho havia fet, ja no estava ni tan sols segur que l’estimés. Era possible això?

Quan se la imaginava, encara li vibrava la fibra sensible. Potser li passaria sempre, però l’obsessió cega que havia tingut fins a aquell moment potser s’havia acabat. Fos com fos, se sentia optimista sobre el futur.

Es va posar dret, va fer mig tomb i va observar la catedral, il·luminada tènuement pels fanals de l’altre costat de la plaça.

—Ara tinc el cap clar —va dir en veu alta—. Gràcies.

En Hornbeam tenia una visió per a Kingsbridge. La veia convertint-se en una potència industrial, un lloc on es feien grans fortunes, rivalitzant amb Manchester pel títol de segona ciutat d’Anglaterra. Però algunes persones de Kingsbridge li feien nosa, estaven mirant de posar bastons al progrés constantment. El pitjor de tots era l’Spade. Per això en Hornbeam s’enrabiava, quan sentia comentar que l’Spade hauria de ser nomenat conseller.

No era estrany que la proposta hagués vingut d’una dona: la Cissy Bagshaw.

Estava determinat a extirpar aquella idea.

Afortunadament, l’Spade tenia un punt feble: l’Arabella Latimer.

En Hornbeam va passar una estona reflexionant sobre la millor manera de valer-se d’aquella feblesa per utilitzar-la contra l’Spade, i al final va decidir parlar amb el bisbe nou, en Marcus Reddingcote.

Per anar a l’església el diumenge següent, es va posar un abric nou, de color negre, llis, l’aspecte que s’estava convertint en la marca d’un home de negocis seriós. Després de l’ofici va saludar el bisbe i la seva arrogant esposa, l’Una.

—Ja fa mig any que sou amb nosaltres, senyora Reddingcote —li va dir—. Espero que us agradi Kingsbridge…

Ella no va respondre que sí.

—Abans estàvem en una església de Londres, Mayfair, sabeu? Era força diferent. Però una serveix allà on l’envien, és clar.

De manera que Kingsbridge estava un graó per sota, socialment, va deduir en Hornbeam, que es va obligar a somriure.

—Si hi ha res en què us pugui ajudar, només m’ho heu de demanar.

—Sou molt amable. Estem molt ben servits, al palau.

—M’alegro de saber-ho. —En Hornbeam es va girar cap al bisbe, un home alt i força cepat, com sovint eren els clergues rics—. Puc parlar amb vós un moment, monsenyor?

—És clar.

En Hornbeam va donar una llambregada a la senyora Reddingcote.

—És sobre un tema un pèl delicat —li va comentar.

Ella va copsar la indirecta i se’n va anar.

—Hi ha un fabricant de teles, en David Shoveller. Potser heu sentit algunes persones que l’anomenen Spade, que és un sobrenom graciós.

—Ah, sí, ja ho veig, Shoveller, Spade.[1] Molt graciós.

—Està fent maniobres per poder ser conseller.

—Ho veieu bé, vós? —El bisbe va mirar al seu voltant, com si pogués clissar l’Spade.

—No és aquí, monsenyor. És metodista.

—Ah.

—I una cosa més important: és un adúlter, i mitja ciutat ho sap.

—Déu del cel!

—I això us xocarà encara més: la seva amant és l’Arabella Latimer, la vídua del vostre predecessor.

—Costa de creure.

—L’aventura va començar molt abans que el bisbe Latimer es morís, i la dona té un fill de cinc anys que molts creuen que és de l’Spade. El bisbe, portat per la ràbia, va posar Absalom al nen. El significat d’aquest acte ha de ser evident per a un home instruït com vós.

—Absalom va deshonrar el seu pare, el rei David.

—Exactament. Per descomptat, no hi ha cap prova de l’adulteri, però a mi no m’agradaria veure com l’Spade es converteix en conseller d’aquesta ciutat.

—Ni a mi. Però Hornbeam, jo no tinc veu ni vot en l’elecció dels consellers. Aquest àmbit és el seu, oi?

Aquesta era la qüestió clau, i la part més difícil del proper moviment d’en Hornbeam.

—He vingut a veure-us perquè sou el líder moral de Kingsbridge —va dir.

—Efectivament, però no veig…

—Podríeu fer un sermó relacionat amb aquest tema?

—Des del púlpit no puc condemnar cap home sense proves.

—És clar que no. Però i fer-ho en termes generals? Un sermó sobre l’adulteri?

—Potser sí —va respondre, assentint a poc a poc—, encara que és una mica massa explícit.

—Doncs el tema podria ser el no fer els ulls grossos al pecat.

—Ah, això ja està millor. Les escriptures fan esment diverses vegades a «fer l’ullet», justament en el sentit del qual vostè parla.

—Si un home es comporta malament, no se li hauria de passar per alt. Una cosa així, vol dir?

—Justa la fusta.

En Hornbeam es va animar.

—Sabeu? Del pecat de l’Spade, se’n parla sovint, fluix, fins i tot furtivament, però no es reconeix mai obertament.

—De manera que ell continua, no se’n penedeix.

—Ho ha copsat perfectament, monsenyor.

—Mmm.

En Hornbeam es va adonar que no se n’havia sortit del tot. Necessitava un compromís específic.

—Vós tan sols hauríeu d’assenyalar que un pecador conegut no hauria de ser elevat a un càrrec respectable. No caldria formular cap acusació. La gent ja us entendria.

—Hi he de reflexionar una mica, però gràcies per avisar-me del problema.

En Hornbeam no podia insistir-hi més. Ho havia d’acceptar i esperar que tot anés el millor possible.

—Amb molt de gust, monsenyor —va dir.

L’Spade va comentar a l’Arabella que li volia ensenyar una cosa, i li va demanar que l’anés a veure al davant del número 15 del carreró del Peix. Li havia donat la clau en Roger Riddick.

Ell hi va arribar aviat, i va voltar una mica per davant de la casa fins que l’Arabella hi va fer cap. Llavors va obrir la porta de seguida i la va fer passar a dins.

—Donem-hi una ullada —li va proposar.

Segurament ella ja s’imaginava què li rondava pel cap, però no li va preguntar res. Van examinar la casa tots dos junts. Calia fer-hi reparacions. Hi havia vidres esquerdats a les finestres i terres tacats. La cuina i la resta del soterrani eren foscos i poc higiènics, i van veure una rata morta al rebost.

—Tota la casa s’ha de gratar de dalt a baix —va comentar l’Arabella.

—I donar-hi una capa de pintura.

A la planta de sobre hi havia una sala d’estar espaiosa. Més amunt, un dormitori gran amb un tocador de senyora contigu en un costat i un vestidor per a senyor a l’altre. A sobre hi havia habitacions per a la canalla i per als criats. Les finestres eren grans, i les llars de foc, generoses.

—Podria ser una casa molt bonica —va apuntar l’Arabella.

—La venen. T’agradaria?

Ella el va mirar fent un mig somriure.

—Què insinues, exactament?

Ell li va agafar les mans.

—Arabella, dona meravellosa, vols ser la meva esposa?

—David Shoveller, home meravellós, que no veus que tinc vuit anys més que tu?

—Això és un sí?

—És un sí, si us plau!

—I voldries que visquéssim en aquesta casa? Hi series feliç?

—Feliç amb bogeria, estimat.

—Ens hem d’esperar fins que acabis de passar l’any de dol.

—El 30 de setembre.

—Saps el dia exacte.

—Una dama no hauria d’estar tan impacient, però no ho puc evitar.

—Són sis mesos.

—Si la compres ara, tindrem temps per netejar-la i pintar-la, escollir els mobles i posar-hi cortines i de tot.

Es van fer un petó, i llavors l’Spade va fingir que mirava al voltant furtivament.

—Pel que es veu, estem sols…

—Que bé! Però el terra sembla dur, i no està gaire net.

—No passa res, tu et pots posar a sobre.

—Vaig parlar amb unes quantes dones…

Ell va somriure, pensant a veure què diria ella.

—Què deien?

El somriure de l’Arabella era mig trapella mig avergonyit.

—Parlaven d’una cosa que diuen que fan les prostitutes. Jo no n’havia sentit a parlar mai. Potser s’ho van inventar, però…

—Però què?

—Ho vull provar.

Aquests comentaris van excitar l’Spade.

—Què és?

—Ho fan amb la boca.

—N’he sentit parlar —va dir ell, assentint.

—T’ho ha fet mai algú?

—No.

—Es veu que ho fan fins al final…, entens què vull dir, oi?

—Sí, ja t’entenc. —L’Spade es va adonar que ara respirava més fort.

—Això és el que vull provar.

—Doncs fes-ho. Si us plau.

—De debò que ho vols?

—No t’imagines com —va respondre l’Spade.





30


El jutge del tribunal d’Assize tenia una cara prima, de mala persona, com de voltor, va pensar l’Spade. Els seus ulls eren a prop del pont d’un nas que es tombava cap avall, com un bec en forma de ganxo. Quan va ocupar el seient al Saló dels Gremis, va acotar el cap i va alçar els braços per estendre la toga, com les ales d’un voltor quan es posa a terra. Tot seguit va esguardar la gent reunida davant seu, talment com si sotgés unes preses.

O potser això eren imaginacions seves, va pensar l’Spade. Potser era un home gran bondadós que es mostrava clement sempre que podia. La cara no sempre és el reflex del caràcter.

Encara que normalment, sí.

Ara bé, no seria el jutge, qui decidiria si en Tommy era culpable. Això era feina del jurat. L’Spade, amb l’ànima als peus, va mirar els dotze honorables de Kingsbridge, tots ben vestits, quan prestaven jurament. Com sempre, eren comerciants i marxants pròspers, el tipus de persones que era menys probable que fessin els ulls grossos a un robatori en una botiga.

Mentre prestaven jurament, la Cissy Bagshaw va parlar a l’Spade en veu baixa.

—Em sap greu que no t’escollissin conseller. Vaig fer el que vaig poder.

—Ho sé, i te n’estic agraït.

—Va ser el sermó del jutge, el causant del mal, em fa l’efecte.

L’Spade va assentir.

—Un pecador no hauria de ser elevat a una posició de poder i de responsabilitat.

—Algú el devia incitar a dir-ho.

—Estic segur que va ser en Hornbeam. És l’únic enemic que tinc.

—Espero que tinguis raó.

L’Spade havia après una lliçó desagradable de la seva primera incursió en la política. Estava molest amb si mateix per no haver previst com en seria, de forta i barroera, l’oposició d’en Hornbeam. Si mai ho tornava a intentar, el primer pas seria pensar com podia neutralitzar els seus enemics.

Els juraments van acabar i el jurat va ocupar els seients.

Si declaraven en Tommy culpable —cosa que semblava més o menys inevitable—, el jutge decidiria el càstig. Aquí era on hi havia espai per a la clemència. No era gens habitual que pengessin un infant —gens habitual, però no insòlit. L’Spade va resar perquè l’home no fos tan mala persona com semblava.

La sala del tribunal era plena, l’ambient ja estava carregat, i els ànims baixos. La Jenn Pidgeon era al davant de tot del públic, que estava dempeus, amb els ulls vermells de plorar, i els seus dits no paraven de cargolar i descargolar la punta del faixí que duia al voltant de la cintura. Costava imaginar res de pitjor, va pensar l’Spade, que esperar a sentir si decidien executar el teu fill o no.

L’Spade esperava que en Hornbeam no s’hi atansés. A Kingsbridge ja corrien molts rumors sobre el tracte tan sever que havia donat a la Jenn, i aquest judici seria incòmode per a ell, fos quin en fos el resultat. Però l’home tenia un aire orgullós i desafiador. Va mirar l’Spade, que també el va veure a ell, i els llavis se li van torçar amb un mig somriure triomfal. «Sí —va pensar l’Spade—, tu has guanyat aquesta batalla».

L’Spade estava decebut, però no desolat. Tanmateix, li feia ràbia que s’haguessin valgut de la relació que mantenia amb l’Arabella per derrotar-lo. Òbviament, ell i l’Arabella eren pecadors, i això havia d’atreure reprovacions, segur, però, així i tot, tenia la sensació que a ella l’havien humiliat. La gent havia parlat d’ella i havien decidit que ella li havia portat la deshonra. L’Spade no l’hi perdonaria mai, a en Hornbeam.

Però va recordar que les seves adversitats eren trivials quan van portar en Tommy a la sala.

El tribunal d’Assize es reunia tan sols dues vegades l’any, i en Tommy havia passat aquell lapse de temps a la presó de Kingsbridge. Aquell no era lloc per a un nen. Se’l veia encara més prim i amb l’aire d’un noi derrotat. A l’Spade el va envair un sentiment de llàstima. Però potser amb aquest aspecte tan trist es guanyaria la compassió del jurat. O potser no.

Les proves eren les mateixes que l’altra vegada. En Josiah Blackberry va descriure el robatori i l’arrest. L’Elsie Mackintosh va corroborar el seu relat, però va insistir a assenyalar que el nen es moria de gana perquè una patrulla de reclutament se li havia emportat el pare, i a la mare li havien negat l’Ajut als Pobres. En Hornbeam, el bisbe dels pobres, tenia un posat altiu, indignat, però no va badar boca.

El jurat ja coneixia els fets. La remissió d’en Tommy al tribunal d’Assize s’havia divulgat a la Kingsbridge Gazette, i els homes que no havien assistit a les sessions trimestrals, n’havien sentit els detalls dels que hi eren. Els membres del jurat segurament ja havien pres una determinació feia molt de temps.

En tot cas, no van trigar gaires minuts a arribar a una decisió. Van declarar en Tommy culpable.

Tot seguit, el jutge va parlar.

—Senyors del jurat, han arribat a una decisió que, a parer meu, és l’única possible —la seva veu tenia un to aspre—. Vostès han complert el seu deure, i ara la meva responsabilitat és condemnar la persona culpable al càstig apropiat.

Va callar un moment i va tossir, tapant-se la boca amb la mà. A la sala regnava el silenci.

—S’ha apuntat que en Tommy Pidgeon segons com es miri és la víctima, i no el perpetrador, en aquest cas. S’ha fet un intent de donar la culpa a la patrulla de reclutament i als responsables de l’administració de l’Ajut als Pobres, i fins i tot al govern de Sa Majestat, pel delicte en qüestió. Però aquí no jutgem la patrulla de reclutament, tampoc el sistema d’Ajut als Pobres i encara menys el govern. Això és el judici d’en Tommy Pidgeon, i de ningú altre.

El jutge va mirar l’Elsie.

—Podem sentir compassió per aquells que pateixen situacions desafortunades, però no els donem permís per robar als altres; aquest suggeriment és absurd.

Va callar un moment de nou, i va fer un moviment amb les mans; tenia alguna cosa amagada de la vista. Quan va alçar els braços, tothom va veure que portava guants de cotó negres.

La Jenn Pidgeon va proferir un xiscle.

—Que Déu ens guardi —va dir l’Spade, en veu alta.

El jutge va treure un mocador negre i se’l va posar al cap, a sobre de la perruca.

La Jenn no podia parar de plorar, i entre el públic corrien comentaris hostils en veu alta, però el magistrat no es va immutar.

—Thomas Pidgeon —va dir, amb la mateixa veu aspra—, d’acord amb la llei, tornaràs al lloc d’on vas venir, i d’allà seràs conduït a un lloc d’execució, on et penjaran pel coll fins que el teu cos sigui mort.

Ara eren uns quants els que ploraven. Però el jutge no havia acabat.

—Mort —va repetir, i encara una tercera vegada—: Mort. I que el Senyor s’apiadi de la teva ànima —va reblar, per fi.

Mentre mig acompanyaven mig portaven la Jenn Pidgeon a fora de la sala, l’Spade es va aixecar.

—Senyor, l’informem que es presentarà una apel·lació davant del rei en contra d’aquesta sentència.

Entre els assistents es van sentir sorolls d’aprovació.

—En prenc nota —va respondre el jutge, sense gaire interès—. La sentència no serà executada abans que es rebi la resposta de Sa Majestat. El cas següent.

L’Spade va sortir. Se’n va anar a la fàbrica i va comprovar la feina, però li costava concentrar-se. Mai no havia pres part en una apel·lació al rei. No sabia ben bé per on havia de començar.

Al migdia va anar a la cafeteria del carrer Major. Va prendre cafè i va aconseguir que el seu cervell es concentrés. Necessitaria ajuda per redactar l’apel·lació, i seria millor que la signessin diversos ciutadans destacats. Mentre rumiava tot això, van començar a arribar homes que hi anaven a dinar. L’Spade va clissar el conseller Drinkwater. Tenia més de setanta anys i caminava amb un bastó, però el seu ranquejar era enèrgic i al seu cervell no li passava res. L’Spade se n’hi va anar.

En Drinkwater va demanar un bistec i una gerra de cervesa. Havia estat al tribunal.

—En Hornbeam i aquell jutge són uns xacals. Mira que enviar un nen a la forca! —va comentar en Drinkwater.

—Posarà el seu nom a l’apel·lació al rei? —li va demanar l’Spade—. Tindrà més possibilitats si ve d’un exalcalde.

—Per descomptat.

—Gràcies.

—L’única cosa cristiana que aquell jutge ha dit ha estat: «Que Déu tingui pietat de la teva ànima». No sé pas on anirà a parar aquest món.

L’Spade s’alegrava que algú compartís la ràbia que ell sentia.

—Hem de buscar més gent que vulgui signar l’apel·lació.

—El meu gendre Charles la signarà, n’estic segur. A qui més ho podem demanar?

L’Spade hi va reflexionar.

—L’Amos també. Però no tindrem tots els metodistes. Ho preguntaré a la senyora Bagshaw.

—Bé. Així tindrem dos comerciants de Kingsbridge, els quals en principi no haurien de ser benèvols amb un lladre.

—No crec que en Northwood ens hi ajudi.

En Drinkwater feia cara de poc convençut.

—Ho dubto, però paga la pena provar-ho.

—Potser la seva neta el podria convèncer.

—La Jane? No sé pas si té gaire influència en el seu marit, però l’hi preguntaré.

—Necessito assessorament sobre el redactat de l’apel·lació. Segurament hi ha un protocol.

—Per a això hi ha els advocats. Pregunti-ho a en Parkstone.

Hi havia tres advocats, a Kingsbridge. La major part de la seva feina se centrava en transaccions de propietats, testaments i litigis entre grangers de Shiring pels termes de les finques. En Parkstone era el més gran.

—L’aniré a veure ara —va dir l’Spade.

—Que no pren alguna cosa per dinar?

—No —va contestar l’Spade—. Ara mateix crec que no podria menjar res.

En Kit va renunciar a la feina d’encarregat de les dues fàbriques Barrowfield. A l’Amos li va saber greu, però també n’estava content, i va dir que si li oferien l’oportunitat de comprar el primer teler de Jacquard d’Anglaterra, això ja seria un consol. També va demanar a en Kit que continués treballant un mes més per donar-li temps a fer els canvis necessaris. En Kit hi va accedir. S’alegrava de poder fer el canvi sense que hi hagués ressentiments.

El mes gairebé s’havia acabat, quan en Kit va rebre una carta.

No n’havia rebut mai cap abans.

Li va arribar un dissabte, i l’esperava quan va tornar a casa de la fàbrica. Els veïns van dir que l’hi havia deixat a casa un soldat que portava una bossa de lona que, pel que semblava, era plena de cartes.

L’informava que l’havien reclutat a la milícia.

Es va trobar malament. No havia estat mai un combatent, i temia que no ho faria bé.

Hauria d’haver previst aquesta possibilitat, ja que complia els requisits d’ençà que havia fet els divuit anys, només que senzillament no hi havia pensat.

La família ho va comentar tot dinant.

—Odiaré l’exèrcit —va dir en Kit—. Sé que hem de defensar el nostre país, però seré el pitjor soldat del món.

—Allò et farà més fort —va dir en Jarge. Llavors va veure que la Sal el mirava malament, i va afegir—: Sense ànim d’ofendre, xaval.

—La milícia no és l’exèrcit —va opinar la Sal—. Ells no poden anar a l’estranger. S’han de quedar al país i defensar-lo en cas d’invasió.

—Cosa que podria passar qualsevol dia! —va exclamar en Kit—. En Napoleó té dos-cents mil homes esperant per travessar el canal de la Mànega.

Encara que no hi hagués invasió, això engegaria en orris els seus plans de fabricar telers de Jacquard amb en Roger. Perdria no tan sols els diners, sinó també l’alegria de treballar amb l’home que li queia més bé del món.

—No has de ser tu, qui ens salvi d’en Napoleó. Tens la possibilitat de pagar algú altre perquè ocupi el teu lloc, normalment. No val pas gaire. Centenars d’homes ho han fet. Que els nois de la taverna de Slaughterhouse es dediquin a lluitar, que a ells els agrada.

—Primer hem de trobar algú que vulgui.

—No costarà gaire. Hi ha molts homes desocupats, i molts d’ells estan endeutats. Amb la teva ajuda, un home d’aquests podria pagar el que deu i aconseguir una feina. La paga és minsa, a la milícia, però et donen menjar, uniforme i un llit. No és mal tracte per a un noi jove que es trobi en un mal pas.

—Demà començaré a preguntar.

L’endemà era diumenge. A la Sala Metodista, després de la comunió, el comandant Donaldson es va atansar a en Kit i li va demanar que s’assegués en un racó tranquil. En Kit no sabia pas què devia passar.

—Sé que ha sortit el teu nom en el sorteig —li va confiar en Donaldson.

En Kit es va animar. Potser en Donaldson l’ajudaria a defugir el reclutament.

—Jo no valdria gaire, com a soldat. No suporto la violència. Busco algú que vulgui ocupar el meu lloc.

En Donaldson el va esguardar amb solemnitat.

—Em sap greu decebre’t, però t’asseguro que no serà possible.

A en Kit li va caure l’ànima als peus. Tenia la sensació que allò era un malson i que no se’n podia despertar. Va mirar l’alcalde de fit a fit. En el seu rostre no hi havia cap ombra d’engany. Era del tot sincer.

—Per què dimoni no? —va voler saber ell—. Que potser no ho fan centenars d’homes?

—Sí, però la substitució sempre és a discreció de l’oficial al comandament, i en el teu cas, el coronel Northwood no ho permetrà.

—Per què? Què té en contra meva?

—No res. Al contrari. Sap qui ets, ha sentit a parlar del teu talent, i et vol tenir a la seva milícia. De joves brètols que volen brega en tenim molts. El que ens falta són homes amb cervell.

—De manera que estic perdut?

—No ho miris així. Ets enginyer. Et puc prometre un ascens al grau de tinent d’aquí a sis mesos. La proposta ve del mateix coronel.

—Enginyer? I què hauré de fer?

—Per exemple, potser necessitarem fer passar ben de pressa deu mil homes i vint canons molt feixucs per un riu sense pont.

—Faríeu un riu de barques, probablement.

En Donaldson va somriure com un home que ha jugat un trumfo.

—Ho veus, per què et necessitem?

En Kit va comprendre que acabava de segellar el seu propi destí.

—Suposo que sí —va respondre, amb un fil de veu.

—Els homes reclutats romanen a la milícia fins que s’acaba la guerra, la qual pot durar molts anys. Però com a oficial, segurament podràs deixar la milícia al cap de tres a cinc anys. I els oficials cobren força més.

—Jo no encaixaré mai en la vida militar.

—El nostre país està en guerra. Fa anys que et conec: ets madur, per a la teva edat. Pensa en la responsabilitat que tens envers Anglaterra. En Napoleó ha envaït mitja Europa. Les nostres forces armades constitueixen l’única raó per la qual no ens governa… encara. Si ens envaeix, li pertocarà a la milícia, combatre’l.

—No me’n digueu res més. Encara és pitjor.

En Donaldson es va posar dret i li va donar uns copets a l’espatlla.

—Hi aprendràs molt, a la milícia. Considera-ho com una oportunitat. —Dit això, se’n va anar.

En Kit va enfonsar la cara entre les mans.

—Més aviat és com una sentència de mort —va asseverar, sense dirigir-se a ningú.

L’Spade es va arribar al riu per supervisar la càrrega d’una tramesa en una gavarra en direcció a Combe. El gavarrer era un home de cabells grisos d’uns cinquanta anys amb accent de Londres. L’Spade no el coneixia, però ell es va presentar com a Matt Carver. Traginava amb molt d’esforç les bales feixugues, i l’Spade el va ajudar a portar-les. Igualment, el gavarrer s’havia d’aturar tot sovint per agafar alè.

—Mare meva! Aquell home de l’abric negre es diu Joey Hornbeam?

L’Spade li va seguir el dit amb què assenyalava.

—Aquí li diem conseller Hornbeam, però sí, crec que de nom es diu Joseph.

—Doncs que em pengin. Conseller, i porta un abric que deu valdre tres mesos de paga d’un treballador. Com és, ara?

—Més dur que una pedra.

—Ah, sempre ha estat dur.

—El coneix?

—El coneixia. De petit vivia en un barri de Londres que es diu Seven Dials. Jo i en Joey érem de la mateixa edat.

—Vostè era pobre?

—Més que pobre. Érem lladres, i l’únic que teníem era el que robàvem.

L’Spade estava intrigat. En Hornbeam, un nen pispa.

—I els seus pares?

—Era un nadó abandonat. En Joey va tenir una mare fins als dotze anys, si fa no fa. La Lizzie Hornbeam. També era una lladre. Especialitzada en homes grans. Demanava alguna moneda, i mentre el vell deia que no, o fins i tot si deia que sí, ella li robava el rellotge d’or de la butxaca de l’armilla. Però un dia va fer una mala tria, i va escollir un home que era més ràpid que ella. El tipus la va engrapar pel canell i no la va deixar anar.

—Què li va passar, a la dona?

—La van penjar.

—Déu meu —va fer l’Spade—. Potser és per això, que en Hornbeam es va convertir en el que és ara?

—Segur que sí. Ho vam anar a mirar. —A l’home se li van entelar els ulls, i l’Spade va comprendre que tornava a veure l’execució—. Jo era al costat d’en Joey quan van deixar caure la seva mare. N’hi ha que es moren fàcilment, se’ls trenca el coll, però ella no va ser una dels afortunats, i va trigar uns quants minuts a morir estrangulada. Una vista horrible: la boca oberta, la llengua a fora, i es va pixar. Realment, va ser una cosa terrible, perquè la veiés un fill en aquella edat.

L’Spade es va quedar esborronat.

—Gairebé em fa llàstima per ell.

—No s’amoïni —va dir el gavarrer—, que ell no l’hi agrairà.





31


L’enllaç de l’Spade i l’Arabella Latimer va ser el casament menys convencional de l’any a Kingsbridge. La Sala Metodista era plena de gom a gom —estaven construint una altra sala, el doble de gran, però encara no estava acabada—, i a fora també hi havia una petita multitud. I això, malgrat la flaire d’aquell casament, una flaire de pecat tàcit, de vergonya mig amagada. O potser, va pensar l’Spade, si havia anat tanta gent a la cerimònia, justament era per aquest ambient, tan escandalós i, tanmateix, tan emocionant, impiu i, alhora, fascinant. A aquestes altures, no hi podia haver gaire gent a la ciutat que no hagués sentit el rumor que l’Arabella havia estat amant de l’Spade abans que el seu marit es morís, molt abans. Potser alguns havien anat al casament per posar mala cara i fer espetegar la llengua als seus amics, però quan l’Spade va donar una ullada a la congregació, va tenir la sensació que la majoria de la gent semblava que desitjaven sincerament el millor a la parella.

Era el dilluns 30 de setembre de 1805.

L’Arabella portava un vestit nou de seda de color castany, un color que, tal com l’Spade havia observat, li feia resplendir el cutis. Ell no podia evitar pensar en el cos que hi havia sota aquell vestit, el cos que coneixia tan bé. Havia estimat la figura adolescent i la pell perfecta de la Betsy, i ara estimava el cos de més edat de l’Arabella, amb aquella rodonesa suau, els plecs i les petites arrugues, i els reflexos platejats dels seus cabells castanys clars.

Per la seva banda, l’Spade s’havia tallat els cabells i duia un abric nou d’un to blau marí intens, el qual, en paraules de l’Arabella, li feia brillar encara més aquells ulls blaus.

En Kenelm Mackintosh era el gendre de l’Arabella, i l’únic altre parent home que tenia, però ara era el degà Mackintosh, i no podia prendre part en una cerimònia metodista, de manera que va ser l’Elsie qui va acompanyar l’Arabella a l’altar. Duia agafat de la mà l’Abe, de cinc anys, amb un vestit de nen nou de color blau, jaqueta i pantalons que anaven botonats junts, una mena de granota per a nens petits que anava molt ajustada al cos.

El pastor Charles Midwinter va pronunciar un sermó breu sobre el tema del perdó. El text era extret de l’Evangeli segons Sant Mateu: «No judiqueu, i no sereu judicats». El perdó era essencial en el matrimoni, va dir en Charles; era pràcticament impossible que dues persones visquessin juntes durant un cert temps sense ofendre’s l’una a l’altra de tant en tant, i no s’havia de deixar que les ferides s’infectessin. Va continuar dient que el mateix principi s’aplicava a la vida en general —cosa que l’Spade es va prendre com una insinuació que la gent s’hauria d’oblidar del pecat de l’Arabella i seu, ara que es casaven.

Ell no deixava de mirar l’Arabella, quan hauria d’haver estat concentrat en el sermó. Anys enrere s’havien dit l’un a l’altre que volien ser parella per sempre, que aquella aventura era un compromís per a tota la vida, i la promesa encara s’havia reforçat amb el pas del temps. Ell estava segura d’ella, i sabia que a l’Arabella li passava el mateix amb ell. Això no obstant, el sorprenia l’anhel que tenia per veure segellada aquella promesa a l’església, davant dels amics i veïns. No tenia cap neguit per apaivagar, ni dubtes que li calgués esvair; no li calia que li garantissin l’amor permanent d’ella. Així i tot, els ulls se li van omplir de llàgrimes quan ella el va acceptar com a marit fins al moment que la mort, al final, els separés.

Van cantar el salm 23, «El Senyor és el meu pastor: no em manca res». L’Spade cantava tan malament que de vegades li demanaven que cantés fluix, per no fer desafinar els altres, però avui a ningú no li va saber greu que cantés ben fort i desafinant.

Quan ells dos van sortir de la sala, la congregació els va seguir. Tothom estava convidat a la seva casa nova. Hi havia menjar i beure a punt al vestíbul. L’Elsie n’havia fet els preparatius i l’Spade n’havia pagat les factures. La casa feia olor de pintura, i era plena de mobles que ell i l’Arabella havien escollit junts. L’Spade no va menjar res; tothom hi volia parlar, i ell no tenia temps per menjar. A l’Arabella li passava el mateix, tal com ell va veure. Estava content de rebre l’enhorabona de tothom.

Dues hores més tard, l’Elsie va convèncer els convidats perquè se n’anessin. Havia deixat a banda una mica de menjar i el va disposar en una taula de la sala d’estar, juntament amb una ampolla de vi. Després els va desitjar bona nit i se’n va anar. Quan la casa per fi va ser buida, l’Spade i l’Arabella es van asseure junts en un sofà, cada un amb un plat i una copa. Les finestres eren obertes a l’aire agradable del vespre de setembre. Després de menjar, es van quedar asseguts agafats de les mans mentre la foscor s’apoderava a poc a poc de la sala, i a les cantonades s’arraulien les ombres.

—Estem a punt de fer una cosa que no havíem fet mai: dormir l’un al costat de l’altre i despertar-nos junts al matí —va dir l’Spade.

—És fantàstic, oi? —va fer l’Arabella.

Ell va assentir.

—La vida no pot ser millor del que ja ho és ara —va asseverar l’Spade.

L’Amos va entrar al deganat amb un llibre major al braç. Portava els comptes de l’escola dominical, i cada tres mesos repassava els números amb l’Elsie. Els mestres eren voluntaris, i el menjar l’aportaven els simpatitzants, però l’escola també necessitava diners per a llibres i material per escriure, i els patrocinadors tenien dret a saber en què es gastaven les seves donacions.

L’Elsie sempre s’alegrava de veure l’Amos. Ara ell tenia trenta-dos anys, i era més atractiu que mai. En somnis, estava casada amb ell, no amb en Kenelm. Però aquesta vegada estava nerviosa. Li havia de dir una cosa important. S’hauria estimat més no haver de dir-l’hi, però valia més que ho sentís d’algú que se l’estimava.

Li va oferir una copa de xerès, que ell va acceptar. Es van asseure de costat, a la taula del menjador, i van mirar el llibre major junts. El nas de l’Elsie va ensumar una fragància lleu i agradable de sàndal. Quant als números, no hi havia motiu per preocupar-se: ella podia recaptar els diners que necessitaven sense problema.

Quan ell va tancar el llibre, ella li hauria d’haver donat la notícia de seguida, però estava massa tensa.

—Com ho faràs, sense en Kit? —li va preguntar, en lloc de donar-li la notícia—. Era la teva mà dreta.

—El trobo a faltar. L’Hamish Law encara és amb mi, però busco algú que entengui de màquines.

—No em puc imaginar que a en Kit li agradi la vida militar.

—Crec que el coronel Northwood s’alegra molt de tenir-lo.

—N’estic segura. —Ara era la seva oportunitat, i va aplegar valor—. Parlant d’en Northwood… —fent un esforç, va poder controlar la veu, que li tremolava—. Sabies que la Jane espera un fill?

Es va fer un silenci llarg.

—Déu meu —va dir al cap d’un moment.

Ell la va mirar de fit a fit, i ella es va fixar en l’expressió que tenia. Havia quedat blanc. Sentia una emoció molt forta, però ella no hauria sabut dir quina era.

A l’Amos se li van moure els llavis, com si intentés parlar.

—Al cap de tot aquest temps —va poder dir, passats uns moments.

—Fa nou anys que són casats. —Ella va aconseguir que no se li trenqués la veu.

La Belinda Goodnight i les tafaneries que corrien per la ciutat havien dit que la Jane no podia concebre —«estèril» era la paraula que empraven. També especulaven que en Northwood no podia engendrar un fill i que el pare de debò devia ser un altre home. La veritat era que no sabien res.

L’Elsie va parlar per omplir el silenci.

—Esperen que sigui un nen. En Northwood i el seu pare deuen voler un hereu.

—Per a quan l’esperen? —va inquirir l’Amos.

—Aviat, crec.

Ell es va quedar pensatiu.

—Potser això els unirà.

—Potser. —En Northwood i la Jane sempre passaven molt de temps separats.

—La Jane no ha procurat mai dissimular que se sent insatisfeta.

Els últims mesos, l’Elsie havia notat que l’Amos no s’interessava per la Jane d’una manera tan apassionada com abans. Es preguntava si devia haver canviat alguna cosa. Però tan sols es feia il·lusions. Era evident que la notícia l’havia colpit.

L’altra teoria dels rumors era que el pare de la criatura de la Jane era l’Amos.

L’Elsie ho considerava del tot increïble.

En un camp a cinc milles de distància de Kingsbridge, en Kit ensenyava a cinc-cents reclutes nous a formar un quadrat.

La infanteria normalment avançava en fila pels camps de batalla. La formació en quadrat era bona, tret que t’ataqués la cavalleria, quan els genets podien situar-se ràpidament al darrere de la fila i atacar. L’única manera de derrotar un atac de cavalleria era formar un quadrat.

Una fila de soldats als quals s’ordenés que formessin un quadrat, sense més instruccions, s’apinyarien i farien voltes, perduts, durant mitja hora, lapse de temps en què l’enemic els podia liquidar tots. Per això hi havia un procediment estàndard.

Els homes eren dividits en vuit o deu companyies, cada una amb dos o tres sergents i el mateix nombre de tinents. Els del centre de la línia es quedaven on eren per formar el frontal del quadrat. Les dues ales es desplaçaven cap enrere per formar els costats del quadrat, i els granaders de l’elit i les companyies lleugeres es giraven cap enrere per constituir-ne la base. Els sergents disposaven d’alabardes per mantenir les línies ben rectes.

Els homes estaven a un metre l’un de l’altre fins que eren vint-i-cinc a la fila. En aquest moment, es començaven a posar de dos en dos. Quan les files tenien quatre homes de gruix, els dos del davant s’agenollaven, i els del darrere es quedaven drets. Els oficials i el personal mèdic se situaven al centre del quadrat.

Durant tres hores, en Kit havia fet que els homes formessin una fila, després havien canviat a un quadrat, després havien fet una fila de nou i havien tornat a canviar. Cap a migdia, ja sabien formar un quadrat en cinc minuts.

En batalla, la línia del davant disparava i després corria cap al darrere per tornar a carregar.

Havien de disparar quan la cavalleria es trobés a uns trenta metres de distància. Si disparaven abans, fallarien el blanc i estarien carregant de nou quan la cavalleria arribés on eren i els esclafés. Si disparaven més tard, els homes i els cavalls ferits se’ls tirarien al damunt i trencarien la fila.

En Kit va dir als homes que podrien resistir una càrrega de cavalleria si no perdien els nervis i mantenien la formació. Ell no tenia experiència en batalla, de manera que havia de parlar en un to convençut que era fingit. Quan s’imaginava a si mateix situat en un costat del quadrat, de cara a centenars d’homes muntats en cavalls de guerra poderosos, brandant espases esmolades per clavar-les al seu cos, estava gairebé segur que deixaria caure el mosquetó a terra i sortiria corrent, cames ajudeu-me.

El bateig del fill de la Jane va ser un gran esdeveniment. Les campanes de la catedral van tocar un canvi llarg i complicat que l’Spade i els altres campaners havien estat practicant. Tothom que era algú al comtat hi va anar, més mudat que mai. El sol brillava intensament a través dels vitralls i la nau era plena de flors. Hi va assistir el mateix comte de Shiring, alt, però ara una mica encorbat, visiblement feliç perquè el seu llinatge tenia continuïtat. Es van alçar himnes i pregàries d’agraïment, i el cor va cantar.

L’Amos tenia els ulls clavats en el vescomte de Northwood, que s’assemblava més al seu pare, ara que havia deixat enrere la trentena i els cabells arrissats li començaven a recular del front, on li traçaven una línia en forma de lletra M. Es veia tan content de si mateix, que l’Amos va tenir la certesa que l’home no sospitava que potser no n’era el pare.

Ni el mateix Amos no en sabia la veritat del cert. Li hauria agradat preguntar-ho a la Jane, però no havia tingut ocasió de parlar-hi. D’altra banda, podia ser que ella no li digués la veritat. Potser ni tan sols la sabia. La Jane li havia dit amb franquesa que ella i en Northwood poques vegades feien l’amor —però aquell «poques vegades» no era el mateix que «mai». Amb l’Amos només ho havia fet una vegada, però amb una n’hi podia haver prou. I encara hi havia una altra possibilitat: que l’Amos no fos el seu únic amant il·lícit.

Fos quina fos la veritat, estava segur que quan la Jane havia anat a casa seva el dia de la tempesta de pluja, volia que ell la deixés prenyada. I havia volgut assegurar-se’n, i per això s’havia enfurismat tant quan ell s’havia negat a fer-ho una altra vegada. No s’havia mogut per l’afecte que li tenia, ni tan sols pel desig; l’havia utilitzat amb l’esperança de concebre un hereu. Volia ser mare d’un comte.

La Jane duia la criatura ella mateixa als braços, embolicada amb un mocador blanc de llana suau, que a l’ull expert de l’Amos semblava caixmir. Anava ben vestida com sempre, amb un abric adornat amb pells, un barret lligat a sota de la barbeta i una fila doble de perles al voltant del coll, però se la veia esgotada. Sens dubte, el part havia estat un suplici —normalment, sempre ho era, entenia l’Amos. Devia respirar tranquil·la, però. Les esposes de l’aristocràcia que no donaven fills de vegades eren tractades com si haguessin defugit les seves responsabilitats. Ella s’havia escapat d’aquell destí. Ningú podia dir que era estèril.

El bisbe Reddingcote va oficiar la cerimònia. Tenia un posat orgullós, amb les vestimentes litúrgiques: una capa pluvial blanca que li arribava als turmells i una estola morada llarga. A la mà sostenia un salpasser, per aspergir aigua beneïda. Semblava que gaudia essent l’estrella de l’espectacle.

—En el nom del Pare, del Fill i de l’Esperit Sant, jo et batejo Henry —va dir amb veu sonora.

Per ratificar davant de la gent que el nadó realment era fill d’en Henry Northwood, va pensar l’Amos amb amargor.

Després de l’ofici, la congregació es va dirigir a les sales comunals, on el comte oferia una recepció. Hi estaven convidades un centenar de persones, i per a tothom se servia cervesa de franc a les taules de cavallets muntades davant de l’edifici, al carrer. En Henry, el nadó, estava en un bressol a la sala de ball, i l’Amos el va poder observar amb calma per primera vegada.

La mirada només el va informar que la criatura tenia els ulls blaus, la pell rosada i la cara rodona, com totes les altres criatures acabades de néixer que havia vist. El petit Henry duia una gorra de punt, de manera que l’Amos ni tan sols li va poder veure el color dels cabells, si és que en tenia. No s’assemblava a en Henry Northwood, ni a l’Amos ni a ningú altre. D’aquí a vint anys, potser tindria els cabells arrissats i un nas gros, com en Northwood, o una cara llarga i la barbeta també, com l’Amos; però era igual de probable que s’assemblés al pare de la Jane, l’atractiu Charles Midwinter, i llavors ningú no podria dir qui era el pare del noi.

Mentre l’Amos rumiava tot això, dins seu passava una altra cosa. Sentia un fort impuls de tenir cura d’aquell nadó indefens. El volia calmar, donar-li menjar i tenir-lo calentó, malgrat que era evident que el nadó dormia feliç i content, gaudia de menjar en abundància i, probablement, aquella flassada de caixmir li feia una mica de calor i tot. Aquell sentiment de l’Amos no tenia res de racional, però no per això era menys fort.

La criatura va obrir els ulls i va fer un crit fluix, com si tingués un malestar lleu, i la Jane s’hi va atansar de seguida i el va agafar a coll. Va murmurar alguna cosa a cau d’orella del nadó, que, al cap d’uns segons, es va tornar a sumir en la serenitat.

—Que bonic que és, oi? —va dir ella a l’Amos, mirant-lo als ulls.

—Increïblement bonic —va fer l’Amos per educació, però no amb sinceritat.

—Li diré Hal —va comentar ella—. No puc tenir dos Henries; seria un embolic, per a tots dos.

Durant un moment, no se’ls va atansar ningú.

—Quan penso en allò del gener, no puc evitar preguntar-me… —li va confiar l’Amos, abaixant la veu.

Ella el va tallar, amb un simple xiuxiueig, però posant-hi molta intensitat.

—No m’ho preguntis —li va etzibar.

—Però segurament…

—No em facis mai aquesta pregunta —li va dir ella, molt seriosa—. Mai de la vida.

Llavors, la Jane es va girar cap a un convidat que se’ls atansava, amb un gran somriure.

—Senyora Combe —li va dir—, ha estat molt amable de venir… De tan lluny!

L’Amos va sortir de l’edifici i se’n va anar a casa.

El rei Jordi va negar el perdó a en Tommy Pidgeon.

Allò va ser un cop fort per a tothom. Esperaven el perdó perquè el perpetrador era molt jove, i el robatori havia estat relativament trivial.

En Hornbeam se n’hauria d’haver alegrat, però no. Un any enrere estava del tot convençut que el lladre jovenet havia de morir per aquell delicte, però ara no n’estava tan segur. Les coses havien canviat, durant aquells mesos. A Kingsbridge, l’opinió s’havia girat en contra d’en Hornbeam. En realitat, a ell li era igual, si la gent l’apreciava o no, però si el continuaven veient com una mena d’ogre, allò el podia perjudicar per fer realitat les seves ambicions. Ja li anava bé que la gent li tingués por, però algun dia volia ser alcalde de Kingsbridge, o potser membre del Parlament, i per a això necessitaria vots.

Una altra cosa que el molestava era que la seva dona, la Linnie, li tenia llàstima. Ho demostrava demanant els seus plats preferits per als àpats familiars, li donava copets amb afecte en qualsevol moment i deia al petit Joe que no fes soroll quan jugava. Ell no suportava que li tinguessin llàstima. Es va començar a mostrar molt eixut amb la Linnie, però amb això encara va despertar més compassió en ella.

Si el rei hagués perdonat en Tommy, aquell drama hauria perdut bona part de l’emoció, i la gent se n’hauria oblidat. Però ara la cosa hauria d’arribar fins a l’espantós desenllaç.

En Hornbeam encara tenia la sensació que havia fet bé de pressionar a favor de l’execució. Una vegada començaves a perdonar lladres perquè tenien gana, et trobaves en un pendent relliscós que portava a l’anarquia. Però ara s’adonava que havia estat massa agressiu, en aquest cas. Hauria d’haver fingit que sentia compassió per en Tommy, i haver-lo enviat al tribunal d’Assize aparentant una certa reticència. En el futur provaria de fer-ho així. «Comprenc el tràngol en què et trobes, però no puc canviar les lleis del país. Em sap molt de greu. De debò».

No tenia traça a actuar, però ja ho practicaria.

Es va posar un abric negre i un mocador negre, senyals de respecte. Va sortir al carrer abans d’esmorzar. Hi havia un cert perill d’agitació entre la multitud, de manera que havia indicat al xèrif Doye que disposés l’execució ben aviat al matí, abans que els pitjors brètols de la ciutat sortissin del llit.

El cadafal ja estava muntat a la plaça del Mercat, amb la corda penjada i el llaç fet, un perfil fosc que contrastava davant del teló de fons de pedra freda que era la catedral. Van muntar amb frontisses la plataforma sobre la qual el noi condemnat se situaria, i la van falcar per sota amb un tronc de roure fort i gruixut. En Morgan Ivinson era al costat del cadafal, empunyant un mall. El faria servir per treure el puntal amb un cop, i llavors en Tommy Pidgeon moriria.

Ja s’havia aplegat un gran nombre de gent. En Hornbeam no s’hi va barrejar, sinó que se’n va mantenir a una certa distància. Al cap d’un minut, en Doye se li va atansar.

—De seguida que vulguis —li va dir en Hornbeam.

—Molt bé, conseller —va contestar en Doye—. L’aniré a buscar a la presó ara mateix.

Va accedir més gent a la plaça, com si uns heralds invisibles els haguessin anunciat que l’assassinat estava a punt de tenir lloc, o com si els hagués avisat un toc de campanes fúnebre que només ells podien sentir. Al cap de pocs minuts, en Doye va tornar, acompanyat d’en Gil Gilmore, el carceller. Els dos homes portaven entremig l’esquifida forma d’en Tommy Pidgeon, amb les mans lligades a l’esquena. En Tommy plorava.

En Hornbeam va donar una ullada per tota la plaça cercant la Jenn, la mare del lladre, però no la va veure. Una altra cosa bona: ella hauria fet molts escarafalls.

Van guiar en Tommy cap a les escales. Tot pujant, va ensopegar, i ells el van alçar pels braços i el va portar a la plataforma. El van subjectar fort mentre l’Ivinson li posava la corda per sobre del cap i l’estrenyia amb un professionalisme curós. Després, tots tres homes van tornar a baixar les escales.

Un clergue hi va pujar, i en Hornbeam va reconèixer en Titus Poole, el vicari de Saint John, que havia intentat convèncer-lo de concedir l’Ajut als Pobres a la Jenn Pidgeon. En Poole va parlar amb claredat, perquè la veu se li sentís per tota la plaça.

—He vingut a ajudar-te a dir les pregàries, Tommy.

La veu del noi va sonar plena de pànic, aterrida.

—Aniré a l’infern?

—No, si creus en nostre Senyor Jesucrist i li demanes perdó pels teus pecats.

—L’hi demano! —va cridar en Tommy—. Jo hi crec, però Déu em perdonarà?

—Sí, Tommy, et perdonarà —li va contestar en Poole—. Igual com perdona els pecats de tots els que creiem en la seva clemència.

En Poole va posar les mans sobre les espatlles del noi i va abaixar la veu. En Hornbeam va suposar que probablement tots dos resaven el parenostre junts. Un minut després, en Poole va beneir en Tommy; llavors va baixar les escales i va deixar en Tommy sol al cadafal.

En Doye va mirar en Hornbeam, i aquest va assentir.

—Fes-ho —va ordenar en Doye a l’Ivinson.

L’Ivinson va alçar el mall, el va balancejar cap enrere i tot seguit va picar amb precisió el puntal de roure, i el va fer saltar cap a un costat. La plataforma va caure avall i va picar contra la base del cadafal, fent un soroll fort. En Tommy va caure, i llavors la corda es va tesar i el nus es va estrènyer al voltant del seu coll.

La multitud va deixar anar un gemec col·lectiu de llàstima.

En Tommy va obrir la boca, per cridar o per respirar, però no podia fer ni una cosa ni l’altra. Encara era viu: en caure no s’havia trencat el coll, potser perquè no pesava gaire, i en comptes d’una mort instantània, ara començava a patir una estrangulació lenta. Es retorçava, desesperat, com si amb aquells moviments es pogués alliberar, i va començar a balancejar-se endavant i endarrere. Els ulls semblava que li sortien de les conques i la cara se li va posar vermella. Els segons passaven amb una lentitud atroç.

Entre la munió de gent, molts ploraven.

Els ulls d’en Tommy no es van tancar, però de mica en mica els seus moviments es van alentir i al final van cessar. Aquell cos petit oscil·lava al llarg d’un arc decreixent. Per fi, l’Ivinson va alçar les mans i va palpar el canell d’en Tommy. Va estar uns moments quiet, i llavors va fer un gest amb el cap a en Doye.

En Doye es va girar de cara a la multitud.

—El noi és mort —va dir.

La gent no es revoltaria, tal com en Hornbeam veia. Estaven tristos, no enfurismats. N’hi va haver que li van llançar mirades fulminants, però ningú no li va dir res. Es van començar a dispersar, i en Hornbeam va enfilar cap a casa.

Quan hi va arribar, la família esmorzava. El petit Joe era a taula. Era massa petit per menjar amb els adults, però en Hornbeam se l’estimava. Tenia un tovalló a sota de la barbeta, i menjava ous remenats.

En Hornbeam va fer un glopet de cafè amb crema. Va agafar una torrada i la va untar amb mantega, però tan sols en va menjar una mossegada.

—Suposo que l’acte s’ha consumat —va dir la Deborah.

—Sí.

—I s’ha fet tot sense enrenou?

—Sí.

Enraonaven en termes generals, per no disgustar en Joe, però el nen era més llest del que es pensaven.

—Han penjat en Tommy Pidgeon, i ara és mort —va dir, tot content.

—Qui t’ho ha dit? —va saltar en Howard, el pare.

—En parlaven a la cuina.

—Haurien de vigilar més —va murmurar en Hornbeam—, davant d’un infant.

—Avi, per què l’havien de penjar? —li va demanar en Joe.

—No molestis l’avi quan es pren el cafè —el va reprendre en Howard.

—No passa res —va dir en Hornbeam—. Val més que el nen conegui les realitats de la vida. —Es va girar cap a en Joe—. L’han penjat perquè era un lladre.

En Joe no en va tenir prou, amb això.

—Diuen que va robar perquè tenia gana.

—Segurament és veritat.

—Potser no ho va poder evitar.

—I què hi fa, això?

—Bé, si tenia gana…

—Imagina’t que hagués robat una altra cosa. Què diries, si se t’emportés els soldats de joguina?

Els soldats eren la possessió més valuosa per a en Joe. En tenia més d’un centenar i coneixia el rang de cada un per l’uniforme. Sovint s’estava estirat a la catifa hores i hores, lluitant batalles imaginàries. Ara estava desconcertat.

—Per què m’hauria de robar els soldats? —va preguntar al cap d’un minut de rumiar.

—Pel mateix motiu que va robar una cinta rosa, per vendre-la i tenir diners per comprar pa.

—Però els soldats són meus.

—Però ell tenia gana.

En Joe es va angoixar tant amb aquest dilema moral, que estava a punt de plorar. Veient-ho, la Bel, la seva mare, hi va intervenir.

—El que faries segurament, Joe, és deixar que jugués amb els soldats amb tu i demanar al cuiner que li portés una mica de pa amb mantega.

A en Joe se li va il·luminar la cara.

—Sí —va dir—. I melmelada. Pa amb mantega i melmelada.

Els problemes d’en Joe estaven resolts, però no hi havia cap equivalent disponible per a en Tommy Pidgeon. Tanmateix, en Hornbeam no ho va dir. En Joe tindria molt de temps per aprendre que no tots els problemes de la vida es podien resoldre amb pa, mantega i melmelada.

L’Elsie va anar a veure la Jenn Pidgeon per assegurar-se que estigués bé. Va travessar el doble pont i va seguir un camí fins a la granja Morley. Abans d’arribar-hi va trobar en Paul Morley en un camp, el qual li va dir que la Jenn vivia en un cobert, al darrere del seu graner. Ella va trobar la construcció, però no hi havia ningú a dins. Era la casa més pobra que l’Elsie havia vist mai. Tan sols contenia un matalàs i dues flassades, dues tasses i dos plats, però no hi havia cap taula ni cadires. La Jenn no solament anava curta de diners, sinó que l’havien deixat en l’absoluta misèria.

La senyora Morley era a la casa, i va dir que la Jenn havia sortit tard el dia abans.

—Li vaig preguntar si estava bé, però no em va contestar.

El viatge de l’Elsie havia estat debades, i ara se’n tornava a la ciutat. Quan s’atansava al pont des del costat meridional, va distingir un home que venia per la riba del riu. Portava una canya de pescar penjada de través a l’esquena, i als braços duia alguna cosa que va fer aturar el cor de l’Elsie.

Quan ell va ser més a prop, l’Elsie va veure que era una dona, amb un vestit tan xop que rajava, mentre ell caminava.

—No —va dir l’Elsie—. No, no.

El cap, els braços i les cames de la dona li penjaven inerts des del cos. Estava del tot inconscient, o potser pitjor que inconscient.

L’Elsie va tenir un esglai en veure els ulls de la dona esbatanats, mirant al cel, i sense veure res.

—L’he trobada al retomb del riu, on s’arreplega tota la brutícia —va dir l’home. Jutjant per la roba de l’Elsie que ella podia ser una persona amb una certa autoritat, va afegir—: Espero haver fet bé de portar-la.

—És morta?

—Sí, sí, és freda i tot. Compto que es va llançar al riu ahir quan ja era fosc, i no l’ha vista ningú fins que jo hi he passat. Però no sé qui és.

L’Elsie ho sabia. Era la Jenn Pidgeon.

L’Elsie va ofegar un sanglot.

—La pot portar a l’hospital de l’illa dels Leprosos? —li va preguntar.

—I tant que sí —va respondre el pescador—. No em costa gaire. No pesa gens, pobra dona. Gens ni mica.

Napoleó no va arribar a envair Anglaterra.

Va agafar l’exèrcit que havia aplegat a Boulogne i va marxar-hi cap a l’est, a territoris de parla germànica de l’Europa central. Van combatre amb l’exèrcit austríac, i aquella tardor França va guanyar una batalla i una altra: Wertingen, Elchingen, Ulm…

Això no obstant, la Marina Reial Anglesa va guanyar un combat marítim important davant de les costes espanyoles, a prop del cap de Trafalgar, una gran alegria per als britànics.

Més tard, al desembre, els francesos van derrotar l’exèrcit combinat austríac i rus a Austerlitz.

D’aquesta manera, any rere any, la guerra sagnant s’allargava més i més.





CINQUENA PART


Una guerra mundial

1812-1815





32


Estimat Spade,

Ja ho veus, encara sobrevisc després de tretze anys a l’exèrcit. M’haurien de donar una medalla només per aguantar-me dret! Ara soc a Espanya, on tenen una cosa que en diuen cigar, un rotlle de fulles de tabac que crema sense la necessitat d’una pipa; ara tots en fumem.

En fi, acabem d’obtenir una victòria, tot i que n’hem pagat un preu molt alt. Vam posar setge a una ciutat que es diu Badajoz que tenia una muralla molt resistent. Els francesos van contraatacar com uns desposseïts. A sobre, el temps no ajudava. Jo cavava trinxeres sota un desfet de pluja.

Ens va caldre una setmana per empènyer els canons fins a la seva posició. Les rodes de fusta que els nostres enginyers construïen sobre el fang relliscaven cada dos per tres. Però al final ens en vam sortir, i tant de bo m’haguessin pagat una lliura per cada bala de canó que vam disparar, perquè queien sobre la ciutat com la pluja. Vam trigar ben bé dues setmanes més, però a la fi vam obrir bretxa a les muralles i vam prendre les defenses per assalt.

Val a dir que és la pitjor batalla que he viscut fins ara, perquè ens disparaven amb tot el que tenien a l’abast: metralla, granades, bombes, fins i tot bales de fenc en flames. Vam perdre homes a milers. Semblava un escorxador, però al final vam resistir, i et ben asseguro que després vam fer passar l’enemic per un infern; d’això, no te’n diré res més, Spade, només que l’endemà van castigar uns quants homes amb l’assot per violació.

Al matí, el panorama encara era més dantesc: grans muntanyes de cossos apilats, trinxeres amb rius de sang… Vaig veure el nostre comandant, en Wellington, contemplant els cadàvers dels seus homes, plorant i eixugant-se les llàgrimes amb un mocador blanc.

En acabat vam marxar cap al nord. Si us plau, en les teves pregàries, demana a Déu que no em deixi de protegir.

Afectuosament,

El teu cunyat FREDDIE CAINES



El comte de Shiring va morir el juliol del 1812. Al cap de dos dies, l’Amos va topar la Jane a fora de la llibreria d’en Kirkup, al carrer Major. Vestia de dol, però desprenia un entusiasme desbordant.

—Ni t’atreveixis a expressar-me el teu condol —va dir—. N’estic tipa, de fer veure que estic trista. Espero que amb tu no ho hagi de fingir. He viscut amb aquell home vell i ensopit durant setze anys. Qui m’havia de dir que tindria corda i aguantaria fins als setanta-cinc! Fins i tot m’hauria pogut casar amb ell i no amb el fill.

Ella ja en tenia quaranta, i encara mostrava un atractiu irresistible. Les petites arrugues a la comissura dels ulls i els pocs cabells blancs en la cabellera fosca li conferien més encant. I el negre li esqueia. Això no obstant, l’Amos ja no estava enamorat d’ella i, ironies de la vida, això havia reforçat més la seva amistat. I ella s’avenia de bon grat a deixar-li passar estones discretes amb en Hal, que aviat faria set anys i que l’Amos sospitava —sense tenir-ne la confirmació— que era fill seu.

No es penedia del canvi en la relació que tenia amb la Jane. Havia sentit una passió juvenil per ella que malauradament s’havia allargat molt més enllà de l’adolescència. En certa manera, va pensar, ell havia madurat tard. Ara, en teoria, ja es podia tornar a enamorar. Amb tot, li quedava menys d’un any per fer els quaranta, i se sentia massa gran per festejar amb algú. Només estava sol a les nits. D’amistats, no n’hi faltaven, i tenia els dies ocupats, però no hi havia ningú amb qui pogués compartir el llit.

La Jane, com sempre, només tenia feina a mirar-se el melic.

—Per fi m’he alliberat del sogre —va dir, exultant—. I soc comtessa!

—Que és el que sempre has volgut —va concloure l’Amos—. Enhorabona.

—Gràcies. Haig d’organitzar el funeral, perquè en Henry va de bòlit. Ara és comte, és clar. Haurà d’ocupar el seu escó a la Cambra dels Lords. Serà el nou lord tinent de Shiring. I el petit Hal ara serà el vescomte de Northwood.

L’Amos no hi havia caigut, en això. El noi que tan aviat podia ser fill seu com no havia esdevingut un aristòcrata. Per tant, en deu anys potser aniria a estudiar a Oxford. L’Amos sempre havia volgut estudiar, i si això no era possible, esperava que fos un fill qui complagués els seus desitjos. Potser, finalment, el somni es faria realitat.

Aleshores, a l’Amos se li va ocórrer que potser en Hal voldria seguir l’exemple del pare i fer-se soldat. Només de pensar-ho li agafaven tots els mals. I si una espasa, o una bala de canó, mataven en Hal! Per uns segons, l’Amos va notar un fort malestar.

En aquell moment el nen va sortir de la botiga amb un llibre a les mans. De sobte, l’Amos va ser plenament conscient que el cor li bategava. Va haver d’ocultar l’emoció que li sobrevingué en veure’l.

De moment, l’aspecte del menut no donava cap pista sobre la paternitat: tenia els cabells negres i una cara bonica com la mare. Canviaria quan fos adolescent. Potser aleshores l’Amos en trauria l’aigua clara.

Darrere d’en Hal sortia en Julian Kirkup, l’amo de la llibreria, un home calb i ventrellut que es fregava les mans perquè tenia un client aristòcrata.

Forçant un to de veu casual, l’Amos li va preguntar:

—Quin llibre has agafat, Hal?

—La història d’en Sandford i en Merton. Són dos nois.

—Del tot adient per al petit lord Northwood, si se’m permet dir-ho —intervingué en Kirkup—. Bon dia tinguin, lady Shiring i conseller Barrowfield.

A l’Amos l’havien nomenat conseller feia uns anys, en una onada de defensa de la tolerància liberal que finalment també havia incorporat l’Spade al govern municipal.

—Mare, no tenia diners —va dir en Hal—, però el senyor Kirkup m’ha dit que ho pot afegir al teu compte.

—I és clar, bonic —va dir la Jane—. De què tracta aquest llibre?

—En Tommy Merton —va explicar en Kirkup— és un noi consentit que fa amistat amb en Harry Sandford, un jove càndid i honrat. Un conte carregat de moralitat, milady, i molt popular.

L’Amos va pensar que tot plegat sonava una mica moralitzador, però no va fer cap comentari.

—Gràcies, senyor Kirkup —va dir la Jane amb aires de suficiència.

El llibreter es va retirar fent una reverència.

—Hal, em sap greu que t’hagis quedat sense avi —va dir l’Amos.

—Era un avi entranyable —va dir en Hal—. Em llegia contes, però ara ja puc llegir tot sol.

L’Amos va recordar les morts dels seus avis i no li va venir cap emoció de l’altre món. Els trobava tan vells que gairebé semblaven dos morts, i l’havia sorprès que els seus pares haguessin sentit pena. Ell havia reaccionat com en Hal, una mena de dol pràctic buit de dolor.

—El funeral serà a la catedral, suposo —va dir a la Jane.

—Sí. L’enterraran a Earlscastle, al panteó familiar, però la missa es farà aquí, a Kingsbridge. Espero que vinguis.

—Per descomptat.

Es van separar, i l’Amos se’n va anar caminant. Gairebé tot seguit va trobar l’Elsie, que lluïa un vestit groc pàl·lid. Van parlar sobre la defunció del comte; era la notícia del moment.

—Ara que en Henry és el comte —va dir l’Elsie—, Kingsbridge buscarà un nou diputat per al Parlament.

—No hi havia caigut —va dir l’Amos—. Potser hi haurà eleccions anticipades, tot i que al final no crec que calguin… Diuen que ben aviat hi haurà les generals.

El primer ministre, Spencer Perceval, havia mort assassinat. Un ciutadà obsessiu, queixós per unes qüestions enrevessades, li havia disparat al vestíbul de la Cambra dels Comuns. El comte de Liverpool ocupava ara el càrrec de primer ministre, i potser volia ratificar la seva posició buscant l’aval dels electors.

—En Henry Northwood evidentment és massa jove —va dir l’Elsie.

—En Hornbeam voldrà el lloc —va afegir l’Amos.

—Aquest ho vol tot —va dir ella amb sornegueria—. És bisbe dels pobres, president dels jutges de pau i conseller. Si existís el càrrec d’inspector de femers, el voldria per a ell.

—Li agrada tenir poder sobre les persones.

L’Elsie va assenyalar el pit de l’Amos amb el dit.

—Tu. Tu hauries de ser el nostre diputat.

L’Amos s’ho va agafar amb sorpresa.

—I per què jo?

—Perquè ets un home amb cap i imparcial, i això ho sap tot Kingsbridge —va dir ella amb un entusiasme afectuós—. Series perfecte per a la ciutat.

—No tinc temps.

—Podries designar un substitut perquè et gestioni les filatures mentre hi hagi les sessions parlamentàries.

L’Amos es va adonar que la seva proposta no era una idea espontània, sinó que feia temps que l’havia estat meditant. Ell es va quedar rumiant estirant-se la punta del nas amb els dits.

—L’Hamish Law se’n podria encarregar. Coneix el negoci fil per randa.

—Veus? Ja ho tens.

—Però tinc possibilitats de guanyar?

—Tots els metodistes et votarien.

—Però la majoria dels electors són anglicans.

—Ningú no suporta en Hornbeam.

—Però li tenen por.

—Quina perspectiva més trista: votar un diputat que no vol ningú només perquè li tenim por.

L’Amos va assentir.

—En teoria les coses no van així.

—En tot cas, si us plau, planteja’t presentar-t’hi.

L’Elsie era persuasiva.

—Entesos.

—Potser portaries la pau.

—Sens dubte n’estaria a favor.

Anglaterra feia vint anys que estava en guerra amb la França de Napoleó Bonaparte i res n’indicava el final. De fet, el conflicte s’havia escampat per tot el món.

Els anglesos havien fet enfurismar la nova república americana segrestant vaixells americans i forçant-ne els mariners a incorporar-se a la Marina —un nou gir en el concepte de lleves—, i els Estats Units havien declarat la guerra a la Gran Bretanya i envaït el Canadà.

L’exèrcit francès havia envaït Espanya, i Napoleó n’havia nomenat rei el seu germà Josep Bonaparte. La resistència patriòtica espanyola presentava batalla als conqueridors francesos amb el suport de les forces britàniques, entre les quals hi havia el 107è regiment d’infanteria de Kingsbridge. El comandant en cap, el comte de Wellington, tenia una bona anomenada, però havia fet pocs avenços.

I Napoleó ara havia envaït Rússia.

Els anys de guerra perpetus havien enfonsat encara més el comerç internacional i havien disparat la inflació a un ritme desenfrenat. Els anglesos encara s’empobrien més i passaven més fam, mentre els seus germans morien en llocs remots.

—Hi ha d’haver una manera —va dir l’Elsie amb ràbia—. No pot ser que la guerra sigui inevitable!

A l’Amos li agradava veure com s’enrabiava amb aquests temes. Quina diferència amb la Jane, que només sentia ràbia per les coses que l’afectaven a ella.

—Diputat —va dir ell, pensarosament—. M’ho hauré de rumiar amb més deteniment.

L’Elsie va riure, i com sempre el seu somriure era radiant.

—Tu ves-hi rumiant —va dir ella mentre se n’anava.

L’Amos va creuar el pont i es dirigí a la zona industrial de la riba sud del riu. Ara tenia tres fàbriques de filatures. En una d’aquestes, a les Noves Filatures Barrowfield, en Kit Clitheroe hi instal·lava una màquina de vapor que l’Amos li havia encarregat.

En Kit havia servit cinc anys a la milícia, i havia acabat amb el rang de comandant; en acabat, havia presentat la seva renúncia i havia fundat un negoci a mitges amb en Roger Riddick, que havien planificat de feia temps. En Roger dissenyava les màquines i en Kit les construïa. Malgrat els estralls econòmics per la guerra, es guanyaven bé la vida.

L’Amos encara veia en Kit com un nen, si bé ara tenia vint-i-set anys, una vida pròspera i era un enginyer amb talent. Potser era perquè en Kit encara era solter i semblava que no tingués cap interès a trobar una xicota, i encara menys a casar-s’hi. L’Amos es preguntava si en Kit era un esclau d’un amor impossible, com li havia passat a ell amb la Jane.

Kingsbridge feia la transformació a l’energia de vapor. Impulsar la maquinària amb l’aigua del riu era més econòmic, però menys fiable. El riu tan aviat podia baixar amb una força imparable com amb una lentitud exasperant. Després d’un estiu de sequera, el nivell de l’aigua era baix i el corrent del riu, letàrgic, i les rodes de la filatura girarien mandrosament mentre tothom esperava que arribessin les pluges de tardor. El carbó costava diners, però les existències no s’acabaven mai.

La nova màquina de vapor de l’Amos estava tancada en una sala exclusiva per minimitzar els danys en cas d’explosió, cosa que de vegades passava quan fallava una de les vàlvules de seguretat. La sala tenia una bona ventilació i una xemeneia per evacuar els gasos de combustió. La caldera estava encaixada en un sòcol de roure robust. Se servia de l’aigua que es treia del riu amb un sistema de bombeig, i després es filtrava.

—Quan estaràs a punt per connectar-ho a la maquinària? —va preguntar l’Amos.

—Demà passat —va dir en Kit. Sempre era concís i segur d’ell mateix.

L’Amos va anar a supervisar les altres dues fàbriques per assegurar-se que podria complir amb les entregues als clients en les dates acordades. Al cap de la tarda va tornar al seu despatx i va escriure unes quantes cartes. Les màquines van alentir el ritme fins que es van aturar del tot a les set en punt, i se’n va anar a casa.

Va seure a menjar el sopar que la minyona li havia deixat preparat a la taula de la cuina. Al cap d’un moment, algú va picar amb urgència a la porta i es va aixecar per anar a obrir.

La Jane era al llindar.

—La història es repeteix —va dir ell.

—Però ara no plou i no estic enamorada —va dir ella—. Estic que bufo. Estic tan enfadada, que no em podia quedar a casa amb el meu marit.

La Jane va entrar a la casa sense haver estat convidada.

L’Amos va tancar la porta.

—Què ha passat?

—En Henry se’n va a Espanya! Just quan jo em pensava que per fi podria fer vida de comtessa!

L’Amos s’imaginava el motiu de la seva partença.

—Se’n va a incorporar-se al regiment de Kingsbridge.

—Sí. Pel que sembla és una tradició familiar. Quan l’antic comte rondava els vint anys i va heretar el títol, va estar tres anys en servei actiu amb el 107è regiment. En Henry diu que s’espera d’ell que faci el mateix, sobretot ara que el país està en guerra.

—És un dels pocs sacrificis que l’aristocràcia anglesa fa per justificar que tenen una vida regalada.

—Parles com un revolucionari.

—Un metodista és un revolucionari que no vol tallar el coll a ningú.

La Jane es va desinflar de cop.

—Au va, no em vinguis amb sermons —va respondre—. Què faré ara?

—Vine i sopem junts.

—No m’entra res, però puc seure amb tu.

Van anar a la cuina. L’Amos va servir vi a la Jane i ella en va fer un glop.

—Se’l veu bé, en Hal.

—És un nen preciós.

—D’aquí uns anys potser començarà a assemblar-se al seu pare…, sigui qui sigui.

—Amos, és teu.

L’Amos es va quedar estupefacte. Era la primera vegada que l’hi deia.

—N’estàs del tot segura? —va dir ell.

—El vas veure sortir de la llibreria! En Henry no ha comprat una novel·la en sa vida. Només llegeix llibres d’història militar.

—Això en el fons no demostra res.

—És que no puc demostrar res. Jo només sé que et veig en ell cada dia.

L’Amos va considerar aquelles paraules una estona. Es deixava endur per l’instint de la Jane.

—Potser quan en Henry vagi a Espanya —va dir— podré veure més en Hal? Però m’imagino que tu viuràs a Earlscastle.

—Jo sola? No, gràcies. Diré a en Henry que conservi la casa Willard. Jo hi tindré les meves dependències. La milícia pot fer servir la resta de l’edifici. Li diré que la nació necessita aquesta casa. Farà el que sigui, si creu que és una qüestió patriòtica.

—Segur que no vols una mica de pastís? És bo.

—Potser sí.

—Te’n faig un tall petit. Et trobaràs millor amb la panxa plena.

Ella va agafar el plat que l’Amos li va atansar i el va deixar a la taula, però en comptes de tastar el pastís, se’l va quedar mirant fixament.

—Què he fet? —va preguntar ell.

—No res —va dir ella—. Tu sempre tan considerat, tan íntegre. M’hauria d’haver casat amb tu.

—Doncs sí —va dir l’Amos—. I ara ja és massa tard.

L’Elsie sabia que era una dona amb sort. Encara vivia després d’haver portat al món cinc fills; l’últim, en George, nascut l’any 1806. Moltes dones morien al part i poques sobrevivien després de tenir-ne tants. I encara més insòlit, tots els fills tenien una salut de ferro. Però el naixement d’en Georgie no havia estat com els altres: el part havia estat llarg i havia perdut molta sang. Quan es va acabar, va dir amb fermesa a en Kenelm que no en vindrien més. Ell va acceptar la seva decisió. Les relacions íntimes matrimonials no havien estat mai una prioritat per a ell i no li feia gaire pena deixar-les. Ara, al cap de sis anys, ella notava uns canvis al cos que li anunciaven que, comptat i debatut, ben aviat perdria la capacitat de concebre.

Ella i en Kenelm, en el fons, no havien estat mai units. Ell no en sabia, de tractar la canalla, per tant no participava gaire en la criança dels seus fills. I poques vegades visitava l’escola dominical. No era que fos gandul de mena: com a degà era un fervent executor de les seves obligacions. Però compartien ben poca cosa. El seu company de debò era l’Amos, que es dedicava des de la discreció a l’escola dominical i era canaller, malgrat no tenir fills.

Tots els cinc fills van anar a esmorzar al menjador del deganat. En Kenelm segurament s’hauria estimat més que els més petits mengessin a la cambra de la canalla, però l’Elsie havia dit que ja eren prou grans —en Georgie tenia sis anys—, i que ben mirat aquella era l’única manera d’ensenyar-los les bones maneres a la taula. L’Stephen, el gran, en tenia quinze, i estudiava a l’Escola de Gramàtica de Kingsbridge.

En Kenelm de tant en tant aprofitava el moment per posar a prova el nivell de coneixements religiosos dels seus fills, i avui els havia preguntat qui de la Bíblia no tenia mare o pare. Els va demanar que responguessin per ordre d’edat, començant pel més petit de la casa.

—Jesús —va dir en Georgie.

—No —va fer en Kenelm—. Jesús tenia mare, Maria, i pare, Josep. —L’Elsie es preguntava si en Kenelm toparia amb la pregunta de com podia ser Josep el pare si Maria era verge. Els més grans s’ho devien plantejar. Però ho va esquivar preguntant immediatament—: Martha, que ho saps, tu?

La Martha tenia un any més que en Georgie, i la resposta era millor.

—Déu —va dir.

—Exacte. Déu no tenia pares, però jo penso en algú altre, en un home.

En Richie, amb deu anys, va dir:

—Jo ho sé, jo ho sé: Adam.

—Molt bé. I encara n’hi ha un altre.

En Billy, que era el pròxim, va dir, amb un posat desconsolat:

—No ho sé.

En Kenelm va mirar l’Stephen.

—És una pregunta trampa —va dir el noi, un adolescent malhumorat.

—Ah, sí? —va fer en Kenelm—. Per què?

—La resposta és Josuè, perquè era fill de Nun. El seu pare es deia així, Nun, que sona igual que «none», és a dir, cap, ningú.

En Billy es va enfurismar.

—No és just! —va dir—. Has fet trampa, pare.

L’Elsie va riure.

—En Billy té raó, no era una pregunta justa. Crec que tots ho han fet molt bé. Es mereixen sis penics cadascun per comprar regalèssia.

La Mason va portar el correu i en Kenelm va desviar l’atenció cap a la correspondència. La canalla van acabar d’esmorzar i se’n van anar. L’Elsie estava a punt d’aixecar-se de taula, quan en Kenelm va alçar la vista d’una carta.

—Caram! —va exclamar.

—Què hi ha? —va fer l’Elsie.

—El bisbe de Melchester ha mort.

—Que no era molt jove?

—Cinquanta anys. Una mort inesperada.

—Quina llàstima.

—Això vol dir que l’arquebisbe buscarà un substitut.

En Kenelm semblava emocionat, però en canvi l’Elsie estava alarmada.

—Ja sé què penses.

Ell ho va expressar igualment.

—Aquesta és la gran oportunitat que he esperat tot aquest temps. No és un dels bisbats més notables, per tant, està fet a mida per a un home jove. Tinc quaranta anys, he estat degà de Kingsbridge durant vuit anys, m’he llicenciat a Oxford… Soc el candidat perfecte per ser el bisbe de Melchester.

L’Elsie feia una cara de mal conhort.

—Que no ets feliç aquí?

—És clar que sí, però no és suficient. El meu futur és ser bisbe. Sempre ho he sabut.

Tenia raó, però a mesura que un home jove es feia gran, les seves ambicions generalment es moderaven.

—Jo no hi vull anar, a Melchester —va dir ella—. Queda a cent milles d’aquí.

—Doncs hi hauràs d’anar —va concloure en Kenelm amb indiferència—. Per un bisbat.

Tenia raó, és clar. Una dona havia de seguir el seu marit. Tenia menys llibertat que una minyona.

—Et veig molt refiat —va dir l’Elsie—. No pots saber el que el bisbe té al cap.

—Però de seguida ho esbrinaré. L’Augustus Tattersall està fent la gira trianual de la diòcesi, i serà aquí a Kingsbridge la setmana vinent.

En Tattersall era la mà dreta de l’arquebisbe.

—S’allotjarà al palau del bisbe.

—Ja ho sé, però el convidaré a sopar amb nosaltres una nit.

—Molt bé.

Amb un posat d’autocomplaença, en Kenelm va doblegar el tovalló i va dir:

—Millor que esbrini tot el que necessito saber.

Tres anys enrere, quan en Kit encara estava a la milícia, en Roger s’havia presentat a casa seva un dilluns al vespre i havia compartit el sopar amb la família. En Jarge havia anat aleshores a la pràctica de toc de campanes, la Sal havia anat a la fonda Bell i la Sue havia sortit a passejar amb un noi que li agradava, en Baz Hudson.

En Kit i en Roger s’havien assegut a la cuina a la vora del foc; en Roger fumava pipa. En Kit se sentia incòmode, sol a casa amb en Roger, però no sabia per què. Hauria d’haver estat content: en Roger li queia bé.

Van seure en silenci un minut o dos, fins que en Roger va deixar la pipa i va dir:

—És normal.

En Kit es va quedar del tot desconcertat.

—Què és normal?

—Que et sentis així.

En Kit de sobte va notar que la cara li bullia. Tenia les galtes enceses. Els seus sentiments eren secrets, perquè eren una vergonya. Com podia saber en Roger el que sentia al cor? No, era impossible que ho sabés.

—De debò —va dir en Roger—. Sé com et sents.

—I com pots saber com se sent l’altre si no t’ho explica? —va preguntar en Kit.

—Jo també ho he viscut… tot això que ara sents tu. I vull que entenguis que no passa res.

En Kit no sabia com respondre a aquelles paraules.

—Ho hauries de dir —va continuar en Roger—. Digues com et sents. Digue-m’ho. T’ho ben asseguro, després tornaràs a ser feliç.

En Kit estava decidit a no dir res, però contra la seva voluntat ho va deixar anar.

—T’estimo.

—Ja ho sé —va dir en Roger—. Jo també t’estimo. —I va fer un petó a en Kit.

Al cap de poc temps, en Kit havia pogut renunciar a la milícia i tots dos havien establert el negoci. Van llogar una casa a Kingsbridge amb un taller a la planta baixa i unes estances al pis de sobre. D’ençà d’aleshores havien dormit junts cada nit.

A poc a poc, en Kit s’havia convertit en el responsable, en l’adult. Era ell qui administrava els diners. El mateix Roger havia posat aquesta condició per ser socis, conscient que ell sempre dilapidaria la seva fortuna en el joc. En Kit rebia els pagaments, pagava les factures i dividia els beneficis en dues parts. Els seus diners anaven a un compte corrent al banc de Kingsbridge i Shiring. La meitat d’en Roger acabava, tard o d’hora, a la taverna de l’Sport Culliver. Una altra condició, imposició d’en Kit, era que en Roger no demanaria mai préstecs, però en Kit no tenia clar que en Roger respectés aquesta norma. En Roger era un geni —tenia un cap extraordinari per a l’enginyeria—, però era un addicte a les apostes. En Kit el cuidava i el protegia. Els papers havien canviat respecte de la relació que havien mantingut anys enrere a Badford.

Els diumenges, en Roger anava a cal Culliver a jugar a cartes, al joc del Napoleó, i en Kit visitava la seva mare. Aquell diumenge es va trobar amb la família al servei del Sant Sopar, i després va caminar amb ells fins a la modesta caseta que els havia comprat. La Sal tenia quaranta-cinc anys i en Jarge, quaranta-tres, i tots dos continuaven treballant; la Sal, per a l’Amos, i en Jarge, per a en Hornbeam. En Kit els regalava cada hivern un carregament de carbó i els enviava una peça de carn els dissabtes per al dinar de diumenge. No necessitaven grans luxes. La Sal acostumava a dir: «No volem viure com els rics, perquè no ho som». Però en Kit s’assegurava que no els faltés de res.

La Sue s’havia casat amb en Baz Hudson. Era un bon fuster i de feina no li’n faltava. No era metodista, per tant, ell i la Sue havien anat a Saint Luke, però més tard es van reunir amb tota la família per dinar.

La Sal va servir cervesa. A en Kit li agradava més el vi, però mai no en va demanar a la Sal, perquè sabia que, si no, en Jarge beuria massa. I encara que estigués sobri, a en Jarge sempre li agradava burxar. Sabia que en Baz era un conservador patriota, i malgrat tot li va dir:

—Suposo que als russos encara els farien un favor si els conquerís en Napoleó.

—Ah, sí? —va dir en Kit amb tacte—. Quina manera de veure les coses més sorprenent. I què t’ho fa pensar, Jarge?

—Home, els russos són esclaus, oi?

—Serfs, jo diria.

—I quina diferència hi ha?

—Que ells treballen la seva terra.

—Però són propietat de l’amo del comtat, oi que sí?

—Sí, els serfs són com una propietat.

—Vet aquí, doncs.

—No va ser en Napoleó qui va reinstaurar l’esclavatge a l’imperi francès? —va intervenir en Baz.

—No —va dir en Jarge—. La revolució el va abolir.

—Sí —va afirmar en Baz—, però en Napoleó el va recuperar.

—Jarge —va dir en Kit—, en Baz té raó. Els feia por perdre l’imperi de les Índies Occidentals, per això en Napoleó va tornar a legalitzar l’esclavatge.

En Jarge es va molestar.

—Tant és, jo encara penso que els russos estarien millor sota la tutela d’en Napoleó i no dels seus tsars.

En Baz persistia.

—Això no ho sabrem mai. Pel que sembla, als francesos no els van gaire bé les coses a Rússia. Tots els seus soldats es moren per la fam i les malalties i, segons els diaris, encara no han lliurat cap batalla.

—Jo no faig gaire cas als diaris —va respondre en Jarge de mala gana. No acceptava que l’esmenessin.

—Kit —va intervenir la Sal—, quina peça de carn més maca, gràcies. He preparat un pastís de sagí amb panses.

—M’encanta el pastís de sagí —va dir en Baz.

La tensió es va retirar alhora que ho feien els plats de la taula i arribaven les postres.

—El negoci encara rutlla, Kit? —va preguntar en Baz.

—No em puc queixar. Aquella muntura de roure que em vas fer per a la caldera de l’Amos va quedar molt bé, és molt robusta, gràcies.

—Hauria d’aguantar més que la caldera.

En Jarge va agafar la cullera, però no menjava.

—Doncs jo no ho entenc: tots dos construïu maquinària per deixar els altres sense feina. Quin sentit té?

—Em sap greu, Jarge —va fer en Kit—, però els temps canvien. Si no estem al dia dels nous avenços, ens quedarem enrere.

—I per això a mi em deixen… enrere?

La Sal li va posar la mà al braç.

—Tu menja les postres.

En Jarge no li va fer cas.

—Ja sabeu el que fan els luddites al nord, oi?

Tothom estava al corrent dels luddites. Deien que els liderava un home anomenat Ned Ludd, tot i que probablement el nom era fals, si és que existia.

—Destrossen les màquines! —va continuar en Jarge.

—Suposo que bàsicament són teixidors manuals —va dir en Kit.

—Són homes que no toleraran que els amos els tractin malament, ras i curt.

—En tot cas, espero que no vulguis que hi hagi una destrossa de màquines aquí, a Kingsbridge —va apuntar la Sal.

—Jo el que dic és que no es pot penalitzar uns homes que protesten per com els trepitgen.

—Nosaltres no els penalitzem, però el govern sí. Ningú no vol que el deportin a Austràlia.

—Abans passaria catorze anys a Austràlia que deixar-me explotar pels amos.

La Sal es va empipar.

—Tu no en saps res, de com és Austràlia, i de totes maneres, què et fa pensar que serien catorze anys?

—Doncs això és el que li va caure a la meva germana.

—Sí, però ella se’n va anar fa setze anys i encara no ha tornat. Pocs en tornen.

—En tot cas —va dir en Kit—, la llei ha canviat: per fer malbé la maquinària et cau la pena de mort.

—Des de quan és això? —va fer en Jarge.

—El Parlament va aprovar la llei contra la destrossa de màquines, la Frame Work Act, el febrer o el març passat.

—El que intenten és liquidar el nostre esperit, res més —va dir en Jarge—. Primer va ser la Treason Act i després la Seditious Meetings Act, tot seguit la Combination Act, i ara aquesta. Qualsevol home que defensi els drets dels treballadors pot acabar penjat. Ens estem tornant un país de gallines. —Va callar, i amb un posat bel·ligerant, va afegir—: No m’estranya que no puguem derrotar els francesos.

Quan l’Augustus Tattersall es va presentar a sopar al deganat, es va interessar per l’escola dominical i feia preguntes a l’Elsie amb un interès real, la qual cosa la va complaure i congratular. L’ardiaca menjava delerosament, però bevia poc vi. En Kenelm estava clarament molest per una conversa que no duia enlloc, i no va trigar a pujar-li la mosca al nas. A l’últim, quan la fruita i la fruita seca van arribar, digué:

—Senyor, us haig de preguntar per la vacant al bisbat de Melchester.

—És clar.

—Em crema la curiositat saber quin perfil d’home busca l’arquebisbe.

—Us satisfaré de bon grat la curiositat —va dir en Tattersall en un to de veu clar, afable—. Entenc que us veieu com un candidat, i de raó no us en falta, per tant, ja us puc dir ara mateix que no heu estat seleccionat.

Més clar impossible, va pensar l’Elsie, però en Kenelm no podia amagar el disgust. Es va posar vermell, i per un moment inquietant ella va témer que el seu marit esclatés en plors, però va guanyar la ràbia: en Kenelm va prémer els punys sobre les estovalles blanques.

—Vós penseu que soc un bon candidat, però… —gairebé es va ennuegar amb les paraules— em suggeriu que el lloc ja és per a algú altre.

—Sí.

—I qui és? —va inquirir en Kenelm; aleshores es va adonar de la seva poca educació i es va afanyar a afegir—: Si no us fa res que us ho pregunti.

—I ara, no em fa res. L’arquebisbe ha triat l’Horace Tomlin.

—En Tomlin? Jo el conec, en Tomlin! Si anava dos anys per sota meu a Oxford. A mi no m’ha arribat que fins ara hagi fet una carrera especialment notable. Sigueu sincer, senyor, és perquè soc escocès?

—Ni parlar-ne. Això us ho ben asseguro.

—I doncs?

—És molt senzill. En Tomlin ha passat els últims cinc anys fent de capellà per a un regiment dels Dragons Lleugers, i si hi va renunciar va ser perquè va contraure una malaltia a Espanya.

—Un capellà?

—Sé el que penseu. El bo i millor del clericat no acostuma a esdevenir capellà castrense.

—Això mateix.

—En certa manera, aquesta és la qüestió. L’arquebisbe dona molta importància a la guerra. Diu que lluitem contra idees atees, i si bé en Napoleó ha revertit alguns dels actes anticristians més ofensius dels revolucionaris francesos, encara és hora que torni les propietats robades a l’Església francesa. El nostre clergat hauria de formar part de la batalla, almenys això és el que diu ell. Els soldats de primera línia de foc, sabedors que poden morir en qualsevol moment, són els més necessitats del consol de Déu. Els nostres sacerdots més destacats no s’han de quedar a casa i tenir una vida de comoditats; han d’anar allà on se’ls necessita. Aquest és el tipus de servei que l’arquebisbe desitja sobretot recompensar.

En Kenelm va guardar silenci una bona estona. L’Elsie va tenir la sensació que no era el moment d’intervenir en la conversa.

—A veure si us he entès bé —va dir finalment en Kenelm.

En Tattersall el va animar a parlar amb un somriure.

—Endavant, parleu sense embuts.

—Vós penseu que em mereixo un bisbat.

—Sí, senyor. Sou un home intel·ligent, íntegre i treballador. Seríeu molt valuós per a la diòcesi.

—Però vós sabeu que en les circumstàncies actuals l’arquebisbe sempre serà partidari d’un home que hagi servit de capellà.

—Correcte.

—Per tant, l’única manera de poder veure satisfets els meus anhels és fent-me capellà.

—Si més no, és l’única via segura.

En Kenelm va agafar la copa de vi i la va escurar. Semblava un home que afronta una execució imminent.

«Ai, Senyor», va pensar l’Elsie.

—En aquest cas —va dir en Kenelm—, em presentaré al 107è regiment d’infanteria demà mateix al matí.





33


El pastor Midwinter va dir que ho anunciaria diumenge al matí, després del Sant Sopar. L’Amos va estar nerviós tot el culte. No podia preveure quin volum de suport obtindria. L’Elsie deia que la gent el coneixia i el tenia en estima, però realment el voldrien perquè els representés al Parlament?

Eren a la tercera Sala Metodista que s’havia construït a Kingsbridge. Aquesta era la més gran de totes; tan imponent, que alguns membres tenien la sensació que era massa magnificent. Consideraven que la gent s’havia de quedar impressionada per l’obra de Déu, no pas per les construccions de l’home. Però n’hi havia d’altres que creien que havia arribat el moment que el metodisme comencés a donar una bona imatge, i també una bona sensació.

L’Amos es mostrava neutral en aquest debat. Tenia qüestions més importants al cap.

—Segurament —va dir en Midwinter—, tots sabeu que el Parlament s’ha dissolt i que s’han convocat eleccions generals.

Ell, a la seva manera, també era imponent i causava impressió. Tenia setanta-set anys, però el temps li havia sumat distinció. Els cabells i la barba ara eren blancs com la neu, però tofuts com sempre. Les jovenetes veien en ell la figura del pare, però les dones de mitjana edat sovint s’enrojolaven i somreien com unes pàmfiles quan ell els dirigia la paraula amb veu vellutada.

—Tinc el plaer d’anunciar-vos que un dels nostres ha proposat el seu nom com a candidat —va dir. Va fer una pausa per donar dramatisme a la situació, i en acabat va afegir—: l’Amos Barrowfield.

La gent no aplaudia a l’església, ni tan sols a les sales metodistes, però sí que expressava la seva aprovació amb un «Amén» o «Lloat sia Déu». Uns quants van creuar la mirada amb l’Amos i li van fer gestos encoratjadors.

Això era un bon senyal.

—Ja és hora que el nostre moviment —digué en Midwinter— tingui més impacte en la gestió del país. He accedit a proposar l’Amos, i confio en el vostre vistiplau.

Hi va haver més amens.

—Tots els que vulgueu contribuir en la campanya electoral de l’Amos esteu convidats a quedar-vos després per fer una reunió de planificació.

L’Amos es preguntava quanta gent es quedaria.

Quan el servei va acabar, la congregació sempre s’entretenia una mica abans no es dispersava. Se saludaven els uns als altres, xerraven, es posaven al dia. Al cap d’uns trenta minuts, la meitat se n’havien anat, i els que es van quedar van tornar a seure, amb el posat expectant.

En Midwinter va fer una crida a l’ordre i va demanar a l’Amos que parlés.

No havia pronunciat cap discurs fins llavors.

L’Elsie li havia dit que senzillament parlés com ho feia en una classe de l’escola dominical.

—Tu sigues natural, proper, i simplement digues clarament el que vols dir. Ja veuràs que fàcil. —Ella sempre havia cregut en ell.

Es va aixecar i va mirar al seu voltant. La majoria eren homes.

—Moltes gràcies a tots —va dir, més aviat encarcarat; aleshores va decidir ser honest, i afegí—: No tenia clar que algú es quedés.

Tothom va riure per la seva modèstia, i el gel es va trencar.

—Em presentaré com a whig —va continuar. Els whig eren els membres del partit que defensaven la tolerància religiosa—, però no tinc pensat fer campanya en qüestions religioses. Si surto elegit, hauré de treballar per tots els interessos dels habitants de Kingsbridge: metodistes i anglicans, rics i pobres, votants i no votants.

Es va adonar que el discurs era massa general.

—Suposo que tots diuen el mateix —va dir amb recança. I un cop més, la seva honestedat es va veure recompensada per un somriure d’aprovació.

—Permeteu-me que sigui més concret —va prosseguir—. Crec que aquest país necessita dues coses molt senzilles: pa i pau.

Va fer un glop d’un got d’aigua. Entre l’audiència, alguns feien que sí amb el cap, en senyal d’aprovació.

—És una vergonya que tinguem una legislació per mantenir els preus elevats del cereal. Aquesta mesura protegeix els ingressos dels terratinents més potentats del país, i la gent corrent en paga el cost amb l’augment del preu del pa. Aquestes lleis s’han de revocar, i tothom ha de tenir pa, que tal com l’anomena la Bíblia és el suport de la vida.

Va esclatar un cor d’amens. Acabava de tocar un tema sensible. La noblesa terratinent del país utilitzava sense complexos el poder que tenia —sobretot amb els seus vots a la Cambra dels Lords—, per assegurar-se uns beneficis agrícoles i, de retop, uns arrendaments elevats pels milers d’acres de terra agrícola. Els metodistes, que majoritàriament eren artesans de classe mitjana i petits comerciants, estaven indignats. Els pobres senzillament passaven gana.

—I necessitem la pau com ara els pobres necessiten el pa. La guerra ha fet un mal atroç als comerciants i als treballadors, i malgrat tota la colla de primers ministres que hem tingut: en William Pitt, el duc de Portland, l’Spence Perceval, i ara el comte de Liverpool, cap d’ells no ha intentat ni tan sols assolir la pau. Això ha de canviar. —Va dubtar—. I encara podria dir més coses, però ja veig, per les cares que feu, que no necessiteu que us convencin.

Aquesta vegada també va riure tothom.

—Així doncs, parlem de què hem de fer per canviar les coses.

Va seure i va fer gestos al pastor.

En Midwinter es va tornar a aixecar.

—Hi ha uns cent cinquanta homes amb dret de vot a Kingsbridge —va dir—. Hem de descobrir qui són, què van votar en el passat i quines són les seves inclinacions polítiques aquesta vegada. Aleshores podrem començar a treballar per canviar l’opinió de les persones.

L’Amos ho va trobar fantàstic.

—L’alcalde —intervingué en Midwinter— està obligat a publicar una llista de persones amb dret de vot; per tant, hauríem de veure aquesta llista en els taulers d’anuncis de l’Ajuntament els pròxims dies, i també apareixerà a la Kingsbridge Gazette. Hem d’esbrinar què van votar a les últimes eleccions generals, ara fa cinc anys: és informació pública i també n’hi ha d’haver un registre a la Casa dels Gremis i a l’arxiu del diari. —El vot no era privat: els homes havien d’expressar cridant en públic l’opció que havien triat davant d’una sala plena de gent, i el vot individual de cadascú apareixia a la Gazette—. I un cop tinguem tota aquesta informació, començarem a parlar amb ells. —Va fer una pausa—. I ara, perdoneu-me si us dic una cosa que a parer vostre és del tot innecessària: no s’acceptaran suborns, ni cap insinuació de suborn, en la nostra campanya.

De fet, les eleccions de Kingsbridge sempre havien estat força netes. Els darrers anys, els votants havien triat amb entusiasme el vescomte de Northwood. Però en Midwinter tenia la sensació que calia deixar clara la posició dels metodistes, i l’Amos hi estava d’acord.

—No convidarem a begudes els votants a les tavernes —va continuar en Midwinter—. No s’oferiran ni es prometran favors a canvi de vots. Demanarem a la gent que triï el millor candidat, i els direm que esperem que ens escullin a nosaltres.

Una veu va parlar des del darrere, i l’Amos va veure que era l’Spade.

—Crec que les dones tenen un paper important en les eleccions —va dir. La seva dona, l’Arabella, estava amb ell: s’havia convertit al metodisme en casar-s’hi. Entre tots dos seia l’Abe, el fillastre de tretze anys de l’Spade, o el fill, si es donava fe de les xafarderies de la Belinda Goodnight. L’Spade va continuar—: Potser no voldran entrar en el debat de les lleis del cereal ni d’en Napoleó, però no hi ha dona en aquesta congregació que no pugui posar-se la mà al cor i dir que coneix l’Amos Barrowfield des de fa anys i que és un home honest i treballador. Un comentari com aquest pot fer més bé que parlar sobre Àustria i Rússia.

—Excel·lent —va dir en Midwinter—. Ara, proposo que ens trobem una altra vegada després de la reunió d’oració de dimecres, perquè aleshores ja tindrem la llista de votants. Però abans que tothom marxi cap a casa, aquesta nit hem de signar el document de nomenaments. Jo proposaré els candidats. Spade, vols anar de segon? Ens aniria molt bé tenir un conseller a la llista.

—Serà un plaer —va dir l’Spade.

—I també ens aniria bé un anglicà. Com fa un moment deia l’Amos, no es vol presentar només com el candidat metodista.

—I el constructor… en Cecil Pressman? —suggerí l’Amos—. Què me’n dieu? Ja sé que està en contra de la guerra, però va a Saint Luke.

—Bona idea.

—Conec en Cecil —va dir l’Spade—. Ja hi parlaré jo.

I la campanya es va posar en marxa.

L’Elsie anava a visitar la mare gairebé cada tarda. La casa era espaiosa —força gran per a dos adults i una criatura, pensava l’Elsie. Quan era propietat d’en Will Riddick, totes les parets estaven revestides de fusta de roure i de vellut fosc, i tenia mala fama per la quantitat de prostitutes que hi entraven i d’ampolles buides que en sortien. Ara no hi tenia gaire cosa a veure. A l’Spade li agradava el mobiliari clàssic —cadires de respatller quadrat, potes de taula rectes—, però amb teles d’estampats elaborats. A l’Arabella li agradaven sobretot les formes corbes i els coixins, l’entapissat espès, i les cortines bollades i fistonades. L’Elsie havia observat, amb el pas dels anys, com les seves diferències en el gust s’havien fusionat en un estil únic, còmode i elegant sense ser recarregat. I a l’estiu hi havia grans vasos amb poms de roses del jardí.

L’Arabella encara conservava la bellesa als cinquanta-vuit anys. L’Spade també ho pensava: només calia veure’ls junts per adonar-se’n. Avui lluïa un vestit de seda verd oliva amb blondes a les mànigues i a les vores. A l’Spade li agradava que vestís bé.

Quan l’Elsie la visitava, normalment només hi eren totes dues: l’Spade era a la feina i l’Abe a l’escola. Quan estaven soles, parlaven de coses íntimes. L’Arabella sabia que l’Elsie encara estava perdudament enamorada de l’Amos i l’Elsie sabia que l’Abe era fill de l’Spade, i no del bisbe. L’Abe era un nen feliç: la maledicció del bisbe no havia fet efecte.

Van prendre el te a la saleta de visites, que mirava a l’oest i ara estava il·luminada pel sol esmorteït d’octubre.

—Quan venia cap aquí m’he trobat la Belinda Goodnight —va dir l’Elsie.

—De petites éreu carn i ungla —va afegir l’Arabella.

—Recordo que tenia un teatret. Hi fèiem titelles sobre noies que s’enamoraven dels xicots gitanos.

—Una vegada m’ho vau deixar veure. Era nefast.

L’Elsie va esclafir a riure.

—Ara la Belinda és una xafardera terrible.

—Sí. L’anomenen la Gaseta de Kingsbridge.

—M’ha dit una cosa que m’ha deixat amoïnada. Pel que sembla, la gent diu obertament que l’Amos és el pare del vescomte de Northwood petit.

L’Arabella arronsà les espatlles.

—Podria ser, tot i que ningú no ho sap del cert. Quan va néixer, corria aquest rumor, però va deixar de circular. Em pregunto per què s’ha tornat a reactivar.

—Per les eleccions, és clar. Els partidaris d’en Hornbeam el fan córrer.

—I tu creus que la gent deixarà de votar l’Amos per les xafarderies?

—Podria ser.

—En parlaré amb en David, d’això. —A l’Arabella li agradava anomenar el seu marit David, i no Spade.

Hi va haver un minut de silenci, poc habitual entre les dues dones, fins que l’Arabella el va trencar.

—Hi ha alguna altra cosa que et ronda pel cap.

L’Elsie va assentir.

—En Kenelm està fent les maletes per anar-se’n a Espanya.

—Quan se n’hi va?

—No se sap. S’enviaran reforços a en Wellington per Cap d’Any, i hi haurà un vaixell que salparà de Combe i s’emportarà els oficials i els soldats que s’han allistat al 107è regiment. En Kenelm està esperant que li arribi la notificació.

—Hauràs de marxar del deganat. On aniràs?

—No ho tinc clar. Potser llogaré una casa.

—Se’t veu amoïnada. Digue’m què et capfica.

—Mare —va dir l’Elsie—, és que m’agradaria viure aquí, amb tu.

L’Arabella va fer que sí amb el cap, gens sorpresa.

—I a mi m’agradaria que vinguessis, ja ho saps.

—I a l’Spade?

—Això no ho tinc tan clar. És un home generós, però s’avindrà a compartir la casa amb els fills d’un altre home…, a part que són cinc?

—Sé que demano molt, però ho pots parlar amb ell?

—És clar —va dir l’Arabella—. Però no sé què hi dirà.

L’Spade era al vestíbul preparant-se per anar al ple municipal, i l’Arabella l’observava. Els calçons havien passat de moda, i portava uns pantalons grisos de tela de ratlles. Es va posar un frac blau de doble botonadura i un barret de palla alt amb les ales girades cap a dalt, i s’examinà al mirall que tenia penjat al costat de la porta.

—M’agrada com et vesteixes —va dir—. Hi ha molts homes que són uns ensopits i uns malforjats. Tu sempre sembles un d’aquests anuncis de sastre.

—Gràcies —va dir—. És que soc un anunci, però més com a teixidor que com a sastre.

—Avui m’han arribat unes xafarderies que hauries de saber —va dir ella.

—Espero que siguin picants.

—Més o menys, però no t’agradaran.

—Endavant.

—Aquesta tarda ha passat l’Elsie, com sempre.

L’Spade va recordar que el gendre de l’Arabella s’havia allistat al 107è regiment d’infanteria com a capellà.

—Quan se’n va en Kenelm a Espanya?

—Encara ha de fer algunes diligències.

—T’he interromput, perdona’m. Què diuen les xafarderies?

—La gent diu que l’Amos és el pare del vescomte de Northwood petit.

No eren bones notícies, va pensar l’Spade. Qualsevol cosa que fes tuf d’immoralitat, per petita que fos, podia perjudicar les eleccions. Un fet semblant havia desbaratat el seu primer intent d’esdevenir conseller. La segona vegada s’havia casat i l’escàndol s’havia desinflat.

—I a qui es refereix, l’Elsie, quan diu «la gent»? —va preguntar ell.

—Ho ha tret de la Belinda Goodnight, que és una xafardera de cap a peus.

—Mmm. Corrien rumors del petit Hal, però ja fa anys d’això. —L’Spade se’n recordava perquè la situació d’en Hal era semblant a la de l’Abe. Tothom pensava que els dos nois eren fruit d’un adulteri. El primer marit de l’Arabella, el bisbe Latimer, havia reaccionat de la pitjor manera, però quan la Jane va presentar a en Henry un fill i hereu no semblava que qüestionés la paternitat del noi, i les males llengües es van esvair.

—Sembla que els rumors han revifat —va dir l’Arabella.

L’Spade va remugar amb indignació.

—Ja sé per què. Són les eleccions.

—Creus que ha estat en Hornbeam el que els ha iniciat?

—No en tinc cap dubte.

L’Arabella va fer cara de fàstic, com si acabés de menjar una cosa amarga.

—Aquest home és ben pervers.

—Sí, però em sembla que sé com fer-lo callar de cop. Parlaré amb ell aquesta nit.

—Bona sort.

L’Spade li va fer un petó als llavis i se’n va anar.

El consell municipal, format pels dotze consellers, celebrava els plens a la cambra de la Casa dels Gremis. Com de costum, hi havia una ampolla de xerès i una safata de gots damunt de la taula perquè els consellers se servissin a voluntat. L’alcalde, en Frank Fishwick, presidia el ple amb la seva combinació de cordialitat i fermesa habitual.

Els dos candidats al Parlament eren consellers i estaven presents al ple. L’Spade es va quedar impressionat pel contrast entre l’un i l’altre. L’Amos encara no tenia quaranta anys i en Hornbeam ja fregava els seixanta, però no era només l’edat el que els distanciava. A l’Amos se’l veia còmode amb la seva persona i posició; en canvi, en Hornbeam tenia el rostre d’un home que havia viscut la vida en un conflicte permanent. Va inclinar el cap i va alçar la mirada sota les celles poblades, com si estigués preparat per enfrontar-se amb els seus oponents.

Les eleccions eren el tema principal. El Parlament havia ordenat que els comicis se celebressin entre el 5 d’octubre i el 10 de novembre; era competència de l’autoritat local fixar-ne la data exacta. El consell havia decidit programar per al dia de Sant Adolf l’inici de la campanya electoral a la plaça del Mercat; les votacions es farien l’endemà a la Casa dels Gremis. S’havien rebut dos nomenaments i tots dos complien tots els requisits. El recompte, el supervisaria l’assistent jurídic dels jutges de pau, en Luke McCullough. Els preparatius no van ser motiu de controvèrsia i l’Spade va aprofitar el temps per planificar la conversa que tindria amb en Hornbeam.

Tan bon punt es va acabar el ple, l’Spade se’n va anar de cap a en Hornbeam.

—Conseller, si no us fa res, podríem parlar un moment?

En Hornbeam se’l va mirar amb fredor.

—Tinc poc temps.

L’Spade va canviar el to.

—Joey, si saps el que et convé, en tindràs.

En Hornbeam es va quedar massa astorat per contestar.

—Veniu amb mi un moment. —L’Spade va agafar en Hornbeam a banda—. Algú ha desenterrat aquell rumor sobre l’Amos i en Hal Northwood.

En Hornbeam recuperà la seva altivesa habitual.

—Espero que no es pensi que vaig per la ciutat escampant enraonies lascives.

—Sou responsable del que diuen els vostres amics i partidaris. No feu veure que s’escapen del vostre control. Fan el que els dieu, i quan els dieu que parin, paren. Ara els heu d’ordenar que es cusin la boca i no parlin d’en Hal Northwood.

En Hornbeam va alçar el to de veu.

—Encara que cregués les seves paraules, per què l’hauria d’obeir?

Un parell d’homes es van fixar en ells.

L’Spade li va contestar amb el mateix to elevat.

—Perquè és arriscat ser dels que veu una palla en els ulls dels altres i no veu la biga en els seus.

En Hornbeam va abaixar la veu.

—No sé a què es refereix —va dir, però el posat el contradeia.

L’Spade va parlar amb serenor, però va ser incisiu.

—Sou vós qui m’empenyeu a dir-vos-ho: vós mateix sou un fill il·legítim.

—Quines poca-soltades!

En Hornbeam tenia dificultats per respirar i pugnava per controlar els panteixos.

—Tota la vida heu dit que la vostra mare va morir arran d’una epidèmia de verola a Londres.

—I és ben cert.

—Segur que recordeu en Matt Carver.

En Hornbeam va grunyir com si acabés de rebre un cop de puny al ventre. Es va quedar pàl·lid de cara i panteixava. Se’l veia incapaç de parlar.

—Vaig conèixer en Matt Carver —va dir l’Spade—. Us recorda molt bé.

En Hornbeam va recuperar el poder de la parla.

—No conec ningú que es digui així.

—En Matt va ser al vostre costat al patíbul mentre vèieu com moria la vostra mare.

Era cruel, però s’havia d’assegurar que a en Hornbeam li quedava clar que ell ho sabia tot.

—Malparit —va aconseguir dir en Hornbeam.

L’Spade va fer que no amb el cap.

—No soc cap malparit, i no us arruïnaré la reputació. No us mereixeu cap mena de compassió, però les eleccions no s’haurien de guanyar ni perdre per unes xafarderies malèvoles. Fa set anys que em vaig assabentar del vostre passat i no ho he explicat a ningú… ni tan sols a l’Arabella. I no ho faré…, sempre que s’aturin les maldiences sobre l’Amos i en Hal.

En Hornbeam va esbufegar.

—Miraré què hi puc fer.

—Me n’alegro —va dir l’Spade, i se’n va anar.

En Hornbeam no l’hi perdonaria mai, però la seva animadversió venia de lluny, per tant l’Spade no hi havia perdut res.

Un cop a casa, el sopar era damunt la taula del menjador. L’Spade va menjar sopa de col i es va servir dos talls de vianda freda. L’Arabella feia glopets de vi, i ell va notar que li volia dir alguna cosa. Quan es va acabar l’àpat, va enretirar el plat a un costat i va dir:

—Vinga, deixa-ho anar.

Ella va riure.

—Sempre t’ensumes quan hi ha alguna cosa que em preocupa.

—Continua.

—Som molt feliços en aquesta casa; tu, l’Abe i jo.

—Gràcies a Déu, i gràcies a tu.

—I gràcies a tu, David. T’agrado.

—Per això em vaig casar amb tu.

—Et penses que és molt normal, però no ho és. No havia viscut mai amb cap home que li agradés. El meu pare em veia lletja i desobedient i, pel que fa a l’Stephen, no estava gens interessat en mi.

—Costa de creure.

—No vull que canviï res.

—Però la vida canvia. I…

—I l’Elsie i els seus fills no tenen cap lloc on viure quan en Kenelm se’n vagi a Espanya.

—Vaja! —va exclamar ell—. Suposo que vindran a viure amb nosaltres, doncs.

—De debò?

—Hi ha prou espai.

—I a tu no et faria res?

—A mi m’encantaria! Me’ls estimo a tots.

—Oh, David. Gràcies —va dir ella, i li van saltar les llàgrimes.

L’Amos Barrowfield no parava de fer enfurismar en Hornbeam. L’Amos li havia frustrat el pla d’adquirir l’antic negoci de l’Obadiah Barrowfield, i més tard se les havia enginyat per destituir en Will Riddick com a encarregat de compres de la milícia. Ara, l’Amos intentava esdevenir diputat. En Hornbeam feia tant de temps que esperava el moment d’arrabassar la feina a en Northwood, que s’ho havia agafat com un dret adquirit. No es pensava que ho hagués de lluitar.

Tenia l’esperança d’ensorrar la reputació de l’Amos amb el rumor que era el pare d’en Hal Northwood, però l’astut de l’Spade li havia torpedinat aquesta tàctica. Ara en Hornbeam hauria de treure tota l’artilleria.

Es disposava a fer una visita a en Wally Watson, un productor de filassa. En Wally no teixia, només filava i tenyia un material d’alta qualitat en una manufactura que era la fàbrica de filats més gran de la ciutat. Segur que era tory i votava en Hornbeam, però era metodista, la qual cosa el podia decantar a donar el vot als whigs i a en Barrowfield.

Els homes com en Wally eren una part integrant important de l’electorat. I en Hornbeam tenia el convenciment que sabia com tractar-los.

Quan va sortir de casa, el seu net, que anava cap a l’Escola de Gramàtica de la plaça, se li va afegir, i van caminar plegats pel carrer Major. El jove Joe Hornbeam ara superava en alçada el seu avi. Tenia quinze anys, però semblava més gran. Fins i tot tenia un bigoti prou respectable. Els ulls encara eren blaus, però havien perdut la innocència: ara eren penetrants i desafiadors. Era seriós, poc habitual per la seva edat. Estudiava de valent i tenia pensat anar a la Universitat d’Edimburg per cursar-hi estudis de ciència i d’enginyeria.

A en Hornbeam durant molts anys li havia amoïnat qui agafaria el relleu de l’empresa després d’ell. La Deborah era competent, però per a una dona no era fàcil dirigir els homes. El seu fill Howard no se n’ocupava. Però en Joe sí que se’n podia sortir. Era l’únic net que tenia, i el príncep hereu d’en Hornbeam.

Per a en Hornbeam era important que el negoci continués. Hi havia dedicat tota la vida. Ja s’havia assegurat una parcel·la al cementiri de la catedral —que li havia costat el valor d’un cadiram de cor completament nou, de fusta de roure laboriosament treballada—, però el monument que realment el commemoraria seria l’empresa de filatures més gran de la franja oest d’Anglaterra.

—Avi, com va la campanya electoral? —va preguntar en Joe—. Arrenca amb bon peu?

—No m’esperava cap rival —va dir en Hornbeam—. Normalment només hi ha una candidatura.

—No veig com un metodista pot ser un legislador. Ja han infringit les normes de l’Església.

L’únic defecte que tenia el jove Joe era la seva tendència a uns límits morals estrictes. No tenia un cor tou —ni de bon tros—, però de tant en tant sí que insistia a fer el que creia que era correcte, fins i tot quan les circumstàncies demanaven compromís. A l’escola havia rebutjat un premi perquè un altre noi l’havia ajudat a escriure l’obra guanyadora. Esgrimia arguments contraris a les converses de pau, perquè considerava Napoleó un tirà. Admirava els militars, perquè els oficials donaven ordres i els homes les havien d’obeir. En Hornbeam estava convençut que aquestes actituds s’estovarien amb la maduresa.

—Hem de tractar els homes tal com són, no tal com haurien de ser —va dir en Hornbeam.

En aquest sentit, en Joe tenia les seves reticències, però abans no pogués trobar una resposta van arribar a la plaça i es van separar.

En Hornbeam va creuar el pont, va deixar enrere les seves fàbriques i s’encaminà a la manufactura de filassa d’en Watson. Com la majoria dels patrons, en Watson passava bona part del temps a la fàbrica, observant les màquines i els treballadors que les feien funcionar, i va ser aquí on en Hornbeam el va trobar; tenia un despatx a part, separat del soroll per una paret, i hi va dur en Hornbeam.

En Wally era jove. En Hornbeam havia observat que si algú havia d’acabar sent dissident, era de jove quan solia produir-se la conversió.

—Espero que la filassa que us preparo, la de seda i llana merina tenyida de vermell, us vaig bé.

La llana merina era delicada, i la seda la feia més resistent i li donava una lleugera brillantor. Era apreciada per a la confecció de vestits femenins.

—Sí, gràcies —va dir en Hornbeam—. Segurament aviat n’hi faré una nova comanda.

—Fantàstic. Som aquí per servir-vos. —En Wally estava nerviós perquè no sabia què l’esperava—. Vós i jo —va dir a l’últim— hem fet molts negocis amb els anys, i crec que el benefici sempre ha estat mutu.

—Ja ho pot ben dir. En els últims dotze mesos m’he deixat dues mil tres-centes setanta-quatre lliures amb vostè.

En Wally es va quedar estupefacte per la precisió del càlcul. I malgrat el desconcert:

—I no sabeu pas, senyor Hornbeam, com me n’alegro de fer-hi negocis.

En Hornbeam va atacar la qüestió bruscament.

—Espero que pugui comptar amb el seu vot en les pròximes eleccions.

—Ah —va fer en Wally, i aleshores se’l va veure torbat i una mica espantat—. En Barrowfield és un correligionari metodista, com bé sabeu, o sigui que em trobo en una situació delicada.

—Ah, sí? —va dir en Hornbeam—. De debò?

—Tant de bo els pogués votar a tots dos!

En Wally va fer una rialleta ridícula.

—Però com que no pot…

Hi va haver un silenci.

—No seré jo qui li digui què ha de votar, és clar… —va fer en Hornbeam.

—Sou molt amable. —En Wally semblava que es pensés que en Hornbeam reculava.

Li hauria d’obrir els ulls.

—Haurà de sospesar l’amistat amb en Barrowfield contra les meves dues mil tres-centes setanta-quatre lliures.

—Vaja.

—Què és més important per a vostè? Aquesta és la decisió que ha d’afrontar.

En Wally semblava angoixat.

—Si m’ho planteja d’aquesta manera…

—Sí, així és com l’hi plantejo.

—Aleshores no patiu, que tindreu el meu vot.

—Gràcies. —En Hornbeam es va aixecar—. Sabia que al final ens entendríem. Passi-ho bé.

—Passi-ho bé, senyor Hornbeam.

Per Sant Adolf feia fred, però el sol lluïa. A la plaça no hi cabia ni una agulla; les eleccions havien afegit atractiu a la diada. La Sal hi va anar amb en Jarge, com sempre, però estava inquieta. Ell treballava a la fàbrica Hornbeam de Dalt, que tancava tres dies a la setmana perquè en Hornbeam ja no proveïa la milícia. Els ingressos se li havien reduït a la meitat, i en Jarge passava els dies lliures a les tavernes. La manca d’activitat combinada amb la beguda el feien tenir mals arrambatges. Els seus companys també eren teixidors en la corda fluixa, i es retroalimentaven amb el descontentament d’uns i d’altres.

A la fira sempre hi havia problemes de poca importància: furts, borratxeres i picabaralles que de vegades acabaven amb cops de puny, però avui la Sal notava que al cel es congriava una amenaça més gran. La destrossa de maquinària s’havia estès com la pólvora: havia esclatat al nord a primers d’any i s’escampava per tot el país; s’havia organitzat amb un nivell de disciplina militar que havia fet tremolar l’elit governant. En Jarge l’aplaudia.

I hi havia una altra cosa que torbava l’ànim a la Sal. Si bé l’assassinat del primer ministre Perceval no tenia res a veure amb la indústria del tèxtil —l’assassí hi estava obsessionat per un ressentiment personal—, les notícies de l’homicidi havien estat celebrades amb exultació en algunes ciutats. L’odi entre classes a Anglaterra havia assolit una nova escalada del conflicte.

La Sal tenia por que no esclatessin aldarulls quan els candidats al Parlament fessin els seus discursos. Si això passés, la seva principal preocupació seria mantenir en Jarge ben lluny dels problemes.

Mentre passejaven per les parades, va aparèixer l’amic d’en Jarge, en Jack Camp.

—Vens a fer una cervesa, Jarge? —li va proposar.

—Potser més tard —va contestar en Jarge.

—Seré a la fonda Bell —li va dir en Jack, i se’n va anar.

—No tinc diners —va fer en Jarge a la Sal.

Li va fer llàstima, i li va donar un xíling.

—Passa-t’ho bé, vida meva, i promet-me que no t’entromparàs —va dir.

—T’ho prometo. —I va marxar.

La Sal va veure un sergent del 107è regiment d’infanteria que havia muntat una parada per reclutar soldats. Conversava amb un grup de nois de la zona i els mostrava un mosquet; la Sal es va aturar a parar l’orella.

—Aquest és l’últim mosquet de pedra foguera Land Pattern, que s’envia als regiments d’infanteria —va dir—. Fa un metre de llarg, sense la baioneta. L’anomenen Brown Bess.

El va allargar a un noi alt que tenia al costat, i la Sal va reconèixer el net d’en Hornbeam, en Joe. Una teixidora se’l mirava amb gran interès, i al cap d’un moment la Sal va recordar el seu nom: Margery Reeve. Era bonica, l’expressió atrevida, i tenia clarament la mirada posada en en Joe. La Sal va sospirar en recordar els anhels propis de la seva adolescència.

En Joe va sospesar l’arma i se la va recolzar a l’espatlla. La Sal s’ho mirava, enriolada.

—Fixeu-vos que el canó no és lluent, sinó marronós —va dir el sergent—. Algú de vosaltres s’imagina per què s’ha fet aquest canvi?

—Per estalviar-nos el problema d’haver de brunyir-lo? —va suggerir en Joe.

El sergent va esclafir a riure.

—L’exèrcit no es preocupa d’estalviar-nos problemes —va dir, i els altres nois van riure amb ell—. No, aquest marró apagat és perquè el canó no reflecteixi la llum. El sol que llambreja sobre la vostra arma podria ajudar un francès a encertar millor el tret contra vosaltres.

Els nois estaven emocionats.

—Té un punt de mira amb una ranura per millorar la punteria, i un guardamà desplaçat que t’ajuda a mantenir el pols. Quina creieu que és la qualitat més important que ha de tenir un mosqueter?

—Bona vista. —Tornava a ser en Joe.

—Això és molt important, per descomptat —va dir el sergent—, però jo crec que el que un soldat d’infanteria necessita tenir, per damunt de tot, és sang freda. Això us ajudarà a tenir bona punteria i a disparar sense impediments. Mantenir la sang freda és el més difícil quan estàs sota una pluja de bales i els homes moren, però és el que us mantindrà vius mentre els altres estiguin paralitzats pel pànic.

Va agafar el mosquet de les mans d’en Joe i el va passar a un altre noi, en Sandy Drummond, fill del marxant de vi.

—Actualment, bàsicament fem servir cartutxos que ja ens venen preparats —va dir el sergent—. Els corns de pólvora i la bosseta de bales, que ja són història, ens feien perdre temps. Els soldats d’infanteria de l’actualitat poden recarregar i disparar tres vegades per minut.

La Sal es va allunyar.

A prop de les escales de la catedral hi havia dues carretes aparcades, l’una a vint metres de distància de l’altra, i els grups polítics rivals les guarnien amb banderoles i banderes, deixant-les a punt per utilitzar-les com a plataformes per parlar públicament. La Sal va observar en Mungo Landsman i els seus companys de Slaughterhouse, que estaven a l’aguait i rondaven per la zona. Sempre estaven disposats a buscar brega.

L’Amos era al costat de la plataforma whig, amb un abric verd ampolla i una armilla blanca, repartint encaixades de mans i dirigint-se als vianants. Un d’ells va veure la Sal.

—Senyora Box, vostè que treballa per a aquest home, sigui sincera: com és, com a patró?

—Només li diré una cosa: és el millor de tots —digué la Sal amb un somriure.

Va aparèixer en Luke McCullough, assistent jurídic dels jutges de pau i advocat del consell municipal. En Hornbeam el seguia de petja, vestit d’un negre estricte, amb perruca i barret. En McCullough s’encarregava de garantir que les eleccions fossin netes.

—Senyor Barrowfield, senyor Hornbeam, ara llançaré aquest penic enlaire. Senyor Hornbeam, com que sou el conseller més antic teniu el privilegi de triar cara o creu. —El guanyador podia triar si volia ser el primer o el segon a parlar.

Va llançar la moneda i en Hornbeam va dir:

—Cara.

En McCullough va agafar el penic, va tancar el puny i va deixar-lo al revers de l’altra mà.

—Creu —va dir.

L’Amos digué:

—Jo parlaré en segon lloc.

La Sal imaginava que ho havia triat per poder contrarestar el que digués en Hornbeam.

—Senyor Hornbeam —va dir en McCullough—, començarem així que estigueu a punt.

En Hornbeam va tornar a la carreta dels tories i va parlar amb en Humphrey Frogmore, que l’havia nomenat candidat. En Frogmore va allargar a en Hornbeam un feix de papers, i ell els va estudiar.

La gent de Kingsbridge encara recordava en Tommy Pidgeon, i en Hornbeam no seria mai popular, però no s’havia de preocupar per l’opinió pública, va pensar la Sal. Només importaven els electors, i eren comerciants i terratinents, poc propensos a simpatitzar amb un lladre.

La Sal va veure en Jarge i en Jack Camp que sortien de la fonda Bell, amb uns quants amics més, tots amb la gerra a la mà. S’hauria estimat més que s’haguessin quedat a dins.

En McCullough es va enfilar a la carreta dels tories i va tocar una campaneta enèrgicament. La gent s’hi anava concentrant al voltant.

—Elecció d’un diputat per a Kingsbridge —va anunciar—. Joseph Hornbeam serà el primer a intervenir, després ho farà l’Amos Barrowfield. Els demano que escoltin els candidats en silenci. No es tolerarà que hi hagi un guirigall de fons.

«Ja veurem si ho aconsegueix», va pensar la Sal.

En Hornbeam va pujar a la palestra aferrant els fulls i es va quedar un moment immòbil, ordenant els pensaments. La multitud estava callada, i en aquell impàs un home va cridar:

—Pallasso!

Aquella sortida es va rebre amb gran hilaritat, i en Hornbeam es va quedar del tot desconcertat. Això no obstant, es va recuperar de seguida.

—Votants de Kingsbridge! —va començar.

Del miler de persones que hi havia pel cap baix a la plaça, vora la meitat l’escoltava. Però, és clar, només hi havia cent cinquanta electors a la ciutat. La majoria d’aquesta audiència matinera no tenia dret de vot, i hi havia un gran descontentament. A les tavernes es discutia amb indignació sobre els defectes del «govern hereditari», un eufemisme per al rei i la Cambra dels Comuns, que no es podien criticar per imperatiu legal.

Els homes més radicals de les tavernes defensaven ferventment la Revolució Francesa. La Sal havia parlat sobre França amb el soci d’en Kit, en Roger Riddick, que hi havia viscut. En Roger sentia un profund menyspreu pels anglesos que aprovaven la revolució. S’havia substituït una tirania per una altra, havia dit en Roger, i els anglesos fruïen de més llibertats que els veïns francesos. La Sal el creia, però li va dir que no era suficient per argumentar que a Anglaterra la situació no era tan dolenta com en altres llocs. Encara s’hi cometien grans injustícies i crueltats. En Roger no li va portar la contrària.

—El rei i la nostra Església estan amenaçats —va dir en Hornbeam.

La Sal respectava l’Església, o si més no algunes faccions, però no en volia saber res, del rei. I creia que segurament la majoria dels treballadors del sector del tèxtil eren de la mateixa opinió.

—El rei no ha fet mai res per mi! —va cridar algú que era a la vora d’en Jarge.

Va obtenir el clam de la multitud.

En Hornbeam parlava de Napoleó Bonaparte, que ara era emperador de França. Aquí en Hornbeam anava més sobre segur. Molts treballadors de Kingsbridge tenien fills a l’exèrcit i veien l’emperador com un esbirro de Satanàs. En Hornbeam va obtenir uns quants crits de suport per haver denigrat Napoleó.

Va parlar de la Revolució Francesa, i va deixar entreveure que els whigs l’havien defensat. La Sal es preguntava quanta gent s’ho empassaria. Potser n’hi hauria alguns de la multitud que sí, però els que tenien dret de vot estaven més ben informats.

El gran error d’en Hornbeam era la seva manera de fer. Parlava com si donés ordres als encarregats de les seves fàbriques. Era recte i autoritari, però distant i antipàtic. Si els discursos podien canviar alguna cosa, en el seu cas li feien perdre vots.

Al final va tornar a abordar la qüestió de la monarquia i l’Església, i va parlar de la necessitat de respectar totes dues institucions. No era precisament el camí que havia d’agafar amb els treballadors del tèxtil, i els xiulets i les escridassades van anar augmentant. La Sal es va obrir pas entre la multitud per ser a prop d’en Jarge. Quan va veure en Jack Camp que s’ajupia i agafava una pedra, li va atrapar el braç en disposició de llançar.

—Para, Jack —va dir—. Pensa-t’ho dues vegades abans d’intentar matar un conseller. —Va ser suficient per dissuadir-lo.

La intervenció d’en Hornbeam va acabar amb uns aplaudiments poc entusiastes i una forta esbroncada. «De moment, tot va sobre rodes», va pensar la Sal.

L’Amos va actuar de manera diferent. Va pujar a l’escenari i es va treure el barret, com si es mostrés respectuós amb la seva audiència. Va parlar sense necessitat d’apunts.

—Quan pregunto a la gent de Kingsbridge què els preocupa actualment, la majoria em diuen dues coses: la guerra i el preu del pa.

Immediatament va donar peu a una salva d’aplaudiments.

—El conseller Hornbeam —va continuar— ha parlat del rei i de l’Església. Cap de vosaltres no m’ha parlat ni de l’un ni de l’altra. Jo crec que el que voleu és la pau i una peça de pa de set penics. —Van saltar les ovacions, i va haver d’alçar la veu per acabar la reflexió—. Tinc raó o no?

L’ovació aquest cop va ser un clam.

Les hostilitats contra la guerra no es limitaven als treballadors. Entre la classe d’homes que podien votar, n’hi havia molts que n’estaven tips, després de vint anys de conflicte. Havien mort massa homes joves. Molta gent volia tornar a la vida d’abans, quan el continent europeu era un lloc per visitar, per comprar roba a París i contemplar les ruïnes de Roma, i no pas un lloc on els fills anaven a morir ens mans dels altres. Però la majoria dels diputats se centraven en la victòria, no en la pau. Alguns votants devien pensar que el Parlament necessitava més homes com l’Amos.

Era un orador nat, va pensar la Sal, un d’aquells que podia guanyar-se la multitud sense esforçar-s’hi. Part del seu atractiu era que no sabia que el tenia.

De xiulets, n’hi va haver pocs, i ningú no va llançar pedres.

Quan es va acabar, la Sal va felicitar l’Amos.

—T’adoren —va dir ella—. Els has agradat molt més tu que en Hornbeam.

—Segurament —va dir ell—, però a en Hornbeam li tenen més por.

La votació es va celebrar l’endemà al matí. Els cent cinquanta-set votants de Kingsbridge van omplir fins dalt la Casa dels Gremis. En Luke McCullough i un ajudant seien darrere d’una taula al mig de la sala, cadascun amb una llista de noms per ordre alfabètic. Els votants s’amuntegaven al voltant de la taula, intentant atraure l’atenció d’en McCullough. Quan creuava la mirada amb algú, o sentia un nom, comprovava que aquell home constés en el registre, i tot seguit en repetia el nom de viva veu. Aleshores el votant deia en veu alta el candidat a qui donava el seu vot, i en McCullough escrivia una H o una B al costat del seu nom.

En Hornbeam sentia un autoestima complaent cada vegada que algú el votava; cada vot que anava a l’Amos Barrowfield li arrencava una ganyota. La votació era lenta i ben aviat en va perdre el compte exacte. Tota la gent amb qui en Hornbeam feia negocis el votaven a ell; se n’havia assegurat visitant-los personalment. Però hauria estat suficient? L’única certesa que tenia era que entre tots dos candidats hi havia un marge estret.

La votació va durar gairebé dues hores, però finalment en McCullough va cridar:

—Falta algú per emetre el seu vot? —I no va contestar ningú.

Llavors, ell i l’ajudant van fer el recompte de vots. Un cop acabat, l’ajudant va murmurar alguna cosa a en McCullough a cau d’orella, i en McCullough va assentir. Però aleshores va tornar a fer el recompte, només per assegurar-se’n. El resultat devia coincidir, perquè en McCullough es va aixecar.

—El diputat que representarà Kingsbridge al Parlament ha estat elegit en unes eleccions lliures i justes —va anunciar, i la sala va fer un silenci sepulcral—. Declaro guanyador d’aquestes eleccions en Joseph Hornbeam.

Van esclatar els crits d’alegria dels simpatitzants.

Quan els aplaudiments van cessar, un dels seguidors d’en Barrowfield va cridar sonorament:

—A la segona va la vençuda, Amos.

L’Alan Drummond, el marxant de vi, va encaixar la mà d’en Hornbeam i el va felicitar. El seu fill i el net d’en Hornbeam eren amics. La tarda anterior havien jugat un partit de futbol, i en Joe havia demanat permís per fer nit a casa d’en Drummond.

—M’imagino —li va dir en Hornbeam— que ahir els nostres nois van passar una bona estona. Segurament van estar tota la nit parlant de noies.

—Segurament —va fer en Drummond—, però aquest matí se m’ha fet estrany no veure’ls a l’església. Potser els hauríeu d’haver tret del llit.

En Hornbeam es va quedar desconcertat.

—Que els hauria d’haver tret del llit? Però si eren a casa seva.

—Disculpeu-me, però eren a la vostra.

En Hornbeam estava convençut que els nois no havien passat la nit a casa seva.

—Però si en Joe em va dir que es quedava a casa d’en Sandy.

Els dos homes es van mirar fixament, perplexos.

—I jo aquest matí he mirat a l’habitació d’en Sandy —va dir en Drummond— i el llit no estava desfet.

Això ho aclaria tot.

—Deuen ser a casa meva —va dir en Hornbeam—. Segur que no ho he entès bé. —Però no era habitual que no entengués les coses i es va quedar amoïnat—. Vaig a casa a comprovar-ho.

—Si no us fa res —va afegir en Drummond—, vinc amb vós. Més que res per assegurar-me’n.

Van sortir de la sala amb el pas lent perquè els partidaris d’en Hornbeam el volien felicitar, però ell era brusc amb tots, encaixava les mans i els donava les gràcies però no s’aturava; desatenia tots els intents d’establir una conversa amb ell. Quan va sortir al fred del carrer va accelerar el ritme, i en Drummond es va haver d’espavilar per atrapar el pas de les cames llargues d’en Hornbeam.

Al cap de dos minuts ja s’havien plantat a casa d’en Hornbeam. En Simpson, el criat, va obrir la porta, i en Hornbeam va dir sense preàmbuls:

—Que has vist en Joe aquest matí?

—No, senyor. És a casa del senyor Drummond… —En Simpson va veure en Drummond dret darrere d’en Hornbeam i va callar en sec.

—Vaig a mirar a la seva cambra. —En Hornbeam va pujar les escales de quatre en quatre, i en Drummond es va afanyar a seguir-lo.

Al llit d’en Joe, no s’hi havia dormit.

—Quina en porten de cap, ara, aquest parell? —va fer en Drummond.

—Espero que només sigui una entremaliadura —digué en Hornbeam—. L’alternativa és que hagin patit un accident, o bé que hi hagi hagut una batussa i hagin acabat abandonats en una cuneta. —Va arrufar el front, meditabund—: Qui més hi jugava, al partit de futbol d’ahir, que ho sap?

—En Sandy va esmentar el fill d’en Rupe Underwood, en Bruno.

—Anem a veure si en sap res.

La cinteria de seda d’en Rupe havia prosperat i ara tenia una casa elegant al carrer de la Rostisseria. En Hornbeam i en Drummond se n’hi van anar de cap i van picar a la porta. Es van trobar la família Underwood, que estava a punt de seure a taula per dinar. En Hornbeam va recordar que en Rupe havia estat un de tants admiradors de la Jane Midwinter, però s’havia casat amb una dona menys bonica i més modesta que la Jane, i pel que es veia li havia donat tres adolescents sans que ara seien a taula.

En Rupe es va aixecar.

—Conseller Hornbeam, senyor Drummond, quina sorpresa. Que passa res?

—Sí —va dir en Hornbeam—. No trobem ni en Joe ni en Sandy. Crec que el teu xicot, en Bruno, va jugar a futbol amb ells ahir, i li volia preguntar si sap on poden estar.

—Sí que ho sé —va dir un noi d’uns setze anys.

—Vailet, aixeca’t quan el conseller Hornbeam et parli —l’amonestà en Rupe.

—Perdó. —En Bruno es va aixecar d’una revolada.

—On són, doncs? —va preguntar en Hornbeam.

—S’han allistat a l’exèrcit —va dir en Bruno.

Es va fer un silenci d’esglai.

—Que Déu s’apiadi de nosaltres —va dir en Drummond.

—S’ha de ser burro —va afegir en Hornbeam.

—Bruno —va fer en Rupe al fill—, a mi no em vas dir això.

—Ens van demanar que no diguéssim res.

—I per què diantre ho han fet? —va preguntar en Drummond.

—Sí —s’hi va afegir en Hornbeam—. Què els ha agafat, a aquests?

En Bruno va respondre la pregunta.

—En Joe va dir que tenia el deure d’ajudar a defensar el seu país, i en Sandy hi va estar d’acord.

—Per l’amor de Déu —va exclamar en Drummond, exasperat.

—Els altres vam pensar que s’havien begut l’enteniment —va dir en Bruno.

—On han anat?

—Van marxar amb aquell sergent que reclutava soldats a la fira.

—Hauria d’estar prohibit. Només tenen quinze anys! —va exclamar en Hornbeam.

—Els de quinze anys, mentre siguin prou alts, ara s’hi poden allistar. La llei va canviar el 1797.

—No ho penso tolerar —va afirmar en Hornbeam. La idea que el seu únic net arrisqués la vida per anar a la guerra era massa esgarrifosa per considerar-la.

—A qui podem anar a buscar i preguntar? —va dir en Drummond.

El 107è regiment d’infanteria era a Espanya, i no tenien una sucursal a Kingsbridge. Allà era la milícia qui representava l’exèrcit. Lord Combe era el nou coronel honorari, però no era un oficial en funcions, a diferència d’en Henry, que en aquest sentit havia estat una excepció. L’Archie Donaldson, que comandava amb encert la milícia i ara era tinent coronel, seia al despatx que havia estat d’en Henry a la casa Willard.

—Vaig a exposar el problema a en Donaldson. Ha de fer tornar aquests nois a casa —va dir en Hornbeam.

Els dos homes es van posar un cop més en dansa. La casa Willard era a la plaça del Mercat. El sergent Beach, d’una rectitud intransigent, estava de servei al vestíbul, i després de mostrar-se una mica reticent, els va fer passar al despatx d’en Donaldson.

Un bon grapat d’oficials i de soldats de la milícia s’havien passat al 107è regiment d’infanteria per cobrar més i per l’oportunitat de veure món, malgrat els perills, però en Donaldson s’havia quedat. Era metodista, i segurament tenia aversió a matar els altres. En Hornbeam el recordava com un alferes ben cossat, però ara era un home madur i feixuc.

—Veurà, Donaldson, un sergent reclutador ha enredat el meu net i el fill d’en Drummond per allistar-se a l’exèrcit.

En Donaldson es va mostrar poc comprensiu.

—Ho sento, jo no hi tinc res a veure.

—Però bé deu saber on són.

—No. Els reclutadors no són rucs. A mi no m’ho diuen, ni tampoc a ningú més. L’exèrcit sap per experiència que els reclutes canvien d’idea, o que els familiars intenten rescatar-los. Aquests casos no desperten gaire les simpaties d’un exèrcit en guerra.

En Hornbeam estava encès d’ira, però va intentar trobar un to persuasiu.

—Va, Donaldson, segur que té alguna idea d’on poden haver anat.

—Alguna idea, sí, és clar —va reconèixer en Donaldson—. Són camí d’un port on es concentren reforços per anar a Espanya. Podria ser Bristol, Combe, Southampton, Portsmouth, Londres o algun lloc del qual jo no hagi sentit a parlar. I siguin on siguin, els oficials no els perdran de vista mentre es trobin en territori anglès. No tindran cap oportunitat de fugir fins que no siguin a Portugal.

—Aniré a l’Oficina de Guerra de Londres.

—Que tingueu sort. Però crec que us trobareu que l’Oficina de Guerra no té ni tan sols una llista dels homes que hi ha a l’exèrcit, i encara menys del lloc concret on destinaran a cadascun d’ells.

—Maleït sia!

Els ulls d’en Donaldson es van il·luminar amb una superioritat moral rotunda.

—És més o menys el que li va passar a en Jim Pidgeon —va dir ell, suaument—. La seva dona no va poder esbrinar on havia anat a parar, segur que ho recordeu. M’imagino que es devia sentir exactament com vós ara. I quan es va adonar que l’havien fet entrar per la força a l’armada, ja no el va poder recuperar.

En Hornbeam bullia d’indignació.

—Com gosa!

—Jo només dic les coses tal com són.

—És una rata insolent, Donaldson.

—Va en contra de la meva religió desafiar un home a un duel, i sort en teniu. Però si no sabeu parlar com un senyor, faríeu bé de sortir del meu despatx.

—Som-hi, Hornbeam —va dir en Drummond—. Anem-nos-en.

Els dos homes es dirigiren a la porta i en Drummond la va obrir.

—Això no s’ha acabat —va dir en Hornbeam.

—Vós contra l’exèrcit, eh, Hornbeam? —va contestar en Donaldson—. Seria un duel molt interessant, però ja sé qui guanyaria.

En Hornbeam va sortir del despatx i en Drummond el va seguir. Mentre creuaven el vestíbul, en Drummond va dir:

—En Donaldson és un malparit i un bufat, però té raó. Estem en un carreró sense sortida. No hi podem fer res.

—No hi crec, en els carrerons sense sortida —va reblar en Hornbeam—. Oi que algú va dir que el degà de la catedral s’havia presentat de voluntari per ser capellà del 107è regiment?

—Sí, en Kenelm Mackintosh; està casat amb la filla de l’antic bisbe.

—Ja se n’ha anat cap a Espanya?

—Diria que no. Encara viu al deganat.

—Som-hi. A veure si ens pot donar un cop de mà.

La casa del degà quedava a poques passes d’allà. Una minyona els va obrir la porta i els va conduir fins a l’estudi d’en Mackintosh. Se’l van trobar guardant llibres en un bagul. El seu rostre atractiu estava contret per l’angoixa.

—Us emporteu llibres a la zona de guerra?

—És clar —va dir en Mackintosh—. Una Bíblia, un llibre de pregàries i uns quants llibres devots. La meva missió és donar a les tropes aliment espiritual. Què m’hauria d’endur, si no…, armes?

En Hornbeam no volia discutir quin havia de ser el paper del capellà de l’exèrcit.

—En Joe Hornbeam i en Sandy Drummond es van enrolar al 107è regiment ahir i no hi ha manera d’esbrinar on són.

—Valga’m Déu! —va exclamar en Mackintosh, sobresaltat—. Espero que el meu nano, l’Stephen, no tingui temptacions d’allistar-s’hi.

—Segurament ja són camí d’Espanya, on el 107è regiment lluita sota les ordres d’en Wellington.

—Què voleu que faci?

—Torneu-los a casa!

—Mireu, us entenc, però no ho puc fer. No aniré pas allà a afeblir l’exèrcit enviant cap a casa els seus millors homes i els més joves. Si ho intentés, segur que a mi també m’enviarien a casa. Pensarien, sens dubte, que els capellans no són tan útils com uns nois sans. Si us serveix de consol, els donaré una sepultura cristiana si en sorgeix la necessitat.

De sobte, en Hornbeam va notar que es quedava sense forces. Va ser el fet de parlar de l’enterrament el que el va deixar sense esma. Durant dècades s’havia alimentat amb la idea que el patiment i la pèrdua s’havien acabat, que ara era amo del seu destí i que la vida no li podia cobrar més tragèdies. Però aquest convenciment ara se li ensorrava i el deixava amb una basarda invalidant, que no havia tornat a sentir des que era un petit lladregot.

—Mackintosh, si us plau, us ho suplico —va dir, desolat—, quan arribeu a Espanya, busqueu en Joe, i esbrineu com es troba, si té bona salut i està ben alimentat i abrigat, i escriviu-me si podeu. És el que més m’estimo en aquest món, i ara, de sobte, no hi puc contactar, s’encamina a la guerra i ja no me’n puc ocupar. Soc un home desvalgut, que s’agenolla davant vostre i us suplica, per l’amor de Déu, que vigileu el meu noi.

En Drummond i en Mackintosh se’l miraven amb gran estupefacció. I ell sabia per què: no l’havien vist mai d’aquella manera, ni se l’havien imaginat mai en aquella situació, i no es podien creure el que veien i escoltaven. Però a en Hornbeam ja no li importava què pensaven d’ell.

—Em fareu aquest favor, Mackintosh, si us plau?

—Faré el que podré —va dir en Mackintosh amb cara de perplexitat.





34


En Jarge va arribar a casa de mala jeia i fent pudor de cervesa i tabac. Saltava a la vista que s’havia passat bona part del dia a la taverna amb els seus amics. A la Sal li va caure l’ànima als peus.

—Em pensava que avui aniries a veure en Moses Crocket.

En Crocket era un fabricant de filatures. Durant un any o dos la seva fàbrica havia sortit del pas com havia pogut, però ara havia obtingut un contracte amb l’exèrcit per al regiment de Devon i el seu negoci començava a alçar el cap. En Jarge encara treballava només tres dies a la setmana per a en Hornbeam, i la Sal li havia suggerit que potser en Crocket buscaria teixidors per a jornades completes de sis dies.

—Sí —va dir en Jarge—. He vist en Moses aquest matí.

—I què ha passat?

—Que es passa als telers de vapor, vet aquí. No pot donar feina a tots els teixidors que tenia, i encara menys incorporar-ne més. Un sol home pot controlar de tres a quatre telers de vapor a la vegada.

—Llàstima.

—Diu que bufen nous vents i que s’ha de posar al dia.

—No l’hi discutiré.

—Doncs jo sí. Potser el que hauríem de fer és tornar enrere, li he dit jo.

A la Sal li va saber greu que l’afable Moses Crocket se les hagués hagut de tenir amb un Jarge enfadat.

—Espero que no t’hi hagis barallat. —Va deixar un bol fumejant davant d’ell—. És el teu plat preferit, sopa de patata, i tens mantega fresca per al pa.

La Sal tenia l’esperança que el menjar fes d’esponja i l’ajudés a absorbir tot l’alcohol que portava al damunt.

—No, jo no m’he barallat amb en Moses —va dir en Jarge—, però en Ned Ludd potser sí que un dia d’aquests se les tindrà amb ell. —Va xarrupar la sopa.

En Ned Ludd s’havia alçat com el líder carismàtic dels obrers que destrossaven les màquines a la zona del centre i del nord del país; més tard, el luddisme també s’escamparia pel sud-oest.

La Sal va seure davant d’en Jarge i va començar a menjar. La sopa i el pa eren bons i omplien la panxa. Només eren ells dos a taula, ja que la Sue s’havia casat i en Kit compartia casa amb en Roger.

—Ja saps el que passa a York, oi? —li va preguntar la Sal.

—Han detingut gent.

—Hi haurà un judici. I et penses que serà un judici just?

—I ara! Segurament han detingut els homes equivocats. Tant els fa, a ells. En penjaran uns quants i els altres els deportaran a Austràlia. Només busquen que els treballadors estiguin massa escagarrinats per protestar.

—I si es fes una destrossa de màquines aquí, a Kingsbridge, qui creus que és el primer home que anirien a buscar? —Va untar una llesca de pa i l’hi va allargar.

En Jarge no va respondre la pregunta, sinó que li va dir:

—Saps qui va vendre a en Moses aquests refotuts telers de vapor, oi? El teu fill, qui, si no?

—En Kit també és fill teu, i ho ha estat durant disset anys.

—És el meu fillastre.

—Vaja, doncs per ser el seu padrastre, n’has sortit prou ben parat, no trobes? Un lloc decent on viure i un bon dinar cada diumenge, i tot a costa d’ell.

—No vull caritat. Jo el que vull és un bon dinar a compte meu. Un home el que vol és treballar i guanyar-se el sou, i pagar les coses de la seva butxaca.

—Ja t’entenc —va dir la Sal, abaixant el to de veu. I l’entenia. Per a ella els diners ja no eren el seu màxim problema: a en Kit li anaven bé les coses i era generós de mena. El problema era l’orgull d’en Jarge. Tots els homes eren orgullosos, però ell ho era més que els altres—. No tenir feina és dur per a un bon home. Als ganduls i malgastadors ja els agrada, ja, però a algú com tu li destrossa els nervis. No deixis que sigui la teva perdició.

Van menjar en silenci una estona i en acabat la Sal va rentar els plats. Aquella nit hi havia pràctica de toc de campanes. La Sal havia agafat el costum d’acompanyar en Jarge. Temps enrere anava a la fonda Bell amb la Joanie a esperar els campaners, però des que la Joanie havia estat deportada…, no li agradava anar a la taverna sola.

Van caminar pel carrer Major, ara il·luminat, fins a la catedral. En creuar la plaça van passar per davant de l’amic d’en Jarge, en Jack Camp, vestit amb un abric arrossinat i esparracat.

—Ep, Jarge! Tot bé? —va preguntar.

—Tot bé —va contestar en Jarge—. Ara tinc pràctica de toc de campanes.

—Fins després, doncs?

—Sí.

—Pel que veig en Jack n’està molt, de tu —va dir la Sal quan ja arribaven a la catedral.

—Per què ho dius?

—S’ha passat tot el dia a la taverna amb tu i ara et vol veure a la nit.

En Jarge va fer una mitja rialla.

—Què hi puc fer jo, si em faig estimar.

La Sal va esclafir a riure.

La porta nord de l’església no estava tancada, senyal que l’Spade ja era a l’interior. Van pujar per les escales de cargol fins a la cambra de cordes on els campaners es treien els abrics i s’arromangaven les mànigues. La Sal seia amb l’esquena contra la paret, enretirada del mig del pas. Li agradava escoltar la música de les campanes, però encara més l’intercanvi de bromes i rèpliques que es feien entre els homes, de vegades molt agudes i sempre divertides.

L’Spade va cridar tothom a l’ordre i va començar a escalfar amb una variació tradicional. Després, van passar a variacions per a les ocasions especials, els casoris i els batejos. La Sal deixava volar la ment mentre escoltava.

Com sempre, s’amoïnava per la gent que estimava. S’havia dedicat tota la vida a mantenir en Jarge al marge dels conflictes. Ja estava bé que defensés els seus drets, però s’havia de fer bé, pensant més amb el cap i menys amb el puny. En Jarge tenia un imant per a les baralles.

En Kit tenia vint-i-set anys i continuava solter. Que ella sabés, no havia tingut mai una xicota; en tot cas, no n’havia portat mai cap a casa. Tenia força clar per quina raó. La gent diria que «no era dels que es casen», que era una manera educada de dir-ho. A ella no li feia res, però s’enduria una bona desil·lusió, si no tenia nets.

En Kit sempre havia tingut la mà trencada per a les màquines, i el negoci li era pròsper, però en Roger no era el tipus de persona ideal per tenir de soci. En un jugador d’apostes, no s’hi podia arribar a confiar mai.

La seva neboda, la Sue, era la que li generava menys maldecaps. S’havia casat i se la veia feliç. Tenia dues filles, així doncs la Sal gaudia com a mínim de dues besnebodes.

En Jarge li va interrompre els pensaments somiadors.

—Haig de sortir a fora. Tinc una emergència. Sal, tu et coneixes la peça que ve ara. Em pots substituir?

—I tant. —Ja ho havia fet alguna vegada al llarg dels anys, normalment quan un campaner faltava a última hora. De forces no li’n faltaven, i seguia bé el ritme.

Es va aixecar i es va situar al costat de la corda penjant d’en Jarge mentre ell baixava per l’escala de pedra. L’havia sorprès com se n’havia anat; no era gaire habitual que de sobte tingués aquella mena d’emergències. Potser és que havia menjat alguna cosa en mal estat; la sopa de patata no podia ser —d’això n’estava segura—, però potser li venia d’algun àpat que havia pres a la fonda Bell.

Va foragitar el pensament i es va concentrar en les instruccions de l’Spade. El temps passava ràpid i quan es va acabar l’assaig es va estranyar. En Jarge no havia tornat. Esperava que no s’hagués posat malalt. L’Spade li va donar a ella el xíling que cobrava en Jarge, i ella li va dir que l’hi faria arribar.

Tots plegats van creuar la plaça fins a la fonda Bell i allà van trobar en Jarge a la porta.

—Que no et trobés bé? —li va preguntar la Sal, angoixada.

—No.

Ella li donà el xíling.

—Ja em pots convidar a una gerra de cervesa amb això —va dir ella—. Me l’he guanyat.

Van agafar-se una hora de tranquil·litat abans de tornar a casa i ficar-se al llit. La gent que havia de ser a les cinc del matí a la feina no es quedava desperta fins tard.

Això no obstant, la tranquil·litat no va durar una hora. Al cap d’uns minuts, va entrar el xèrif Doye, amb la perruca barata al cap i el bastó robust, amb cara d’agressivitat i d’espant alhora. L’acompanyaven dos algutzirs, en Reg Davidson i en Ben Crocket. La Sal els mirava fixament, i es preguntava què els havia trasbalsat tant. Va copsar la mirada de neguit que tenia l’Spade, la qual cosa suggeria que ell podia endevinar què torbava el xèrif. La Sal anava completament perduda.

Els parroquians de la taverna de seguida van adonar-se del canvi en l’ambient. La sala va emmudir a poc a poc i tothom va mirar en Doye. No l’apreciava ningú.

—S’ha declarat un incendi a la fàbrica d’en Moses Crocket —va anunciar en Doye.

Es va estendre una remor de sorpresa per tota la sala.

—Per les restes, és evident que algú ha destrossat les màquines abans que es declarés l’incendi.

La multitud va reaccionar amb esglai.

—A més, el cadenat estava rebentat.

La Sal va sentir que l’Spade deia:

—Ai caram.

—A fora, a la paret, algú hi ha escrit «ned ludd» amb pintura vermella.

Això ho explicava tot, va pensar la Sal; els luddites havien assaltat la fàbrica.

—Els homes que han fet això acabaran penjats a la forca, que no us en quedi cap dubte —va continuar en Doye. Aleshores va assenyalar directament en Jarge—. Box, tu ets l’agitador més rebel de la ciutat. Què n’has de dir?

En Jarge va riure, i la Sal es va preguntar com podia exhibir-se segur de si mateix quan l’estaven amenaçant amb la pena de mort.

—Que està sord, xèrif? —va dir en Jarge.

—Què dius, tu, ara? —En Doye feia cara de pocs amics.

—L’haurem de començar a anomenar Doye el Sord.

—No estic sord, cretí.

—Ah, doncs si no està sord, deu haver sentit el que tothom ha sentit a Kingsbridge aquest vespre: jo tocant la número set de les campanes de la catedral, com a mínim una hora.

La gentada de la taverna va esclafir a riure, contents de veure com prenien el pèl a algú tan odiat com en Doye. Però la Sal no reia. Havia entès el que havia fet en Jarge i estava empipada. L’havia embolicat en un complot, sense avisar-la. No tenia cap dubte que havia estat un dels homes que havia entrat per la força a Filatures Crocket. Però tenia una coartada: estava a pràctica de toc de campanes. Només la Sal i els altres campaners sabien que se n’havia escapolit, i comptava amb ells perquè li guardessin el secret. «O bé menteixo —va pensar la Sal—, o bé traeixo el meu marit i veig com el pengen. Aleshores seria una injustícia».

Per segona vegada aquella nit va topar amb la mirada intel·ligent de l’Spade. Segurament havia seguit el mateix procés de raonament i havia arribat a la mateixa conclusió que ella: en Jarge els havia posat en perill a tots plegats.

De moment, però, en Doye s’havia quedat desconcertat. No era àgil de cap. El seu principal sospitós tenia una coartada, i ara no sabia quin camí agafar. Després d’una llarga pausa, va dir categòricament:

—Això ja ho veurem!

Va sonar tan poc contundent, que la multitud va tornar a riure.

En Doye va aixecar ràpidament el vol.

Les converses es van reprendre, i el xivarri va omplir la sala. L’Spade va acotar el cap i es dirigí a en Jarge amb una veu baixa i clara que els altres campaners podien sentir.

—No ho hauries d’haver fet, Jarge —va dir—. Ens has posat a tots en una situació que ens obliga a haver de mentir per tu. Però bé, no passa res, ho faré. Però el perjuri és un delicte greu, i jo no estic disposat a cometre un delicte per tu.

Els altres van assentir.

En Jarge es comportava com si fos un joc.

—No arribarà mai a judici.

—Això espero —va dir l’Spade—, però si hi arriba, i no puc evitar testificar-hi, ja t’aviso ara que diré la veritat. I si acabes penjat, serà per culpa teva i només teva.

A començaments de febrer, l’Elsie, que vivia amb la seva mare i l’Spade, va rebre una carta d’Espanya, dirigida a ella amb l’habitual cal·ligrafia polida d’en Kenelm. Se la va endur a la sala d’estar i la va obrir amb ànsia.

Ciudad Rodrigo, Espanya

Dia de Nadal del 1812

Estimada esposa,

Soc a Espanya, a Ciudad Rodrigo. És un poblet enfilat al cim d’un turó amb vistes sobre el riu. Té una catedral, però, és clar, ves quina mala sort, és catòlica romana. Visc en una cambra molt petita en una casa que ocupen els oficials del 107è regiment d’infanteria.



Així doncs, havia arribat bé a la seva destinació, cosa que era un descans. Un viatge en vaixell sempre era un neguit.

No estava enamorada d’en Kenelm —no ho havia estat mai—, però amb el temps havia acabat apreciant-ne les fortaleses i tolerant-ne les debilitats. I era el pare dels seus cinc fills. Que continués sa i estalvi era important per a ella.

Va continuar llegint:

Em pensava que Espanya era un país de calor, però hi fa una mica de fred, i la casa, com la majoria dels habitatges d’aquí, no té vidres a les finestres. Cap a la banda de llevant, es veu neu a les muntanyes, que ells en diuen «sierras».

Li hauria d’enviar roba de llana que l’abrigués: roba interior, potser, i calces. Pobrissó. I la gent que parlava de la calor insuportable que feia a Espanya.

L’exèrcit es recupera d’un petit revés. El setge de Burgos va ser un fracàs i, quan les nostres forces es batien en retirada, hi va haver una mica de desgavell: van patir baixes per la gana i el fred, en la llarga marxa de tornada als quarters d’hivern. Tot això va passar abans que jo arribés.

L’Elsie estava al cas de la retirada pel que havia llegit en els diaris. Feia un any, el comte de Wellington s’havia anotat algunes victòries, però al final semblava que hagués tornat al mateix punt on havien començat. Es preguntava si era tan bon general com els havien fet creure.

Aquí els homes necessiten desesperadament un acompanyament espiritual. Un s’imagina que la batalla els ha de recordar com de prop estan del cel i de l’infern, i que fent-los reflexionar sobre la seva situació els aproparàs a Déu, però no sembla que les coses vagin així. Pocs d’ells volen assistir als cultes. Molts d’ells passen l’estona bevent licors forts, perdent les pagues en el joc i, perdó que sigui tan clar, estimada, anant de putes. Tinc una feinada de por! Però jo sobretot els dic que soc el seu capellà i que sempre estaré a la seva disposició per pregar amb ells si em necessiten.

L’Elsie havia notat un canvi. En Kenelm sempre s’havia cenyit a l’aspecte cerimonial de la cristiandat. Atribuïa una gran importància als hàbits, a les vaixelles amb diamants incrustats i a les processons. Pregar amb homes que tenien l’ànim afligit no havia estat la seva prioritat fins aleshores. L’exèrcit havia començat a obrir-li la ment.

Una vegada instal·lat, vaig pensar que hauria de fer una visita a en Wellington. El seu quarter és en un poble anomenat Freineda, a un bon tros a peu des d’aquí, però no em vaig servir de cap cavall de l’exèrcit. El poble fa esgarrifar: és tot runes i porqueria. Per desgràcia, vaig observar la presència de tot de noies de mala condició… Salta’t aquesta frase quan llegeixis la carta a la canalla.

El nostre comandant en cap ocupa la casa que confronta amb l’església. És la millor casa del poble, tot i que això és com no dir res; només disposa d’unes estances sobre una quadra. El seu pare era el comte de Mornington, i va créixer al castell de Danganand; imagina’t doncs quin canvi més gran que ha estat per a ell!

Quan hi vaig arribar, vaig parlar amb un ajudant de camp i vaig saber que en Wellington estava de cacera. M’imagino que ocupa el temps quan no té batalles per a l’oci. L’ajudant era una mica arrogant, i em va dir que no sabia si el general tindria temps per rebre’m. Evidentment, no em va quedar més remei que esperar.

I mentre feia temps, endevina qui em vaig topar: amb en Henry, el comte de Shiring! Està ben magre, però se’l veu animat; de fet, jo diria que està en el seu ambient. L’han destinat al cos de l’Estat Major, per tant, treballa frec a frec amb en Wellington. Tenen exactament la mateixa edat i es van conèixer el 1786, quan tots dos estudiaven a l’Escola Reial d’Equitació d’Angers.



I els dos homes tenien una altra cosa en comú, va pensar l’Elsie: en Henry estava més interessat en l’exèrcit que en la seva dona, i si els rumors que corrien eren certs, Wellington també.

Vaig recordar el trasbals del conseller Hornbeam i li vaig esmentar que en Joe Hornbeam i en Sandy Drummond s’havien enrolat a l’exèrcit voluntàriament per patriotisme, i en Henry hi va mostrar interès. Li vaig dir que hi havia dos nois joves i intel·ligents de l’Escola de Gramàtica de Kingsbridge, i que podien ser uns oficials en potència, i en Henry em va dir que els buscaria. Així doncs, si em fas el favor, digues a en Hornbeam que he fet tot el que he pogut per aplanar el camí al seu net perquè l’ascendeixin a oficial.

L’Elsie ho faria arribar a en Hornbeam. No seria un gran consol, però com a mínim sabria que hi havia dos homes de Kingsbridge que miraven pel seu net a Espanya.

Finalment, en Wellington es va presentar, vestit amb una casaca blau cel i una capa negra, que després em vaig assabentar que era l’uniforme del Club de Caçadors de Salisbury. De seguida em vaig adonar per què l’anomenaven el «Nàpies»: té un nas de ganxo impressionant, amb un pont prominent i una punta llarga. Nas a part, és un home ben plantat, d’alçada una mica per sobre de la mitjana, amb els cabells rinxolats pentinats cap al front per ocultar unes entrades incipients.

En Henry em va presentar i en Wellington va estar parlant amb mi uns minuts, dret al costat del seu cavall. Em va preguntar per la meva trajectòria a Oxford i a Kingsbridge, i em va dir que havia estat un plaer veure’m. No em va convidar a entrar a casa seva, però va ser una gran satisfacció veure com totes les persones es fixaven en l’interès que em mostrava. Va ser amable i informal, però vaig notar una sensació que em deia que no m’agradaria estar en la situació de descomplaure’l. És un puny de ferro dins d’un guant de seda, això és el que em va dir l’instint.



L’Elsie estava contenta per en Kenelm. Sabia com valorava aquestes coses. Una conversa amb el comandant en cap davant d’un grup de persones el faria feliç durant mesos. Era una debilitat inofensiva, i havia après a tolerar-la.

Ara acabaré i m’ocuparé que aquesta carta arribi a la tramesa setmanal de Lisboa a Anglaterra. La meva carta viatjarà al costat dels informes d’en Wellington i de moltes altres cartes dirigides als éssers estimats. Penso sovint en la canalla, fes-los arribar la meva estima. I no cal que t’expressi els sentiments d’estima i amor més sentits per tu, esposa del meu cor.

El teu marit incondicional que t’estima,

KENELM MACKINTOSH



Va abaixar la carta i va pensar-hi una estona; en acabat, la va tornar a llegir. Va observar que en els últims paràgrafs havia utilitzat la paraula «estima» tres vegades; equivalia a totes les vegades que li havia dit la paraula en divuit anys de matrimoni.

Al cap d’un minut o dos va convocar tota la canalla a la sala d’estar.

—Ha arribat una carta del vostre pare —va dir, i tot van ser ooh i aah—. Seieu en silenci —va dir ella— i us la llegiré.

L’alcalde Fishwick va convocar una reunió d’urgència al consistori per debatre l’esclat de luddisme. L’Spade tenia més informació del que havia passat que cap altre, però se n’havia d’amagar. Va decidir assistir-hi, però pràcticament no va obrir boca. Hauria pogut no anar-hi, però això hauria semblat sospitós.

Les reunions del consell, amb la presència del ple dels consellers, acostumaven a ser tot un esdeveniment, en què homes mudats i segurs de si mateixos prenien decisions sobre la gestió de les qüestions que afectaven la ciutat, en un ambient festiu, mentre se servien de l’ampolla de xerès que hi havia al mig de la taula antiga. Creien que tenien tot el dret a portar les regnes de Kingsbridge, i consideraven que se’n sortien prou bé.

Avui no se’ls veia tan satisfets de si mateixos, va pensar l’Spade. La moral era baixa. Semblaven espantats.

En Fishwick en va explicar a grans trets el motiu.

—D’ençà de l’atac a la fàbrica d’en Moses Crocket, ja hi ha hagut tres manufactures més que han estat l’objectiu d’aquests malfactors —va dir—. Can Porqueres, del conseller Hornbeam; les Antigues Filatures, del conseller Barrowfield, i la meva fàbrica. En tots els casos s’han fet malbé les màquines, s’hi ha calat foc i s’hi ha escrit el nom «ned ludd» amb lletres grosses i pintura vermella a la paret. I hi ha hagut incidents semblants a les ciutats veïnes.

—Creieu que aquest home s’ha desplaçat del nord cap aquí? —va preguntar en Hornbeam.

—No crec ni que existeixi —va dir en Fishwick—. En Ned Ludd segurament és un personatge mitificat, com un Robin Hood. Al meu parer, aquestes atrocitats no les organitza una figura central. Només és un episodi d’homes malcontents que emulen un altre home malcontent.

—Jo, de moment —va dir en Rupe Underwood—, tinc la sort que aquests atacs encara no m’han afectat. —En Rupe rondava els quaranta anys, com l’Amos. El ble de cabells que li queia al front començava a emblanquinar-se, però encara tenia el costum de fer un cop de cap enlaire per enretirar-se els cabells dels ulls. Segurament continuaria escapant-se dels actes de vandalisme, va pensar l’Spade. El procés de manufactura de les cintes de seda era el mateix que se seguia amb els teixits de llana (filar, tenyir i teixir), però era una empresa especialitzada que només donava feina a un nombre reduït de persones—. Em pregunto —va continuar en Rupe— si les fàbriques que han estat víctimes d’aquests assalts estaven vigilades?

—Totes ho estaven —digué en Fishwick.

—I com és, doncs, que els vigilants no han servit de res?

—Als meus homes els van assaltar i els van lligar de mans.

En Hornbeam va dir, enfadat:

—Els meus van llençar les porres i van fugir. He contractat homes nous i els he donat pistoles, però faig tard, el mal ja està fet.

L’Amos Barrowfield va arrufar el front.

—A mi em preocupa això de les armes. Si els nostres vigilants en tenen, aleshores potser els luddites s’armaran, i aleshores hi haurà morts. He augmentat el nombre de vigilants, però continuen amb les mateixes armes, només porres.

En Hornbeam es va enfurismar.

—Si fos primmirat amb les contramesures, no em trauria mai del damunt aquest cony de luddites.

En Fishwick va reaccionar enfurismat.

—Conseller Hornbeam, si m’ho permet, entenc que els ànims estiguin encesos, però per norma intentem no utilitzar un llenguatge indecorós en les reunions del consistori.

—Us demano disculpes —digué en Hornbeam adustament—, però segur que la majoria de nosaltres hem llegit alguna cosa sobre el judici dels luddites de York. Es van portar seixanta-quatre homes davant d’un tribunal d’Assize especial. A disset els van penjar i a vint-i-quatre els van deportar. I la destrossa de màquines s’ha aturat en rodó.

—Però no s’ha atrapat mai els responsables in fraganti. Sempre ataquen de nit. Porten caputxes amb forats als ulls, de manera que no sabem ni quin color de cabells tenen. És evident que saben com moure’s per les fàbriques, perquè són ràpids en l’atac. Entren, fan la destrossa i se’n van abans que es pugui donar la veu d’alarma. I aleshores, s’esfumen.

—Segurament corren un tram curt —va dir en Rupe—, es treuen les caputxes, i després tornen a casa vestits de veïns sol·lícits i comencen a llançar aigua per apagar l’incendi.

L’Spade va pensar que era ben bé això el que devien fer.

—Un moment —va dir en Hornbeam—. Les autoritats de York no es van deixar vèncer per aquests problemes. Sabien qui eren els agitadors i els van declarar culpables; no es van entretenir a provar-ho amb nimietats judicials.

Tenia raó; l’Spade n’era conscient. Havia llegit sobre el judici en els diaris. Havia estat una qüestió molt controvertida. Alguns dels acusats no tenien res a veure amb els luddites i d’altres tenien coartades, però igualment els havien declarat culpables. Era evident que en Hornbeam volia que s’apliqués la mateixa justícia a Kingsbridge.

En Hornbeam va continuar:

—Sabem qui són els treballadors de Kingsbridge que s’han quedat sense el seu guanyapà per culpa de la nova maquinària. Només ens cal fer-ne una llista —va insistir en Hornbeam.

—I després, què? —va dir l’Amos—. Els penjarem a tots?

—Podríem començar detenint-los a tots plegats. Com a mínim ens asseguraríem que tenim tots els luddites al sac.

—I dos centenars d’homes complidors amb les lleis.

—No seran tants.

—Quan els vau comptar, senyor Hornbeam?

A en Hornbeam no li agradava que el qüestionessin.

—Entesos, Barrowfield, digui’m quin és el seu pla.

—Fer més pels obrers que estan sense feina.

—Com ara?

—Garantir-los l’Ajut als Pobres… i sense evasives.

Aquesta recriminació anava clarament per a en Hornbeam com a bisbe dels pobres.

Ell va respondre amb indignació:

—Rebran el que tinguin dret a rebre.

—I aleshores esclafaran màquines —va dir l’Amos—. I potser continuaran tenint aquest comportament excepte si els ajudem… deixant de banda el que tinguin dret a rebre o no, segons una interpretació estricta de les normes.

L’Spade va aplaudir l’Amos en silenci.

—Les normes són les normes! —va dir en Hornbeam.

—I els homes són homes —va afegir l’Amos.

En Hornbeam començava a estar furiós.

—Els hem d’escarmentar! Unes quantes execucions serviran per posar fi al luddisme.

—Si pengem gent innocent sabent-ho, potser aturarem els actes vandàlics, però serem culpables d’assassinat.

En Hornbeam tenia les galtes enceses.

—No n’hi ha ni un que sigui innocent!

L’Amos va sospirar.

—Escolteu, si tractem els treballadors com si fossin els nostres enemics, es comportaran com a enemics.

—Justifica uns criminals.

—Serem nosaltres els criminals, si seguim l’exemple del tribunal de York.

En Fishwick hi intervingué.

—Senyors, si m’ho permeten. No justificarem cap criminal ni penjarem gent innocent. Reunirem testimonis i presentarem arguments de pes contra els que són culpables de debò. Per tant, si després els pengem, ho farem amb la benedicció de Déu.

—Amén —va dir l’Amos.

En Hornbeam era a la sala de teixir de la seva fàbrica número 2, que estava operativa. Encara no havia estat atacada, però era un possible objectiu perquè utilitzava telers de vapor, la qual cosa semblava que encengués els ànims dels luddites.

En Hornbeam no havia estat mai en una batalla a camp obert, però s’imaginava que devia sonar com una sala plena fins dalt de telers de vapor. Durant tot el dia els sotracs i els espetecs eixordadors de les màquines impedien mantenir una conversa. Aquells obrers que maniobraven els telers durant molts anys sovint acabaven perdent l’oïda.

La feina principal dels obrers era buscar defectes en els teixits: nusos i fils solts per sota o per sobre de la trama eren els habituals. Quan el fil es trencava, l’arreglaven amb un nus de teixidor, pla i petit, i s’havien d’afanyar per minimitzar la pèrdua de producte. L’altra tasca important era canviar la llançadora de cada teler al cap d’uns minuts, perquè el fil s’escapava ràpidament pel ritme trepidant que portava la màquina. Una persona podia gestionar dos o tres telers a la vegada.

Els accidents eren habituals, perquè els treballadors eren descurats, a parer d’en Hornbeam. Ell havia vist com la màniga folgada d’un home s’enganxava amb una corretja de transmissió i li arrencava el braç de l’espatlla.

La llançadora volant era la causa de la majoria dels accidents. Es movia com un llamp, passant per la calada dues o tres vegades per segon. Estava feta de fusta, però havia de tenir els extrems metàl·lics per evitar que es fes malbé quan envestia el topall. Si el maquinista feia anar el teler massa ràpid, la llançadora impactaria contra el topall amb massa velocitat i sortiria volant del teler a una velocitat de vertigen, i faria mal a qualsevol al seu pas.

Quan en Phil Doye va arribar, en Hornbeam va sortir de la sala de teixir i es va veure amb el xèrif en un despatx a recer del soroll.

—Hem de trobar com a mínim un luddita i processar-lo —va dir—. Et donaré sis noms d’homes que crec que ens poden donar informació.

Tots eren homes que devien diners a en Hornbeam i no els hi podien tornar, però a en Doye no li calia saber-ho.

—Molt bé, senyor Hornbeam —va dir en Doye—. Quina mena d’informació estic buscant?

—Per descomptat, els noms dels luddites, però encara necessitem més coses. Intenta trobar algú que els hagi vist aproximar-se a una de les fàbriques atacades després de fer-se fosc. Potser els han vist com es posaven i es treien les caputxes.

—No ho sé. Ho puc intentar —va dir en Doye, dubtós.

—Tot aquell que ens pugui ajudar en aquest sentit rebrà una recompensa discreta. S’exposaran al risc donant informació contra homes violents, o sigui que necessiten un incentiu. Podem pagar una lliura a tot aquell que aporti proves al judici. Ara bé, aquestes compensacions s’han de mantenir en secret; altrament, els treballadors insinuaran que els nostres testimonis han estat comprats i que, per tant, el seu testimoni no és gaire de fiar.

—Entesos, senyor.

Amb un to de veu més reflexiu, en Hornbeam afegí:

—Jo encara sospito d’en Jarge Box.

—Però ell estava tocant les campanes.

—Busca a veure si algú l’ha vist caminant per la ciutat mentre les campanes repicaven.

—I com pot haver estat això?

—L’hauria pogut substituir un altre home. Com ho sabríem, nosaltres?

—És una tècnica, senyor. Se n’ha d’aprendre.

—Potser el va rellevar un antic campaner que ja ha plegat. O un campaner d’una altra localitat. Parla amb la gent que coneix els campaners i que hagin pogut sentir alguna cosa.

—Sí, senyor.

—Som-hi —va dir en Hornbeam, acomiadant-lo—, ves per feina, que vull que trobis un culpable. I el vull penjat a la forca.





35


En Kit Clitheroe va visitar la fàbrica de l’Spade i s’interessà per com li anava amb el teler Jacquard.

—Déu-n’hi-do el que fa —va dir l’Spade—. En Sime Jackson és qui el fa anar, però la màquina no necessita cap teixidor. Un cop instal·lat, el podria portar un jove. Ara, el que cal són coneixements per dissenyar patrons i per fer cartrons perforats.

—N’hauries d’encarregar un altre —va dir en Kit—. Duplicar la producció. —Aquest era el motiu de la seva visita.

—Si encara tingués els clients francesos, ho faria —va explicar l’Spade—. París té tot de botiguetes anomenades marchands de modes. Hi venen vestits, barrets i tots els complements que vulguis: puntes, bufandes, sivelles, i més i més. Aquests establiments abans em compraven gairebé la meitat de tota la meva producció.

—Però els has substituït amb clients del Bàltic i d’Amèrica.

—Sí, gràcies a Déu. Però aquests volen teles resistents i llises. Tan bon punt s’acabi aquesta maleïda guerra, et compraré un altre teler Jacquard.

—Ja et vindré a picar a la porta.

En Kit va posar bona cara, però estava abatut.

L’Spade, que notava de seguida l’estat d’ànim dels altres, li va dir:

—Em sap greu per tu. Que t’ha baixat la feina?

—Sí, una mica. Pels luddites.

—Jo em pensava que molts teixidors substituirien les màquines que els han destrossat.

—De moment, no. No s’ho poden permetre. En Wally Watson no comprarà cap altra embonadora… Ha tornat a les embonadores manuals.

—M’imagino que algú que tirés la casa per la finestra comprant noves màquines atrauria una segona visita dels luddites.

—Aquest és exactament el problema. —En Kit es va aixecar. Encara que fos l’Spade, no volia que se’l veiés dèbil—. Però de moment anem tirant.

—Bona sort.

En Kit se’n va anar.

Havia intentat amagar els sentiments, però tenia la moral per terra. Per primera vegada d’ençà que havien estrenat el negoci amb en Roger no tenia feina, ni ara ni a la vista. No sabia ben bé què podia fer. Era reticent a tocar els estalvis.

Eren les últimes hores d’un dia gris de febrer, i no trobava prou forces per animar-se i fer una altra visita comercial desesperada, per això va decidir anar a casa. Va entrar al taller, a la planta baixa. Feia olor de serradures i d’oli de greixar màquines, una flaire que sempre li aportava una sensació de benestar. Tot estava perfectament net i endreçat: el terra escombrat, cada eina penjada al seu lloc al tauler, la fusta amuntegada al fons. Això era obra seva: en Roger era menys meticulós amb aquestes coses.

Va pujar les escales fins a la zona de les estances, a la planta superior. Hi va trobar en Roger desplomat al sofà, amb la mirada perduda a l’estufa de carbó. Li va fer un petó als llavis i va seure al seu costat.

—Em pots donar diners? —va preguntar en Roger—. Sé que encara no em toca, però estic escurat.

No era la primera vegada que passava. Cada mes en Kit calculava els beneficis, en guardava un petit racó per a les contingències, i el que quedava ho dividia entre dos i donava la meitat a en Roger, però el més habitual era que a en Roger li volessin els diners abans que acabés el mes. Normalment, en Kit li feia un avançament, però els temps havien canviat.

—No puc —va dir en Kit—. Crec que aquest mes no tindrem beneficis.

—Com que no? —va fer en Roger, de mala gana.

—Ningú no ens compra màquines per culpa dels luddites. —En Kit va acariciar els cabells rossos d’en Roger. El va sorprendre veure un petit ble de cabells blancs sobre l’orella. Potser no era tan estrany: en Roger tenia gairebé quaranta anys. En Kit va decidir no esmentar-ho—. Hauries de deixar de jugar a cartes un temps —va dir—. Queda’t amb mi a casa a les nits. Ja pensaré en alguna coseta que puguis fer —li va xiuxiuejar a cau d’orella.

En Roger finalment va riure.

—Danke schoen —va dir. Ensenyava alemany a en Kit—. Encara serà divertit ser pobre.

Però en Kit va notar que li amagava alguna cosa.

—Fem una copa de vi —va dir en Kit—. Potser així ens alegrarem. —Es va aixecar i es va adreçar al bufet. Sempre hi tenien una ampolla de madeira a mà. En Kit en va servir dues copes i es va tornar a asseure.

Feia anys de l’amor que sentia per en Roger. De nen, l’havia posseït una devoció infantil pel seu protector adult. Després, en Roger se n’havia anat a Alemanya i en Kit havia crescut sense tenir el seu heroi a la vora. Però quan en Roger havia tornat a entrar a la seva vida l’havien aclaparat uns sentiments que el sorprenien i l’espantaven alhora. Havia esborrat aquests pensaments i havia intentat ocultar-los.

Però en Roger ho sabia, i havia explicat a en Kit quatre veritats sobre la sexualitat.

—No és tan estrany que els homes s’estimin entre ells —li havia dit. A en Kit li costava de creure—. No t’escoltis ningú. És ben normal… sobretot a Oxford. —En Roger havia deixat anar unes rialletes i després havia tornat a recuperar el posat seriós—. Jo t’estimo, i vull jeure amb tu i besar-te i tocar-te tots els racons del cos, i tu vols el mateix… Ho sé! No intentis demostrar el contrari.

Quan en Kit es va recuperar del cop va ser molt feliç, i encara ho era. En Roger tenia moments de malestar, com ara. En Kit pensava a trobar la manera de preguntar-li quin problema tenia, quan algú va picar a la porta amb escàndol.

—Ja hi vaig jo —va dir en Kit. Tenien una minyona, però ja havia acabat la seva jornada. Va córrer escales avall i va obrir la porta.

Qui picava era l’Sport Culliver, amb un copalta vermell al cap.

—Haig de parlar amb en Roger —va dir, sense preàmbuls.

—Bona nit, Sport! Jo bé i tu? —va fer en Kit amb sarcasme.

—Deixa’t estar de cortesies.

En Kit es va girar i va cridar:

—És l’Sport Culliver! Que hi ets per a ell?

—Millor que el deixis passar —va contestar en Roger.

—Et rebrà amb molt de gust —va dir en Kit.

Va tancar la porta i va conduir l’Sport per l’escala.

Encara amb el barret al cap, l’Sport va seure sense que ningú l’hi oferís i va agafar una cadira per situar-se cara a cara amb en Roger.

—S’ha acabat el temps —li va dir.

—No tinc diners —respongué en Roger—. Com és que portes aquest barret tan ridícul?

—No pot ser. Que Déu ens ajudi. Has apostat amb diners prestats? —va fer en Kit.

En Roger semblava avergonyit i no va respondre.

—Sí. I se suposa que ahir m’havia de tornar els diners —va contestar l’Sport.

En Kit feia temps que sospitava que en Roger devia haver trencat la seva promesa; per tant, descobrir-ho no havia estat tan impactant com hauria pogut ser. Es va abstenir de fer cap observació sobre el pacte: en Roger ja estava prou abatut.

—Roger —va fer—, quants diners deus?

L’Sport va respondre la pregunta.

—Noranta-quatre lliures, sis xílings i vuit penics.

Ara en Kit era el sorprès.

—No tenim tants diners! —va exclamar.

—I quant teniu? —va preguntar l’Sport.

En Kit va estar a punt de dir-l’hi, però en Roger se li va avançar.

—Ara això tant és —digué—. Sport, recuperaràs els teus diners. Demà te’ls tornaré.

En Kit estava convençut que era un farol.

L’Sport també ho sospità.

—Tens temps fins demà —va dir—, però si tornes a incomplir el pacte, te les hauràs amb en Frogeye i en Bull.

—Qui són? —va preguntar en Kit.

En Roger va respondre la pregunta.

—Treballen per a ell. Fan fora els borratxos del local i esbatussen els homes que li deuen diners.

—I això quin sentit té? —va dir en Kit—. Si algú està pelat, continuarà estant-ho després de rebre una pallissa.

—Però els altres tindran por d’estafar-me —va explicar l’Sport, i es va aixecar—. Ens veiem demà, i si no demà passat ja veuràs en Frogeye i en Bull.

Va sortir de l’habitació. En Kit el va seguir per les escales. L’Sport va obrir la porta i se’n va anar sense dir ni ase ni bèstia. En Kit la va tancar i se’n va tornar cap dalt per l’escala.

—Perdona’m, perdona’m —li deia en Roger, tot i que encara no es veien—. T’he decebut.

En Kit va abraçar en Roger:

—No t’amoïnis —va dir—. Què hem de fer, ara?

—No és problema teu. Tu no hi tens res a veure, no has fet mai apostes.

—I què vols que faci? Esperar que vinguin uns homes amb noms estrafolaris i que t’estovin?

—Me n’hauré anat abans que vinguin. Demà marxo.

En Kit va sentir una fiblada de dolor. Com podia, en Roger, dir que l’abandonaria?

—Però on aniràs? I què faràs? —va fer en Kit.

—Ja hi he pensat —digué en Roger—. M’allistaré al cos d’artilleria. Sempre necessiten gent que tingui la mà trencada a arreglar les coses, sobretot els canons.

En Kit estava callat, digerint aquelles paraules. En Roger a l’exèrcit?! Segur que l’enviarien a Espanya. Potser no tornaria mai més. En Kit no hi podia ni pensar.

Però què podia fer ell? No podia pagar el deute, no podia defensar en Roger —ni a si mateix— contra els malànimes a sou de l’Sport i no podia viure sense en Roger.

Finalment, es va adonar de quina era la solució.

—Ho dius de debò? —va dir a en Roger—. T’hi allistaràs?

—Sí —va respondre en Roger—. És l’única solució.

—Quan?

—Demà agafaré la diligència que va a Bristol. He sentit dir que allà hi ha un vaixell que s’espera per portar reforços a Espanya.

—Tan ràpid!

—Ha de ser demà.

—Aleshores —va dir en Kit—, vindré amb tu.

La Sal i en Jarge vivien a tocar de la casa d’en Kit. En Jarge greixava les eines i les embolcallava en un drap de lli gruixut recobert amb oli de llinassa. La Sal desava la roba i els llençols dins d’una arpillera, amb flor de lavanda per repel·lir les arnes, i la relligava amb unes puntades de fil. Els altres articles de la casa els va posar en caixes de fusta grosses que els havien deixat en préstec.

La Sal duia la nota que li havia deixat en Kit entatxonada dins de la màniga.

Estimada mare,

Ens hem vist obligats a fugir. En Roger deu diners i no els pot tornar, i el nostre negoci ha fet aigües a causa dels luddites. Quan llegeixis aquestes paraules jo ja seré lluny de Kingsbridge. Ens allistarem al cos d’artilleria.

Em sap greu donar-te aquest cop.

Si us plau, envia totes les nostres coses al taller d’en Roger a Badford. Trobaràs la clau amb aquesta nota.

El teu fill que t’estima,

KIT



La Sal estava horroritzada i era un mar de llàgrimes. Era el seu únic fill. Fredament tenia clar que un home de vint-i-vuit anys no havia de viure a prop de la mare, però dins del seu cor sentia una gran dissort. I l’esgarrifava pensar què li podia passar a la guerra. En Kit tenia molt bones qualitats i un talent extraordinari, però no havia estat mai un guerrer. Qui deia «artilleria» volia dir canons, per tant, en Kit i en Roger serien en ple camp de batalla, amb soldats enemics deixant-s’hi la pell per matar-los. Si en Kit moria, el cor de la Sal es trencaria. I, per empitjorar encara més les coses, sempre pensaria que era cosa d’en Jarge, perquè ell era el causant d’aquell daltabaix amb la destrossa de màquines.

Mentre treballaven van aparèixer dos homes. Un era baixet i ample de coll; l’altre tenia els ulls sortits. Cadascun duia a la mà un garrot de roure massís de talla tosca.

—On és en Roger Riddick —va dir el que tenia els ulls sortits.

En Jarge es va girar lentament per encarar-se a l’home.

—Frogeye, i per què el busques amb un garrot a la mà?

La Sal estava preparada per entrar en una baralla, però no ho volia. Va murmurar un proverbi:

—Jarge, recorda-ho: fam i guerra, lluny de nostra terra.

—En Riddick ens deu diners, per si ho voleu saber —va dir en Frogeye.

—Ah, sí? —va fer en Jarge—. Doncs no és aquí, i encara m’estic pensant si et rebento el garrot en aquest cap tan lleig que tens, o sigui que jo, de tu, tocaria el dos d’aquí mentre encara estigui de bon humor. —Es va girar i va mirar l’altre home—: Bull, això també va per tu.

—I què passa amb els diners del senyor Culliver? —va preguntar en Frogeye—. En Riddick li deu noranta-quatre lliures, sis xílings i vuit penics.

La Sal es va esglaiar en sentir la quantitat. Superava els estalvis que tenia en Kit. Ella li contestà, indignada:

—Si l’Sport Culliver ha permès que en Roger Riddick acumuli tot aquest deute, aleshores és més sabatot del que em pensava.

—Nosaltres hauríem de recuperar els diners del senyor Culliver.

—Ves per on —va dir en Jarge—, jo duc a la butxaca uns sis penics. Si us hi atreviu, veniu i agafeu-los vosaltres mateixos.

—On ha anat en Riddick?

—Se n’ha anat a parlar amb l’arquebisbe de Canterbury sobre els dimonis que juguen a apostes.

En Frogeye semblava desconcertat; de sobte va canviar l’expressió i li va dir:

—Ja veig que ets de la broma, oi?

Es va girar, i en Bull el va seguir.

Quan ja estaven a una distància prudencial, en Frogeye li va cridar:

—Ens tornarem a veure, Jarge Box. Ja veurem si ets tan bromista quan et gronxis amb el dogal al coll.

En Jarge va comparèixer al tribunal trimestral de març, amb en Hornbeam fent de mestre de cerimònies com a president dels jutges de pau. S’havia seleccionat un gran jurat per decidir si s’havia d’enviar en Jarge davant del tribunal d’Assize, perquè el jutgessin amb l’acusació capital d’haver destrossat màquines.

El xèrif Doye era l’advocat de l’acusació. Això no sempre era així. Normalment era la part perjudicada —en aquest cas, en Moses Crocket— qui portava l’acusació, però no se seguia la llei al peu de la lletra.

El primer testimoni era la Maisie Robert, una treballadora del tèxtil que vivia en un dels carrers que eren propietat d’en Hornbeam a la riba sud del riu, a tocar de les fàbriques. Era jove i vestia tota esparracada. La Sal la coneixia de vista, però no hi havia parlat directament.

La Maisie estava contenta de ser el centre d’atenció. La Sal va pensar que segurament cometria perjuri per sis penics.

Va declarar que havia vist en Jarge caminant cap a les Filatures Crocket i que havia sentit que les campanes tocaven al mateix temps. Ho recordava perquè la va sorprendre.

—Jo sabia que ell era campaner —va dir.

La Sal havia preparat amb en Jarge les preguntes que havia de fer als testimonis. No les duia escrites perquè no sabia llegir, però estava acostumat a recordar coses importants. En Jarge va preguntar a la Maisie:

—Recorda si era fosc, aquella nit, quan tocàvem les campanes?

—Sí, era fosc —va dir la Maisie.

—I com pot ser que em reconegués?

—Portaves un fanalet.

Tenia la resposta a la punta de la llengua, per això la Sal va pensar que algú havia preparat la Maisie per a aquesta pregunta.

—I amb la claror del fanalet ja en tenia prou per saber que era jo —va concloure en Jarge.

—Per la claror i per l’alçada —va dir la Maisie. Amb una rialla va afegir—: No hi ha gaires homes que siguin tan corpulents.

La noia era espavilada.

Es van sentir algunes rialles a la sala, i la Maisie va fer cara de satisfacció.

—L’home que va veure, que es pensava que era jo, va parlar amb vostè?

—No.

En Jarge es va quedar sense paraules, com si ja no recordés què venia després.

La Sal li va xiuxiuejar:

—Pregunta-li qui és el propietari de la casa on viu.

En Jarge va seguir les seves instruccions.

—El propietari és el senyor Hornbeam —va dir la Maisie.

—I quants diners li deu del lloguer?

—No n’hi dec. Ho porto tot al dia. —Encara se la veia més satisfeta de si mateixa.

La Sal estava convençuda que a la Maisie l’havien comprat. Però li costava sentir-se indignada: en Jarge, al capdavall, era culpable.

El segon testimoni era la Marie Dodds, vídua d’en Benny Dodds, que havia estat campaner. Feia anys en Benny s’havia enamorat de la Sal, i si bé la Sal no n’hi havia donat mai motius, la Marie li portava votada. El ressentiment encara la rosegava per dins.

La Marie va declarar que en Benny li havia dit que la Sal de vegades substituïa en Jarge. Això els perjudicava molt: desmuntava la coartada d’en Jarge.

—Però les dones no poden tocar aquestes campanes —va dir en Jarge a la Marie—, no tenen prou força.

—Ella sí que pot —va aclarir la Marie—. Només cal mirar-la —va afegir, amb malícia, i el públic va riure.

Tot seguit, el xèrif Doye va sorprendre la Sal cridant-la com a testimoni.

Havia de prendre una decisió, i només tenia uns segons per fer-ho. Estava enfadada amb en Jarge —enrabiada— per haver-la posat en aquella situació, però ara no li servia de res fer-se mala sang. Cometria perjuri per ell? Era un pecat i un delicte. Potser ho patiria en el més-enllà i també a la terra.

Però, si deia la veritat, en Jarge segurament acabaria penjat.

Va prestar jurament, i en acabat en Doye li va preguntar:

—Senyora Box, era a la cambra de cordes amb els campaners la nit de l’assaig del qual parlem?

No feia cap mal admetent-ho.

—Sí —va dir.

—I hi va estar tota l’estona?

Algú havia dictat a en Doye les preguntes, va pensar la Sal. Per si sol, no era tan espavilat.

—Sí —va dir.

—I durant aquesta estona, el seu marit, en Jarge Box, va sortir de la cambra?

Havia arribat el moment, i la Sal no va dubtar.

—No —va mentir—. No en va sortir.

—Ha fet sonar mai una campana d’església?

—No. —Ara les mentides ja li sortien soles.

—I creu que ho podria fer?

—No ho sé pas.

—Senyora Box, cometria el delicte de perjuri per salvar el seu marit de la forca?

Aquella pregunta la va agafar desprevinguda. Acabava de cometre un delicte, és clar, però no podia respondre afirmativament; invalidaria el seu testimoni. D’altra banda, tampoc no tenia clar que el correcte fos negar-ho: la deixaria com una dona freda, sense escrúpols. I el jurat estava format íntegrament per homes.

Va dubtar, però no passava res: al cap i a la fi, li havien fet una pregunta hipotètica, per tant, per què no hauria de dubtar?

A l’últim va decidir expressar precisament això.

—No ho sé —va dir—. No m’ho ha demanat mai ningú.

Per la cara que feien els membres del jurat, va tenir la sensació que havia donat la resposta encertada.

Al final, la Sal i en Jarge van intercanviar breument quatre impressions i en acabat ell es va aixecar per dir el que havien acordat.

—La Maisie Roberts segurament va veure un home ben fornit caminant pel carrer fosc mentre les campanes tocaven. No es van dirigir cap paraula, per tant no pot assegurar que la seva veu fos com la meva. Es devia confondre, ras i curt.

Això era ben cert, i el jurat se n’hauria d’adonar.

En Jarge va continuar:

—El meu amic Benny Dodds era dels que tendia a exagerar, i devia dir a la seva dona que a la Sal Box se la veia prou forta per tocar una campana de l’església. Ara farà sis anys que en Benny va morir, que en pau descansi, per tant a la senyora Dodds se li pot no tenir en compte que li falli la memòria. I el jurat només té aquestes declaracions! No poden penjar un home amb uns testimonis com aquests.

Va recular.

En Hornbeam va ser l’últim a parlar.

—Senyors del jurat, en Jarge Box és un teixidor que s’ha quedat sense feina per culpa dels telers de vapor, o sigui que té raons per secundar el luddisme. Diu que estava tocant les campanes, però la senyora Roberts està convençuda que el va veure al carrer mentre les campanes sonaven. Diu que la seva dona no és prou forta per tocar les campanes en el seu lloc, però en Benny Dodds, un altre campaner, deia que sí que ho és i que les havia tocat.

»Recordin, membres del jurat, que avui no se’ls demana si en Jarge Box és culpable o no. Són aquí per decidir si hi ha prou indicis per presentar càrrecs contra ell i enviar-lo al tribunal d’Assize. De proves, n’hi ha, però ara s’han posat en dubte, i potser senten que la qüestió l’ha de decidir el tribunal superior.

»Prenguin, si són tan amables, una decisió».

Els dotze homes van deliberar, i la Sal va veure, amb consternació, com els caps de seguida començaven a fer que sí. Poc després, un d’ells es va aixecar i va anunciar:

—Confiem l’acusat al tribunal d’Assize.





36


En Kit Clitheroe no havia vist mai abans el desert, però estava convençut que en tenia un al davant. El terra era dur com un pedregar i polsegós, i el sol no donava treva en tot el dia. Sempre s’havia imaginat que els deserts eren plans, però les darreres setmanes havia travessat les muntanyes més altes que havia vist fins aleshores.

Ell i en Roger seien a terra, menjant xai estofat amb mongetes, mentre el sol es ponia al riu Zadorra, al nord d’Espanya. Tothom deia que l’endemà hi hauria la gran batalla. Seria la primera d’en Kit, i segurament l’última. La por el tenia tan garratibat, que s’havia de forçar a empassar el menjar.

Era el mes de juny, i feia dos mesos que eren a Espanya. Quan van arribar a Ciudad Rodrigo, de seguida els havien posat a treballar en el manteniment de canons. A l’hivern, les armes s’havien guardat a recer, i ara havien d’estar a punt per entrar en combat. El comandant del cos d’artilleria era el tinent coronel Alexander Dickson, un home que en Kit de seguida havia après a respectar per la seva energia i intel·ligència. En Kit també havia hagut de dirigir homes, i entenia la necessitat imperiosa de donar ordres clares que tinguessin sentit per a ells.

Els canons eren de bronze, i descansaven en curenyes de dues rodes de fusta reforçades amb ferro. Espanya no tenia un clima humit, però el ferro es rovellava com a tot arreu. En Kit i en Roger supervisaven els homes que netejaven, greixaven i provaven l’artilleria rodada per tenir-la a punt quan emprenguessin la marxa. Les armes britàniques pesaven tres cinquenes parts d’una tona: moure-les d’un lloc a l’altre sobre camins de terra impracticables era tot un repte i, sovint, un malson. Cada canó estava encastat a un armó de dues rodes, i per moure tot el conjunt calien sis cavalls de tir.

La majoria dels dies en Kit havia estat tan enfeinat que s’havia oblidat de la guerra.

L’exèrcit es desplaçava amb centenars de vehicles, la majoria carros de provisions, i també s’havien d’atendre, revisar-los i sovint reparar-los al final de l’hivern. Els bous i els cavalls que els tiraven, per sort, requeien en la responsabilitat d’algú altre. En Kit no havia tingut mai cavall propi, i els tenia aversió des que el semental de mirada salvatge d’en Will Riddick li havia esberlat el cap quan tenia sis anys.

Els nous reclutes rebien instrucció, aprenien a disparar i eren enviats a fer llargues caminades amb l’equip complet per endurir-los els peus i aguerrir-los. D’Anglaterra arribaven vaixells carregats de provisions: botes noves, uniformes nets, mosquets i munició, tendes de campanya… Així era com el govern anglès es gastava els diners recaptats amb els nous impostos.

La promoció era ràpida. Els combats del darrer any havien deixat l’exèrcit de Wellington escàs d’oficials. A en Kit i en Roger de seguida els van ascendir, per dotar-los d’autoritat mentre supervisaven la feina. En Roger va esdevenir tinent. A en Kit, pels anys de servei a la milícia, el van fer capità.

A Ciudad Rodrigo, de tant en tant hi reconeixien els homes del 107è regiment d’infanteria. Tant a en Joe Hornbeam com a en Sandy Drummond els havien fet alferes, el rang més baix d’un oficial.

A en Kit el va sorprendre veure centenars de dones angleses a la ciutat. No s’havia adonat de la quantitat d’esposes que viatjaven amb els marits soldats. Més tard va saber que l’exèrcit ho acceptava perquè les dones li eren útils. Portaven menjar i beure als seus homes al camp de batalla, i de vegades també munició. A quilòmetres lluny d’on es lliuraven els combats, s’ocupaven de tot allò que faria una esposa: la bugada, cuinar i fer l’amor a la nit. Els oficials creien que la presència de les esposes contribuïa que els homes no beguessin en excés, ni hi hagués picabaralles ni batusses, i que no agafessin malalties repugnants de les prostitutes.

S’havien trobat en Kenelm Mackintosh fent de capellà del 107è, i l’havien vist canviat: els hàbits empolsegats, la cara sense afaitar, les mans ronyoses. Tenia una altra actitud, també. Sempre havia estat un prepotent de mena, que es dirigia als jornalers de les fàbriques amb aires de suficiència, però havia perdut aquell posat altiu. Els va preguntar si rebien prou menjar i disposaven d’unes flassades en condicions per a les nits de fred. Ben mirat, s’havia tornat un company prou simpàtic.

A mitjan maig, l’exèrcit de Wellington va deixar Ciudad Rodrigo i es dirigí cap al nord. Alguns homes, després d’un hivern d’avorriment, se n’alegraven. En Kit senzillament pensava que era millor estar caçant mosques que criant malves.

L’exèrcit aliat comptava aproximadament amb cent vint mil efectius, segons havia esbrinat en Roger parlant amb membres del cos de l’Estat Major. Els cinquanta mil britànics formaven el contingent més important, reforçat per les tropes de quaranta mil espanyols i trenta mil portuguesos. La xifra de guerrillers que integraven la resistència espanyola es desconeixia.

Es creia que l’exèrcit francès del nord d’Espanya el formaven cent trenta mil homes, pel cap baix. No obtindrien reforços. Deien que més de la meitat de tot l’exèrcit nacional francès havia caigut en la funesta marxa de Napoleó Bonaparte sobre Moscou. Amb cap intenció de reforçar l’exèrcit destinat a Espanya, l’emperador francès havia retirat els seus millors homes per a les campanyes que tenia en marxa al nord-est d’Europa; per contra, les forces de Wellington havien rebut una riuada d’homes i de provisions al llarg de l’hivern.

Napoleó sempre sorprenia l’enemic; però l’emperador no era a Espanya. Aquí qui manava era el seu germà Josep.

La marxa havia estat àrdua. En Kit tenia el coll rostit pel sol i butllofes als peus. Tot i que no era gaire alt, no era un nyicris. Ara bé, al cap del dia, quan el sol es ponia i podia descansar, acabava baldat. Quin descans, quan un eix es trencava o la roda d’un carro cedia: podien estar una hora aturats reparant-los. I encara era millor quan les rodes s’encallaven en un terreny massa tovenc o arenós i no podien girar, i havien de dedicar tota una tarda a crear un camí de taulons improvisat en el mateix punt on hi havia l’obstacle.

En Kit es consolava pensant que tant era si la marxa era massa forta; millor això que la batalla.

En Roger mantenia el contacte amb els amics que tenia dins del cos de l’Estat Major i s’assabentava de les notícies que hi arribaven, la majoria procedents de partides guerrilleres espanyoles. El rei Josep I d’Espanya —el germà de Napoleó— havia desplaçat la capital de Madrid més al nord, a Valladolid, una ciutat amb una posició central dominant a la meitat nord de la península. L’exèrcit de Wellington es dirigia al nord-est, cap a Valladolid, però també havia fet desviar una unitat en direcció al nord per iniciar una maniobra d’atac i abordar l’exèrcit francès des d’un angle inesperat.

En comptes d’oferir resistència a la maniobra, els francesos van tenir una reacció inesperada: es van batre en retirada. La comandància del quarter general britànic es preguntava quin n’era el motiu. El cos d’informacions apuntava que l’enemic estava en desavantatge numèric: només eren seixanta mil homes. Potser n’hi havia molts que eren a les muntanyes enfrontant-se amb les guerrilles. La retirada cap al nord-est els va apropar més a la frontera francesa. Podia ser que fugissin per les muntanyes al seu país? Per uns moments, en Kit va pensar que potser els anglesos podrien guanyar sense haver de lluitar. Tot seguit es va dir que s’estava fent il·lusions.

I no s’equivocava. Josep I havia fet parada a la vall del riu Zadorra, a l’oest de la ciutat basca de Vitòria, i aquesta vegada sí, en Kit hauria d’entrar en combat.

Eren en una gran plana flanquejada per muntanyes al nord i al sud, i per congosts estrets a l’est i l’oest, creuada pel Zadorra, que s’obria pas fent ziga-zagues del nord-est al sud-est. Els francesos havien acampat al costat més allunyat del riu, de trajectòria obliqua. L’exèrcit de Wellington l’hauria de creuar, si volia iniciar un atac.

En Kit estava mort de por.

—Com començarà? —va preguntar a en Roger, angoixat.

—Formaran un cordó de soldats al mig del pas, per impedir que continuem la nostra marxa.

—I després què passarà?

—Que atacarem formant columnes, segurament, i intentarem obrir escletxes en la seva línia de defensa.

A en Kit l’hi va semblar raonable.

—El problema és el riu —va dir en Roger—. Un exèrcit creuant un riu, ja sigui pel pont o per un gual, està massa apinyat i avança lentament… És un blanc fàcil. Si Josep I té vista, apostarà les seves forces més resistents a tots els punts de pas i s’esperarà a escabetxar-nos quan siguem més vulnerables.

—Podem construir ponts improvisats.

—A això es dedica el cos d’enginyers. Però si l’enemic és hàbil, ens atacarà mentre els intentem construir.

En Kit començava a pensar que era impossible que un soldat sobrevisqués. Hi havia soldats que ho aconseguien, es va dir. Però no podia imaginar-se com s’ho feien.

Aquella nit va mal dormir i es va despertar amb el sol per supervisar la guarnició de les bèsties de càrrega.

Cada curenya anava acompanyada de dos vehicles auxiliars, anomenats carros de municions. Per fer més àgil la càrrega del canó, els cartutxos es prefabricaven: en una bossa de lona s’hi posava la bala del canó i la quantitat de pólvora exacta. L’exèrcit britànic utilitzava bàsicament boles de ferro de tres polzades i mitja de diàmetre i sis lliures de pes. Les caixes de municions pesaven com un mort i es necessitava un tir de sis cavalls per arrossegar-les.

Els exèrcits britànic, espanyol i portuguès es van posar en marxa a les vuit en punt. «Anem de cap a la tomba», va pensar en Kit.

La gran sorpresa va ser que l’enemic no defensava ni els ponts ni els guals. Als oficials els costava creure que fossin tan afortunats.

—El rei Josep no és en Napoleó.

Els artillers, amb en Kit i en Roger inclosos, van fer passar els canons pel riu sense trobar resistència, i van aproximar-se a Ariñez, un poble ocupat per l’enemic. Estaven fora de l’abast del foc dels mosquets, però l’artilleria francesa no va trigar a carregar contra ells des del poble, situat en una posició més elevada. Els soldats britànics es van amagar darrere dels carros i es van afanyar a empènyer els canons. En Kit havia d’inspeccionar el terreny i guiar els canons fins a superfícies relativament planes, perquè el retrocés no els enviés rodolant pendent avall. S’exposava clarament al perill, però va aconseguir complir la seva comesa.

Calien cinc homes per encendre un canó d’artilleria. El comandant de tir, per norma un sergent, havia d’apuntar el tret amb l’ajuda d’un escaire i una plomada. L’encarregat de l’escovilló s’ocupava d’una tasca tan simple com netejar l’ànima del canó de llautó amb un drap humit clavat a l’extrem d’un pal llarg, per apagar els calius que poguessin quedar a l’interior, i evitar així una encesa prematura en recarregar el canó. En acabat, el carregador inseria la càrrega dins del tub. L’encarregat de l’escovilló capgirava el pal i utilitzava l’extrem eixut per empènyer el projectil ben al fons, mentre el quart soldat, el fogoner, tapava amb el dit polze el forat del fogó per evitar que hi hagués una detonació accidental amb una espurna esgarriada. Un cop col·locada la càrrega, el fogoner introduïa un pal afilat pel forat del fogó per perforar la bossa, i aleshores omplia el fogó amb més pólvora. Finalment, quan el comandant estava convençut que l’arma apuntava en la bona direcció, cridava «Foc!», i un cinquè soldat introduïa l’extrem d’una llarga metxa encesa pel forat del fogó i el canó disparava el projectil.

El canó va retrocedir ben bé dos metres. Qui fos tan ximple de posar-se al mig del pas acabaria mort o mutilat.

L’escamot d’artillers immediatament tirava del canó i l’empenyia per col·locar-lo a la seva posició inicial, i tot seguit el procés tornava a començar.

Cada escamot havia de parar cada deu o dotze trets per refrescar el canó amb aigua. Si s’escalfava massa, la pólvora de la bossa explotaria en el moment mateix que l’empenyessin al fons de l’ànima, i l’arma s’encasquetaria.

A en Kit li havien dit que un escamot productiu podia arribar a disparar un centenar de trets en una única jornada de batalla.

Ben aviat els canons disparaven amb la mateixa velocitat que els carregadors els podien carregar. Treballaven enmig de la densa fumarada que s’aixecava amb la pólvora negra utilitzada en la munició.

En Kit s’anava aixecant i ajupint darrere de la línia de canons, detectant problemes i arreglant-los. Un escamot va causar un incendi perquè l’escovilló no estava prou humitejat; uns altres van vessar aigua sobre la pólvora; un tercer va perdre la meitat dels seus soldats per una canonada dels francesos. La tasca d’en Kit era aconseguir que les armes poguessin tornar a disparar amb un retard mínim. Es va adonar que ja no tenia por. Això se li va fer estrany, però ara no tenia temps per pensar en aquestes coses.

El soroll i la calor eren aclaparadors. Els soldats renegaven quan es cremaven accidentalment en tocar els canons. Tots estaven sords. En Kit s’havia fixat que els veterans que feia anys que servien a l’artilleria s’havien quedat sords per a tota la vida: ara ja sabia per què.

Tan bon punt es buidava un carro de municions, s’enviava al parc d’artilleria perquè el tornessin a carregar. Mentrestant, l’escamot d’artillers se servia d’un segon carro.

Costava de veure quins resultats obtenien, ja que les posicions enemigues estaven envoltades de fum del mateix armament. Es deia que una bomba que tenia com a objectiu una línia d’infanteria podia matar tres homes. Si la metralla explosiva impactava contra una caixa de pólvora, en matava molts més.

El foc enemic sens dubte estava castigant l’artilleria britànica. Els soldats queien en combat, i sovint cridaven. Els desballestaven els canons i els seus carros. Les dones que havien seguit els seus homes fins a la guerra s’emportaven els ferits i els morts arrossegant-los a força de braços. En un racó llunyà del pensament d’en Kit, amb prou feines conscient, es va despertar un record atroç: el seu pare, esclafat pel carro d’en Will Riddick, xisclant cada vegada que intentaven bellugar-lo. No aconseguia espantar aquella imatge del cap, però sí que era capaç d’ignorar-la.

La infanteria aliada atacava Ariñez pel flanc oposat, i s’ordenà als canons britànics que cessessin el foc, pel temor que toquessin la seva gent.

Finalment, els canons francesos van callar, i en Kit va suposar que era el senyal que els aliats havien vençut la batalla per emparar-se del poble. No sabia com ni per què. El que més el sobtava era com s’havia abstret amb la feina que li tocava fer i s’havia oblidat del perill en què estava ficat de ple. No és que fos una qüestió de valentia, va pensar; senzillament anava massa atrafegat per pensar-hi.

La fumera encara no s’havia esvaït del tot quan van rebre l’ordre de tornar a desplaçar-se. Van portar els cavalls i els bous al davant. Mentre els aparellaven, un grup d’oficials van passar pel seu costat cavalcant; els guiava una figura escardalenca i allargada, vestida amb un informe de general cobert de pols. Algú va dir:

—És el Nàpies!

Devia ser en Wellington, va pensar en Kit. L’home realment tenia un bon nas, i acabat en ganxo.

—En marxa! —va cridar Wellington amb urgència.

Un coronel de la vora li preguntà:

—Senyor, en columna o en fila?

—Tant me fa, però per l’amor de Déu, poseu-vos en marxa!

Van desplaçar els canons un metre i mig endavant i, en acabat, a poca distància d’un poble que algú va dir que es deia Gometxa, van topar amb una bateria francesa imponent. Mentre agafaven posicions, s’anaven afegint més canons als seus. En Kit va calcular que hi havia, pel cap baix, setanta canons a cada bàndol. Hi havia tanta fumera, que els sergents no podien veure el seu objectiu, i havien d’apuntar a les palpentes. Ara els canons aliats estaven massa a prop els uns dels altres, i les canonades trobaven el seu objectiu malgrat el fum.

Un carro que els aprovisionava amb municions noves va envestir un canó i el va fer malbé. En Kit va veure que les rodes i l’eix estaven intactes, i mentre arreglava les vares amb unes fustes, un projectil va aterrar en un canó proper i va impactar contra la munició. L’ona expansiva va tombar en Kit a terra, i el món va caure en un silenci sepulcral. Es va quedar una estona —no sabia quanta— estès, estabornit, i després es va aixecar amb penes i treballs. Li feia mal el coll. Es va tocar amb la mà una substància enganxosa, i quan la va enretirar la tenia vermella de sang.

Va reprendre la tasca d’arreglar les vares del carro. A poc a poc recuperava l’oïda.

La infanteria aliada avançava. Els canons disparaven per sobre dels caps dels britànics amb l’esperança d’inutilitzar els canons francesos, però malgrat els seus esforços, en Kit va veure com queien molts soldats d’infanteria. I els companys que sobrevivien continuaven corrent, dirigint-se de cap a la boca dels canons enemics. Un dia abans i en Kit s’hauria quedat meravellat davant d’un acte de valentia com aquell. Avui no: la indiferència dels companys era absoluta, exactament com la seva.

I aleshores els canons francesos van callar.

L’artilleria aliada va tornar a avançar, però aquesta vegada no podien atrapar la seva pròpia infanteria. Mentre el fum s’esclarissava, en Kit va veure que les forces aliades s’havien escampat per la plana en tota la seva amplada, en una línia que devia fer tres quilòmetres de llarg. La línia avançava, i pel que semblava la resistència feia aigües. Els artillers van rebre ordres d’aturar-se i d’esperar noves ordres.

En Kit de sobte es va adonar que estava exhaust, i es va estirar a terra. El sentiment de calma era un luxe, el millor que havia sentit mai. Va rodolar per posar-se de panxa enlaire i va tancar els ulls contra la llum del sol.

Al cap d’una estona, una veu digué:

—Valga’m Déu, Kit! Que ets mort?

Era en Roger. En Kit va obrir els ulls.

—No, encara no.

En Roger es va agenollar als seus peus i es van abraçar. Van aguantar l’abraçada uns moments, i després es van donar uns copets a l’esquena amb un gest viril, només per guardar les aparences.

En Roger es va aixecar, va mirar en Kit, i va riure.

—Què passa? —va dir en Kit.

—Hauries de veure quina fila fas. Tens la cara negra pel fum, l’uniforme tacat de sang i, pel que sembla, t’has quedat sense un camal dels pantalons.

En Kit va abaixar la vista.

—I com deu haver estat, això?

En Roger va tornar a riure.

—Deus haver tingut un dia molt mogut.

—Doncs sí —va dir en Kit—. Hem guanyat?

—Sí, senyor —va fer en Roger—. Hem guanyat.

La causa contra en Jarge Box va arribar a l’estiu davant del tribunal de l’audiència provincial, reunit a la Casa dels Gremis. La Sal era al seu costat, dreta, a la sala del Consell. Quan el jutge va entrar, quasi li va agafar un cobriment de cor, en veure que era el mateix voltor de nas aguilenc que havia fet penjar el jove Tommy Pidgeon feia vuit anys. Si hi havia alguna esperança, gairebé es va esvair a l’instant.

«Si en Tommy continués viu, ara seria un bordegàs», va pensar amb amargor. Qui sap si hauria esdevingut un ciutadà honrat, només que algú li hagués donat una oportunitat. Però no l’havia tingut.

Resava perquè avui a en Jarge li donessin una oportunitat.

Mentre el jurat prestava jurament, la Sal va observar la cara dels homes —ben alimentats, segurs de si mateixos, de moral estreta—, i s’adonà que tots eren manufacturers tèxtils. Per descomptat, en Hornbeam havia pressionat el xèrif Doye perquè s’assegurés d’aquesta composició. Aquestes persones eren les que tenien més les de perdre amb el luddisme, les que estarien més disposades a donar exemple amb l’execució d’algú —qui fos—, per tal d’espantar els luddites i dissuadir-los.

Però aleshores va veure que en Doye havia comès un error. Un dels membres del jurat era l’Isaac Marsh. La seva filla estava casada amb en Howard Hornbeam, i en Doye segurament havia donat per fet que en Marsh seria de l’ala dura. Això no obstant, ell era tintorer, un sector de la indústria drapera que encara no s’havia mecanitzat, per tant, no tenia cap motiu per declarar en Jarge culpable. I per si no fos prou, era metodista, i potser dubtava a l’hora de sentenciar un home a mort.

S’obria una petita escletxa d’esperança.

Els testimonis del tribunal trimestral es van repetir. La Maisie Roberts va assegurar que havia vist en Jarge al carrer mentre les campanes repicaven, i la Marie Dodds va dir que la Sal hauria pogut tocar les campanes, però la Sal va jurar que en Jarge no havia sortit de la cambra de cordes mentre les campanes tocaven; per tant, cometia perjuri per segona vegada.

El jutge, en les seves conclusions, no buscava l’equitat. Va dir als membres del jurat que havien de contraposar el testimoni de dues persones, la senyora Roberts i la senyora Dodds, que no tenien cap motiu per mentir, contra el de la senyora Box, que potser sí que mentia per salvar la vida del marit.

Els membres del jurat, els únics que seien a banda del jutge, van començar a deliberar, però el seu dictamen no va arribar ràpidament. De seguida es va evidenciar que onze d’ells estaven d’acord i que n’hi havia un en discòrdia: l’Isaac Marsh. No deia gran cosa, però mentre els altres enraonaven, ell, de tant en tant, anava fent que no amb el cap amb el posat greu.

Van renéixer les esperances. El jurat havia d’emetre un veredicte unànime. Si no ho aconseguien, en teoria, s’havia de celebrar un nou judici. En la pràctica, segons havia sentit dir, el jurat de vegades intentava arribar a un acord, com ara declarar l’acusat culpable d’un delicte de menor gravetat.

Al cap d’una estona tots van començar a assentir i van tornar a seure als seus llocs, com si ja tinguessin la resposta.

Aleshores, un d’ells es va aixecar i va anunciar que havien arribat a un veredicte unànime.

—Culpable, senyoria, tot i que es recomana fermament que es tingui clemència amb el condemnat.

El jutge els va agrair la feina i tot seguit va agafar una cosa que tenia a sota la taula. La Sal va saber al moment que estava a punt de posar-se el mocador negre i sentenciar en Jarge a mort, malgrat la recomanació del jurat.

—No —va murmurar ella—, si us plau, senyoria, no.

Les mans del magistrat, agafant el mocador, van aparèixer per sobre la taula que tenia al davant, i aleshores l’Amos Barrowfield es va avançar amb un pas i va dir ben fort i clar:

—Senyoria, el 107è regiment d’infanteria de Kingsbridge està lluitant contra els francesos a Espanya.

El jutge va fer cara d’indignació. Intervenir quan era el moment de dictar sentència no era gaire habitual, tot i que no excepcional.

—I això què hi té a veure, amb aquest judici? —va preguntar el jutge.

—Molts homes de Kingsbridge han mort en la causa, i el regiment necessita reclutes. Em penso que vós teniu el poder d’enviar un home a l’exèrcit com a alternativa a la pena de mort. Aleshores serà el Senyor qui decidirà si viu o mor. Us recomano rotundament seguir aquesta via amb en Jarge Box, no pas per compassió, sinó perquè és un home robust i seria un soldat de primera. Gràcies, Senyoria, per haver-me deixat intervenir. —I va fer un pas enrere.

L’Amos havia parlat fredament, com si no li importés en Jarge, com si l’única cosa que volgués fos ajudar l’exèrcit. La Sal sabia que aquesta no era la seva posició: l’Amos havia triat la via més probable per persuadir el jutge, que evidentment no estava gaire torbat per la compassió.

Però funcionaria? El jutge va dubtar; es va quedar assegut amb el mocador negre entre les mans. La Sal panteixava. La sala havia emmudit.

A l’últim el jutge va parlar:

—Queda sentenciat a unir-se al 107è regiment d’infanteria.

La Sal va sentir un alleujament, si bé les cames li feien figa.

—Si lluita amb valentia pel seu país —va dir el jutge—, potser podrà trobar la manera d’expiar els delictes comesos.

La Sal murmurà a en Jarge:

—Tu muts i a la gàbia.

En Jarge no va badar boca.

—Passem al cas següent.





37


Després de la batalla de Vitòria, tot va anar a mal borràs per a Napoleó Bonaparte.

La batalla de Leipzig havia estat l’acció bèl·lica més important que havia viscut Europa fins aleshores. S’havia lliurat el mes d’octubre i hi havien participat més de mig milió de soldats, i Napoleó l’havia perdut. Mentrestant, l’exèrcit de Wellington creuava els Pirineus i envaïa França des del sud.

Napoleó va tornar a París, però els exèrcits que l’havien derrotat a Leipzig el van capturar. El març del 1814, els aliats, capitanejats pel tsar de Rússia i el rei de Prússia, van entrar a la capital francesa triomfants.

Al cap d’uns dies, l’Amos va llegir un titular de la Kingsbridge Gazette que deia:

NAPOLEÓ ABDICA!

Podia ser cert?

El text continuava:

El comunicat del general Charles Stewart confirma els fets. El tirà destronat ha renunciat als drets de la monarquia i ha acceptat exiliar-se a l’illa d’Elba, un punt insignificant a la costa de la Toscana.

—Al·leluia! —va exclamar l’Amos. La guerra s’havia acabat.

Aquella nit als carrers de Kingsbridge hi va haver festa grossa. Homes que no havien servit mai en cap exèrcit alçaven les gerres de cervesa i compartien la glòria. Les dones demanaven quan tornarien a casa els marits i els fills, però ningú no en tenia la resposta. Els nens fabricaven espases de fusta amb les mans i feien promeses de participar en la pròxima guerra. Les nenes somiaven que es casarien amb un soldat valerós vestit amb una casaca vermella.

A Wellington el van nomenar duc.

L’Amos va anar a visitar la Jane a casa seva amb un regal per al seu fill, un globus terraqüi. Es va estar hores explicant-lo a en Hal, que tenia una àvida curiositat per a aquestes temes. L’Amos li va ensenyar els llocs on els exèrcits britànics i els seus aliats s’havien enfrontat en combat a les forces napoleòniques.

En acabat, va seure a la sala d’estar de la casa Willard, al pis de sobre, contemplant la catedral de la finestra estant, mentre la Jane li llegia una carta del seu marit.

Estimada Jane,

Soc a París i per fi ha arribat la pau. El 107è regiment d’infanteria ha destacat en la seva comesa fins al final; vam aconseguir una victòria aclaparadora a Tolosa de Llenguadoc. (Això va ser pocs dies després que Napoleó reconegués la derrota, però les notícies no ens van arribar fins que va cessar la batalla).

El regiment ha lliurat una bona guerra. Hem perdut relativament pocs homes en les darreres batalles. Entre els oficials, només van manllevar la vida a l’alferes Sandy Drummond, el fill del marxant de vins. El capellà, en Kenelm Mackintosh, va rebre una bala a les natges; tota una vergonya per a un clergue! El metge li va treure la bala, li va netejar la ferida amb ginebra i la va embenar, i el capellà sembla que s’hagi recuperat, tot i que va mig coix. L’alferes Joe Hornbeam ha acabat sent un bon soldat malgrat la seva joventut. Ja pots dir al dèspota del conseller que el seu net encara és viu.

Els dos homes de Kingsbridge que s’havien allistat a l’artilleria van acabar sent valuosos a Vitòria, especialment en Kit Clitheroe, que ja el tenia per un bon oficial arran del servei prestat a la milícia. L’he reclamat perquè sigui el meu ajudant de camp.

Ara el regiment avança cap a Brussel·les.



—Cap a Brussel·les? —va dir l’Amos—. Com és això?

—Ara ho veuràs —va respondre la Jane, i va continuar llegint.

La plana major dels estats vencedors es reuneixen a Viena, on decidiran com es divideix Europa de cara al futur, i intentaran garantir que no es repeteixi mai més una guerra tan llarga i atroç com aquesta. Entre les dificultats que afronten hi ha els Països Baixos. Napoleó va entregar els territoris que hi havia conquerit, però a qui pertanyen ara? Mentre la resposta a aquesta pregunta es discuteix a fons a Viena, algú ha d’agafar les regnes del govern a Brussel·les, i corren rumors que un exèrcit britànic i un exèrcit prussià assumiran el control compartit dels Països Baixos, fins que es prengui una decisió en ferm.

I el 107è regiment d’infanteria formarà part de les forces britàniques.



—Això vol dir que cap dels homes de Kingsbridge no tornarà a casa —va dir l’Amos—. Hi haurà un fort malestar entre els nostres vilatans.

—Doncs no serà el meu cas. A mi no em canvia gran cosa si en Henry és aquí o a milers de milles de distància.

L’Amos va desitjar que no li tornés a sortir amb la cançó de com d’infeliç era amb el seu marit; no s’hi podia fer res. Però no es va queixar. Volia estar-hi bé per poder veure en Hal.

—I com continua la carta? —va fer ell.

L’agost del 1814, el regiment s’havia instal·lat en un campament militar a les foranies de Brussel·les. Que a en Kit l’haguessin transferit del cos d’artilleria al 107è regiment d’infanteria per ser l’ajudant de camp del comte de Shiring era tot un honor; això no obstant, si li haguessin donat l’alternativa de triar, en Kit hi hauria renunciat, perquè el separava d’en Roger, que continuava al costat dels artillers. En Kit ara no sabia on parava en Roger, i això el neguitejava.

En altres aspectes, estava feliç. Guanyava deu xílings al dia bruts. Un soldat ras cobrava vuit penics al dia. La seva feina consistia a portar missatges amunt i avall i a fer encàrrecs per al comte, però en temps de pau no hi havia gaire cosa per fer, i dedicava les estones lliures a aprendre alemany.

S’havia fet amic d’un jove oficial de la legió alemanya del rei, una unitat de l’exèrcit britànic de catorze mil efectius enclavats a Bexhill-on-Sea. Aquesta particularitat es devia bàsicament al fet que el rei Jordi III d’Anglaterra també era el dirigent de l’estat alemany de Hannover. A les terres del costat hi havia un batalló alemany acampat, i en Kit i el seu amic s’intercanviaven classes d’idiomes.

En Kit havia manat als soldats del 107è regiment d’infanteria que plantessin les tendes de campanya ben arrenglerades i que cavessin latrines als marges del campament. Se sancionava amb una multa qui no buidés la bufeta on tocava. A les Filatures Barrowfield havia après que, per més que les normes fossin en benefici de tothom, també s’havien d’imposar.

El capellà Mackintosh tenia una petita tenda pròpia, com els oficials. En Kit el va anar a visitar i se’l va trobar estès sobre una màrfega fina, embolcallat amb flassades. Tenia els cabells rossos molls. En Kit s’agenollà al seu costat i li posà la mà al front: estava bullint.

—Senyor Mackintosh, no està bé —va dir.

—He enganxat un refredat. Ja em recuperaré.

—A veure, deixi’m veure el cul. —Sense esperar el seu consentiment, en Kit va enretirar les flassades i li va abaixar els calçons. La ferida li supurava i la pell del voltant s’havia envermellit—. Això fa molt mal aspecte —va dir en Kit; li va posar la roba a lloc i el va acotxar amb les flassades.

—Ja em recuperaré —va repetir en Mackintosh.

En una caixa de municions buida, hi tenia una gerra d’aigua i un got. En Kit va posar aigua al got i el va allargar a en Mackintosh, que se la va empassar assedegat. No en quedava gaire, de manera que en Kit va agafar la gerra.

—Vaig a buscar-li més aigua —va dir.

—Gràcies.

En un dels racons del prat hi havia un riu d’aigua clara; un dels motius pel qual s’havia triat aquell indret per aixecar-hi el campament. En Kit va omplir la gerra i va tornar. Quan va entrar a la tenda, va canviar d’idea.

—Crec que no hauria de dormir a terra —va dir—. Vaig a veure si el puc traslladar a algun lloc més còmode fins que es recuperi.

—El meu lloc és aquí, amb els soldats.

—Deixem que sigui el coronel qui ho decideixi.

Formava part de la feina d’en Kit assegurar-se que el coronel estava al corrent de tot allò important que passés dins del regiment, i va informar-lo sobre la malaltia del capellà.

—La ferida no s’ha guarit bé —va dir—. Té febre.

—I tu què faries? —El comte sabia que quan en Kit li presentava un problema, normalment ja tenia previst un remei.

—Jo el posaria en una casa d’hostes en condicions a Brussel·les. Segurament només necessita escalfor, un llit tou i repòs.

—I s’ho pot permetre?

—Ho dubto. —Els capellans cobraven menys que els oficials—. Escriuré a la seva dona pels diners.

—Molt bé.

—Demà haig d’anar a la ciutat a recollir nous reclutes anglesos. Ja que hi soc, miraré a veure si trobo una casa d’hostes com cal.

—Bona idea. Jo li pagaré els comptes mentre no arriben els diners d’Anglaterra.

En Kit esperava que el comte s’oferís a pagar-ho.

—Gràcies, senyor.

Aquell matí a primera hora, en Kit es dirigí a les quadres on es mantenien els cavalls dels oficials. Va triar una egua d’edat avançada. Havia après l’hàbit de muntar cavalls a l’exèrcit i ara cavalcava sense pensar-hi, però tot i així s’estimava més una muntura serena, lenta.

Va emportar-se un alferes jove que enraonava una mica de francès. El noi va triar un poni de pit robust.

Van cavalcar fins a Brussel·les. Van descartar des d’un bon començament l’imponent centre de la ciutat, més car, i van buscar cases d’hostes pels concorreguts carrerons adjacents. N’hi havia que eren tan brutes, que en Kit les va rebutjar en qüestió de segons. Finalment, van trobar un lloc net que regentava una vídua italiana, l’Anna Bianco. Se la veia una persona afable que acolliria i protegiria un impedit, i de la cuina n’arribava una aroma que feia venir salivera. Tenia una habitació espaiosa que donava al carrer amb uns grans finestrals. En Kit li va pagar la bestreta de dues setmanes i li digué que l’inquilí s’hi traslladaria a viure l’endemà.

Haurien de portar en Mackintosh amb una carreta. Amb la ferida que tenia no podria seure sobre el cavall.

Tot seguit, en Kit i l’alferes van cavalcar fins a una taverna anomenada Hôtel des Halles, a la riba est del canal d’Anvers. Va veure una gran gavarra tirada per cavalls al costat de la plaça i va imaginar que els reclutes ja havien arribat. Hi havia un centenar d’homes i un grapat de dones al pati, amb un sergent anglès al capdavant.

—Cent tres homes, senyor —va dir a en Kit—, més sis dones que segueixen els seus marits, totes prou respectables.

La gavarra devia anar plena a rebentar, va pensar en Kit. Segurament al sergent li havien donat diners per a dues barcasses, però havia enxubat els reclutes en una i se n’havia embutxacat la diferència.

—Gràcies, sergent. Quan han menjat per última vegada?

—Han pres un bon esmorzar a trenc d’alba. Pa i formatge, i un gotet de cervesa.

—Això els hauria de donar forces una estona més.

—I tant.

—D’acord, doncs. Fes que formin de cinc a cinc i jo ja els posaré en marxa.

—Ara mateix, senyor.

Ell els avaluava detingudament mentre el sergent els alineava. Tenien els uniformes ronyosos del viatge. A part dels joves, més entusiastes, en general era un grup fúnebre, segurament penedit de l’impuls que els havia portat a oferir-se voluntàriament. Amb tot, feien cara de bona salut. Els ensinistrarien i marxarien per no abaixar la guàrdia, però no haurien de lluitar. La guerra s’havia acabat.

Li va cridar l’atenció l’esquena d’un home alt amb un bon espatllam, i va concloure com d’útil li seria per maniobrar els canons en un camp de batalla. Tenia una cabellera llarga, rossa i desordenada, i li resultà vagament familiar. L’home es va girar, i en Kit es va quedar d’una peça en veure que era en Jarge Box.

Què hi feia allà? Potser havia perdut la il·lusió de trobar feina i s’havia allistat a l’exèrcit a la desesperada. O bé el més probable era que l’haguessin jutjat per un delicte greu, del qual l’haguessin declarat culpable, i l’havien sentenciat a enrolar-se a l’exèrcit.

La relació d’en Kit amb el seu padrastre havia estat difícil, però ara s’alegrava de veure’l. Quan se li va apropar, la cara d’en Jarge —que tenia l’aspecte de qui suporta estoicament les tribulacions d’un viatge llarg ple d’incomoditats— va esclatar a riure.

—L’os pedrer! —va exclamar en Jarge—. No sabia si m’acabaria trobant amb tu.

En Kit va fer una encaixada de mans enèrgica.

—Has arribat en bona hora —va dir—. La guerra s’ha acabat.

Aleshores va mirar més enllà de l’espatllam d’en Jarge i hi va veure la seva mare.

En Kit es va desfer en plors.

Se n’hi va anar de cap i la va abraçar. En Kit s’havia quedat sense paraules. Estava aclaparat de tanta felicitat i amor.

Finalment, ella va enretirar-se un pas i el va examinar de cap a peus.

—Vaja, vaja —va dir—. Tens la cara ben torrada, el cos neulit, i tot i així ets un home dret i fet. —Li va tocar el coll, just darrere de l’orella—. Amb cicatriu inclosa.

—Un record d’Espanya —va aclarir en Kit—. Mare, fas bona cara. —La Sal rondava els quaranta-cinc anys, però se la veia amb una salut de ferro, com sempre—. Com ha anat el viatge?

—La gavarra anava per sobre de la seva capacitat. Però ara ja som a terra.

—Heu menjat?

—Hem pres un esmorzar frugal.

—Al campament us espera el dinar.

—No saps les ganes que tinc de tastar-lo.

—Aleshores, anem fent via.

En Kit va recular i va deixar que el sergent continués amb les seves tasques per disposar-los en una columna de marxa.

Un cop organitzats, en Kit va muntar al seu cavall per guiar-los. Alçant la veu tal com havia après per fer-se sentir, va cridar:

—Ser a l’exèrcit és molt senzill. Si feu el que jo us digui, quan us ho digui i ho feu com ha de ser, us ho passareu bé. —La resposta va ser una remor de sís silenciosos: era prou just—. Si em feu emprenyar, us les faré passar tan putes, que us estimareu més ser morts.

Aquesta vegada van riure tots, si bé el nerviosisme anava per dins.

De fet, en Kit no les feia passar putes a ningú. Ara bé, l’amenaça donava resultats.

I ja per acabar, va dir:

—I no faig broma… En marxa!

Va fer virar el cavall i el va esperonar a caminar, i els reclutes el van seguir.

Era mig matí quan l’Elsie va rebre una carta d’en Kit Clitheroe. En guardava el record d’un vailet llest de l’escola dominical. I ara el petit Kit era capità del 107è regiment d’infanteria amb base a Brussel·les.

Si en Kit i la seva mare s’haguessin quedat al seu poble, encara serien uns jornalers del camp miserables que no haurien viatjat més enllà de Kingsbridge. Com els havia canviat la vida la indústria i la guerra!

Va llegir i rellegir la carta d’en Kit. Pel que semblava, en Kenelm estava malalt de gravetat. Hi va estar rumiant tot el matí, i finalment es va endur la carta per ensenyar-la a l’hora de dinar a la seva mare i a l’Spade.

L’Arabella va coincidir amb ella que no pintava bé.

—La infecció ha persistit massa temps —va dir—. Tant de bo fos aquí, així el podríem cuidar, però amb el viatge empitjoraria.

—Que amable que el comte li pagui la casa d’hostes —va dir l’Elsie—; li enviaré els diners immediatament. Encara em queda bona part de l’herència del pare.

L’Arabella encara semblava capficada.

—No sé què més podríem fer pel pobre Kenelm.

Aquesta era la pregunta que havia neguitejat l’Elsie tot el matí, però hi havia trobat una solució.

—Haig d’anar a Brussel·les i cuidar-lo —va dir ella.

—Elsie, ni parlar-ne! —va exclamar l’Arabella—. És un trajecte massa perillós.

—No, no ho és —va fer l’Elsie—. Agafo la diligència fins a Folkestone, faig una breu travessia per mar i després recorro els canals en una gavarra fins a Brussel·les.

—Qualsevol viatge per mar és perillós.

—Però aquest ho és menys que els altres.

—I quant de temps et quedaràs a Brussel·les?

—Fins que en Kenelm es recuperi.

—De les criatures, ja ens n’ocuparem nosaltres, no pateixis. Oi que sí, David?

—Ho farem amb molt de gust.

Els fills de l’Elsie tenien entre vuit i disset anys.

—No caldrà —va dir—. Poden venir amb mi. Llogaré una casa. A la canalla els anirà bé. Així aprendran francès.

—Els obrirà la ment —va dir l’Spade—. Jo ho veig bé.

A l’Arabella no li acabava d’agradar el pla de l’Elsie.

—I l’escola dominical?

—Que la porti la Lydia Mallet mentre jo no hi sigui. L’Amos l’ajudarà.

—Però tot i així…

—Haig d’ajudar en Kenelm. M’hi vaig casar i l’hi dec.

L’Arabella va estar meditant una bona estona, fins que va cedir.

—Sí —va dir, poc convençuda—, és clar.

La Jane va llegir un llarg reportatge a The Lady’s Magazine que li va fer volar la imaginació, i el va ensenyar a l’Amos. Brussel·les era la nova destinació triada per anar a la moda, segons deia l’article. La gent que durant anys anava a riuades a Bath, aparentment per banyar-s’hi —realment per ballar, xafardejar i lluir la seva roba més selecta—, ara feien el mateix a Brussel·les. Assistir a dinars, anar de pícnic, a caçar i al teatre s’havien convertit en les noves aficions dels expatriats. La ciutat era plena d’oficials gallards amb uniformes esplèndids. Els valsos agosarats, amb un contacte íntim d’escàndol, s’hi ballaven tan bon punt se’n presentava l’ocasió. Podien néixer amistats d’allò més gratificants entre persones que normalment no es coneixerien a Londres; un comentari que a l’Amos li va sonar a adulteri. A Brussel·les hi havia un bon grapat de visitants de l’aristocràcia anglesa, i la duquessa de Richmond era la seva màxima representant en societat.

L’Amos ho va trobar una mica repulsiu.

—Personalitats de l’alta societat forassenyades ballant una dansa obscena —va remugar. Aleshores va tenir un pensament—. Però totes voldran comprar roba nova.

—Justa la fusta! —va fer la Jane, triomfant—. Ara ja ho veus tot d’un altre color.

Hi hauria una demanda creixent de teles selectes, va pensar l’Amos. I seria molt profitós, ja que l’encàrrec d’uniformes militars —la gallina dels ous d’or del seu negoci— ara cauria en picat. Havia de contactar amb compradors dels Països Baixos.

—Potser que vagi a Brussel·les —va dir la Jane.

—Tu també?! —va dir l’Amos.

—Què vols dir?

—L’Elsie se n’hi va per tenir cura d’en Kenelm. Està malferit. La Lydia s’ocuparà de l’escola dominical, i jo li donaré un cop de mà.

—Tu faries el que fos per l’Elsie.

L’Amos es va quedar perplex.

—Què vols dir?

—Ets tot un món, Amos Barrowfield.

—No sé pas on vols anar a parar.

—No, ja ho pots ben dir.

L’Amos no tenia paciència per a converses enigmàtiques.

—A més, qui estarà per en Hal mentre siguis fora?

—Me l’emportaré.

—Vaja. —O sigui que l’Amos no el veuria—. I quant de temps?

—No ho sé. Fins que en Henry sigui allà… com a mínim.

—És clar.

—Ja friso per anar-hi. És exactament la mena de vida que sempre he volgut però que en Henry no m’hauria donat mai: festes, balls i vestits nous.

La Jane no canviaria mai, va pensar l’Amos. Sort que ella l’havia rebutjat. Si algun dia ell es casés, ho faria amb una persona seriosa.

Se n’havia deslliurat d’una de bona.





38


L’Elsie no havia viatjat mai en vaixell, ni havia estat en un país estranger, i no s’havia allotjat mai en una casa d’hostes. Tenia quatre nocions de francès, no acabava d’aclarir-se amb el canvi de moneda i estava desconcertada per l’aparença estranya de les cases, els comerços i la roba que la gent vestia. No era una persona tímida, però no s’havia imaginat mai les dificultats que hauria d’entomar tota sola.

Ara s’adonava que havia estat un gran error viatjar a Brussel·les amb les cinc criatures, i quan finalment va seure sobre un llit bonyegut de l’habitació polsegosa d’un hotel amb els baguls i la seva prole escampada al voltant, va plorar.

Amb gran esforç, va aconseguir fer arribar un missatge al comte de Shiring al campament del 107è regiment d’infanteria, i a partir d’aquí la situació va millorar. El seu missatger va tornar amb una nota amable del comte i un sobre a part, sense segellar, perquè ella el lliurés a la duquessa de Richmond. A la carta demanava a la duquessa que estengués una mà d’amistat a la senyora Mackintosh, i esmentava que l’Elsie era la filla del difunt bisbe de Kingsbridge i l’esposa d’un capellà militar britànic que havia resultat ferit a Tolosa de Llenguadoc.

L’endemà, l’Elsie va anar a la residència Richmond, al carrer de la Blanchisserie. Era una casa de tres plantes i hi havia espai de sobres per als catorze fills que la duquessa havia tingut. No estava pas situada en un dels barris més cars de Brussel·les, i corrien rumors que el duc i la duquessa s’hi havien traslladat per estalviar diners. Era més econòmic viure allà que a Londres. Una ampolla de xampany només costava quatre xílings, una diferència que poc afectava el pressupost de l’Elsie, però segurament estalviava una fortuna als Richmond, amants com eren de les festes.

La recomanació d’un comte, afegida a la referència d’un bisbe i d’un capellà militar ferit, era suficient per vèncer l’esnobisme de la duquessa, àmpliament conegut, i va rebre l’Elsie amablement. Destacava més per l’elegància que per la bellesa, amb un bon nas i una barbeta que emmarcaven una boca de pinyó. Va donar a l’Elsie un paperet amb el nom d’un marxant de Brussel·les que dominava l’anglès i que la podia ajudar a trobar una casa de lloguer en bones condicions.

L’Elsie es va instal·lar en una casa adossada a tocar de la catedral de Saint Michel i de Sainte Gudule, i s’hi va traslladar a viure amb els cinc fills. Va anar a la casa d’hostes a buscar en Kenelm, i la va sorprendre observar que al seu home li feia llàstima acomiadar-se de la Signora Bianco, que era evident que s’havia guanyat la gratitud del capellà.

La casa que l’Elsie havia llogat no era majestuosa, però sí acollidora. I el millor de tot era que no quedava lluny de la joia de Brussel·les: el parc, que tenia entre dotze i setze hectàrees esplèndides de gespa, camins de grava, estàtues i fonts. No s’hi permetia l’entrada de cavalls, per tant, la gent podia deixar-hi les criatures córrer lliurement sense patir per si els atropellava un carruatge.

Sempre que feia bo, l’Elsie s’enduia en Kenelm al parc. Al començament, l’havia de portar en una cadira de rodes, però ben aviat es va recuperar i va poder caminar, si bé a poc a poc. Sempre els acompanyaven dos o tres fills, que solien agafar una pilota per jugar-hi.

De tant en tant es trobava la Jane, la comtessa de Shiring, que ara vivia a Brussel·les. Conversaven en to amistós. La Jane s’havia fet amiga íntima de la duquessa de Richmond.

La Jane preguntà a l’Elsie per què havia declinat totes les invitacions a festes de la duquessa i dels altres. L’Elsie li va respondre que no tenia temps per a aquestes coses, amb cinc criatures i un marit convalescent per cuidar. I era ben cert, tot i que també trobava trivials i avorrits els balls, els pícnics i les curses de cavalls. No suportava les constants converses insubstancials. Això, no ho va dir a la Jane.

En una ocasió, l’Elsie va veure la Jane amb un oficial ben plantat, el capità Percival Dwight, i la Jane no parava de xerrar. Se la veia especialment contenta i encisadora mentre flirtejava amb el capità, i l’Elsie es va preguntar si no tenien un afer. S’afigurava que era més fàcil cometre adulteri en un país estranger, però no sabia ben bé per què.

Una tarda de desembre, freda però assolellada, l’Elsie i en Kenelm seien en un banc, observant l’espectacle de l’aigua en una font mentre vigilaven de reüll la Martha i en Georgie, els petits de la casa. L’Elsie estava impressionada amb el canvi que havia fet el seu marit. La ferida només era una part del motiu. Havia presenciat molt de patiment i mort, i se li notava en la cara demacrada. Els ulls observaven el seu interior, i hi veia els records de les matances. Poc en quedava, del jove clergue ambiciós i arrogant amb qui s’havia casat. A ella li agradava més així.

—Gairebé ja estic a punt per tornar al regiment —va dir ell.

No estava a punt, a parer de l’Elsie. El cos es recuperava més ràpid que el cap.

Si hi havia un soroll sobtat a fora al carrer —d’un embalum que algú deixava caure sobre la plataforma d’un carro o d’un martell d’un manobre que enderrocava una paret—, ell acotava el cap i s’agenollava de seguida sobre la catifa de la sala d’estar.

—No tinguis pressa —va dir ella—. Primer assegurem-nos que estàs recuperat del tot. Em sembla que vas caure malalt perquè vas tornar massa d’hora a la feina.

Ell no ho va acceptar.

—Déu em va enviar aquí per ocupar-me del benestar espiritual dels soldats del 107è regiment. És una missió sagrada.

Semblava que hagués oblidat que l’únic motiu pel qual s’havia fet capellà era per tenir més possibilitats perquè el nomenessin bisbe.

—La guerra s’ha acabat —va dir ella—. Segur que ja no hi ha tanta necessitat.

—Als soldats els costa tornar a la normalitat. S’han fet seva la idea que la vida no val res. Han mort homes i han vist morir els seus amics. Experiències com aquestes fan abaixar el llindar de la compassió. L’única manera de sobreposar-s’hi és amb la indiferència. Ja no poden tornar a ser uns homes normals i corrents. Necessiten ajuda.

—I tu els pots donar aquesta ajuda.

—Segurament, no —va dir amb una espurna de la seva antiga seguretat—, però Déu els pot ajudar, només cal que recorrin a Ell.

L’Elsie se’l va mirar en silenci diverses vegades, i finalment va dir:

—Ets conscient de tot el que has canviat?

Ell va assentir pensativament.

—Tot va començar a Espanya —va dir en Kenelm. Es va quedar mirant la font, però ella sabia que el que veia era un camp de batalla abrasat pel sol—. Vaig veure com moria un soldat jove, estès a terra, i la sang que s’escolava per la terra eixorca.

Va callar un moment, però l’Elsie no va dir res, li va donar el seu temps.

—L’enemic ens estalonava. Els companys de l’home ferit no tenien temps per consolar-lo; havien de disparar els mosquets, i carregar-los i tornar-los a disparar tan ràpidament com poguessin. Em vaig agenollar al seu costat i li vaig dir que aniria al Cel. Ell va parlar i, per culpa dels espetecs dels mosquets i de les explosions dels canons, vaig haver d’atansar l’orella als seus llavis per sentir-lo. «Al Cel?», va dir ell. «De debò?». I jo li vaig respondre: «Sí, si creus en Jesucrist Nostre Senyor». Aleshores vaig suggerir que reséssim el parenostre junts. «No t’amoïnis pel soroll», li vaig dir. «Déu ens pot sentir». I aquí va ser quan em va dir que no se’l sabia. —A en Kenelm se li van negar els ulls mentre ho recordava—. T’ho pots creure? —va dir—. No podia dir el parenostre.

L’Elsie sí que s’ho podia creure. La canalla nova que arribava a l’escola dominical de vegades no sabia qui era Jesús. Era poc habitual, però no un fet desconegut.

—Li vaig agafar la mà i vaig resar per ell, i quan vaig arribar a «Perquè són vostres per sempre, el regne, el poder i la glòria», el noi ja havia deixat aquest món enrere, i se n’havia anat a un lloc on no hi havia guerra.

—Que la seva ànima descansi en pau —va dir l’Elsie.

L’Spade es va quedar impressionat amb el Passage des Panoramas de París. A Londres no hi havia res semblant. Era un passatge pavimentat, de sostre envidriat, amb una corrua de botigues a una banda i a l’altra on venien de tot: joieria, llenceria, bombons, barrets, paper d’escriure i molt més. Anava del bulevard de Montmartre fins al carrer de Saint Marc. A un extrem i a l’altre s’apostava un home corpulent uniformat —a Anglaterra l’haurien anomenat «beadle»—, per mantenir ben lluny els pòtols i els pispes. Tot de dones parisenques elegants i d’altres països podien comprar sense mullar-se els capells quan plovia, ni enfangar-se les sabates per les tones de llot i porqueria acumulada als carrers. Una atracció afegida era una sala circular amb cúpula on s’exhibien pintures panoràmiques de diverses ciutats famoses, entre les quals hi havia Roma i Jerusalem.

L’Arabella estava entusiasmada. Hi va comprar un barret de palla, un mocador i una capsa de confits. L’Spade la va portar a una botiga on venien teles de luxe: seda, caixmir, lli fi, i mescles, en colors i patrons diversos. Va treure de la butxaca una targeta que deia, en francès, que ell era fabricant de teles excepcionals per a vestits d’alta costura i que seria tot un plaer mostrar a la mestressa algunes mostres a l’hora que més li convingués.

Ella li va contestar d’una tirada en francès. L’Abe, que tenia quinze anys i aprenia l’idioma a l’Escola de Gramàtica de Kingsbridge, li va preguntar si podia repetir el que havia dit però més lentament, i aleshores ho va traduir:

—Estaria encantada de rebre’t demà a les deu del matí.

L’Spade va fer una reverència i li donà les gràcies en francès. Tenia un accent que feia esgarrifar, però va posar la cara de disculpa més encisadora que s’hagi vist mai i ella va riure.

Quan van sortir fora de la galeria comercial, l’Spade va notar un canvi en l’ambient del carrer. N’hi havia que passejaven distretament, però d’altres estaven immersos en converses animades. No era la primera vegada que li hauria agradat entendre l’idioma.

Van passar pel costat d’una dona que seia a una vora del carrer amb una taula carregada de diaris. A l’Spade li va cridar l’atenció un titular que deia:

NAPOLÉON A FUI!

—Què hi diu? —va preguntar a l’Abe.

—No ho sé. En Napoleó ha fet alguna cosa, això està clar, però no sé quina.

—Pregunta-ho a la venedora.

L’Abe va assenyalar el titular.

—Madame, qu’est-ce que ça veut dire? —li va preguntar.

—Il a échappé —va dir ella. En veure que no l’entenia, ho va intentar unes quantes vegades més—. Il est parti! Il s’est sauvé! Il a quitté son prison!

—Crec que s’ha escapat —va traduir l’Abe a l’Spade.

L’Spade no se’n sabia avenir.

—De l’illa d’Elba?

La venedora de diaris assentia amb desfici.

—Oui, oui, oui! —Fent adeu amb la mà, anava dient—: Au revoir, Elba! Au revoir! —I tot seguit va esclafir a riure.

Això ho van entendre perfectament.

—Pregunta-li on se n’ha anat.

—Où va-t-il? —va preguntar l’Abe.

—Il est déjà arrivé en France! Au Midi!

L’Spade va comprar el diari.

L’Arabella semblava alarmada. Napoleó ja havia arribat a França, al Midi.

—Com pot haver estat? Em pensava que el vigilaven!

L’Spade va fer que no amb el cap, perplex i amoïnat. En tot cas, no podia ser que tornés al poder, oi?

—Tornem cap a la casa. Allà deuen tenir més novetats.

S’allotjaven en una casa d’hostes que regentaven un francès i la seva esposa anglesa, i per tant era un lloc sovintejat per turistes anglesos. Quan van arribar-hi, tothom era a la sala d’estar, parlant animadament. L’Spade els va mostrar el diari.

—Hi ha algú que pugui llegir això?

La dispesera, l’Eleanor Delacroix, el va agafar i va examinar l’article.

—Increïble! —va exclamar—. No sé com s’ho ha fet, però ha aconseguit reunir una petita flota de vaixells i un exèrcit de mil homes!

—En teoria hi havia un anglès que el vigilava —va dir l’Spade.

—En Neil Campbell —va dir Madame Delacroix—. Pel que sembla, ha sortit d’Elba dalt del Partridge amb un comunicat urgent per a Lord Castlereagh.

L’Spade va riure amb sarcasme.

—I què hi deia, en el comunicat? L’avisava que en Napoleó planificava escapar-se?

—No em sorprendria, però aquí no en diu res, d’això.

—On és ara?

—A Golfe-Juan, a la costa del sud…

—Per tant, no ve cap aquí. Quin descans.

—Això, ja ho veurem —va dir la dispesera—. Aquests diaris no ho saben tot.

—Però què podria fer a França, només amb mil homes?

La dona va arronsar les espatlles com ho faria una francesa.

—Jo només sé —va dir ella— que a en Napoleó no se l’hauria de subestimar mai.

L’Amos Barrowfield estava a punt de carregar una gran tramesa de llana merina en una gavarra que viatjaria canal avall fins a Combe i després per mar fins a Anvers. Era la seva primera gran comanda dels Països Baixos d’ençà que era un país alliberat, i es va preocupar que la tela s’entregués amb la màxima celeritat i amb totes les garanties, perquè tenia l’esperança d’aconseguir fer més negocis amb el mateix client i amb d’altres de la zona; tant és així, que s’ocupava personalment del transport pel canal.

El dia abans de la partença, va dinar a la cafeteria del carrer Major —xai al forn amb patates— i va llegir les últimes notícies.

El titular de la Gazette deia:

NAPOLEÓ A FRANÇA

—Dimoni! —va exclamar.

—Ja hi pots pujar de peus —va dir una veu, i l’Amos va alçar la vista i va veure en Rupe Underwood a la taula del costat, menjant el mateix xai i llegint el mateix diari.

L’Amos i en Rupe havien establert prou amistat, si bé en un temps havien estat rivals pels sentiments que tenien cap a la Jane Midwinter. Ara tots dos rondaven els quaranta anys, i l’Amos es va impressionar per com de gran s’havia fet en Rupe, i aleshores es va adonar que ell també havia envellit, i de la mateixa manera: uns quants cabells blancs, una consistència flàccida al voltant de la cintura, una aversió a córrer…

—En Napoleó va aterrar a la costa del sud de França en un lloc que es diu Canes, segons diu aquí. Després va anar a missa en una església de la vora.

—El pitjor de tot —va dir l’Amos— és que sembla que els homes de la zona van en ramat a unir-se al seu exèrcit.

—Tothom pensava que fugiria cap a algun racó del seu imperi que encara no hagi caigut.

—Segurament a Nàpols.

—Però el vam subestimar… un cop més.

L’Amos va assentir.

—Només hi ha un motiu que l’empeny a tornar a França amb un exèrcit, per petit que sigui. Vol tornar a ser emperador.

—I això és possible?

—M’imagino que molts francesos el rebrien amb els braços oberts. El nou rei, Lluís XVIII, sembla que ha fet tots els possibles per recordar-los per què tot va esclatar amb una revolució.

—Com per exemple?

—Diuen que ha recuperat l’antic costum reial d’oblidar-se de pagar els soldats.

—Creus que en Napoleó arribarà a París?

—Això és el que em pregunto jo. Demà tinc previst marxar cap a Anvers.

—I a quant queda, a set-centes o vuit-centes milles del sud de la costa francesa?

—Més o menys.

—Queda molt lluny.

—Sí, però igualment no sé si cancel·lar el viatge.

—L’accés a París no està obert a tothom que hi vulgui entrar. Hi ha unitats de l’exèrcit francès que en podrien barrar el pas.

L’Amos assentí. L’exèrcit francès s’havia posat al servei del rei, si més no en teoria, i rebria ordres de defensar el país contra en Napoleó.

—Sí —va dir l’Amos—. Des de París a Anvers encara hi ha unes dues-centes milles més. I els exèrcits britànic i prussià són els que ara defensen els Països Baixos. Així doncs…

—El risc que en Napoleó arribi fins a Anvers sembla mínim.

—I la partida que porto és gran, per això em fa cosa enviar-la sense supervisar. A més, vull encaixar les mans dels meus clients personalment. Els negocis rutllen millor quan et coneixes cara a cara.

—I doncs, què faràs?

—Encara no m’he decidit. És a dir, quanta tela blava de llana merina val la meva vida?

—Aquesta punyetera guerra —va lamentar en Rupe amb un sospir—. Ja han passat vint-i-dos anys i encara no s’ha acabat del tot. Ha estat un llast econòmic en tota la nostra vida adulta. I a sobre hem tingut la revolta del pa, les destrosses de màquines i lleis que penalitzen les crítiques al govern com a delicte. I què n’hem tret?

—M’imagino que el govern diria que hem evitat que Europa es torni un imperi francès.

—Però el cas és que no ho hem aconseguit —va dir en Rupe—. De moment.

Els hostes de Madame Delacroix analitzaven els diaris amb ànsia, i els traduïen amb la seva ajuda. La Provença i el sud-oest francès eren monàrquics, estaven en contra de la revolució i eren hostils amb Napoleó. L’Spade va deduir que per això es refugiava al flanc oriental, i es dirigia al nord des de Canes per camins de muntanya glaçats. Malgrat tot, molts articulistes deien que l’aturarien tan bon punt topés amb l’exèrcit nacional francès.

Els diaris informaven que en sis dies havia arribat a Grenoble, que quedava a dotze dies de París. Però les notícies no van arribar a la capital fins al cap de quatre dies, per tant, ara Napoleó devia estar a vuit dies de distància.

I les notícies que procedien de Grenoble no eren bones.

Als voltants del poble de Laffrey, no gaire lluny de Grenoble, Napoleó i el seu exèrcit, que s’anava engruixint, s’havia enfrontat al batalló del 5è regiment de línia. Les forces napoleòniques es van veure superades per les del govern. Aquest hauria d’haver estat el punt final del seu retorn.

Segons deien, Napoleó es va allunyar dels seus homes i es va dirigir a peu, sol i sense por, cap a les files armades del regiment que havien anat a barrar-li el pas.

Pel que deia l’article del diari —que potser ho havia adornat amb una mica de dramatisme—, Napoleó es va obrir de bat a bat el seu famós abric gris i amb el dit assenyalant el cor va dir: «Voleu matar el vostre emperador? Aquí em teniu!».

No va disparar ningú.

Un dels soldats del 5è va cridar: «Vive l’empereur! Llarga vida a l’emperador!».

Les ovacions es van repetir, i els soldats van llençar a terra les escarapel·les blanques borbòniques —la insígnia del rei Lluís XVIII— i van abraçar-se amb les forces napoleòniques.

El regiment va canviar aleshores de bàndol i va marxar amb l’exèrcit napoleònic.

—Fins ara només el seguien els pagesos i la Guàrdia Nacional —va dir l’Spade a l’Arabella—, però aquesta és la primera vegada que els soldats d’un exèrcit regular es passen al bàndol napoleònic. És un gran canvi.

El mateix va passar al poble següent, a Vizille, on el 7è regiment de línia va desertar per anar-se’n amb Napoleó. I un cop a la ciutat de Grenoble, el van rebre com un heroi victoriós.

—Merda! —va exclamar l’Spade, ja que aquells fets no deixaven marge a les conjectures, i se’n va anar a reservar tres passatges per a la diligència de Brussel·les.

Li van demanar deu vegades el preu habitual, i va pagar sense pensar-s’ho. Van marxar l’endemà al matí a trenc d’alba.

El 20 de març, a primera hora del matí, Lluís XVIII fugia de París.

Al cap d’unes hores, Napoleó entrava a la capital francesa sense trobar resistència.





39


Després de visitar els seus clients a Anvers, l’Amos va anar a Brussel·les. En Hal no havia d’estar enmig d’una guerra latent, i l’Amos volia que la Jane s’emportés el noi a Anglaterra, fora de perill. Ja no li quedava cap dubte que en Hal era fill seu. Ella estimava el seu fill; estava convençut que la Jane s’adonaria que Brussel·les no era lloc per a un nen de nou anys.

La Jane havia llogat una casa senyorial al parc. Una família de tres membres segur que no necessitava tant espai, va pensar l’Amos mentre se l’estudiava des del carrer. Quan va entrar al vestíbul, va veure que no hi havia cap indici que hi residís un home: ni botes de muntar a cavall a terra, ni una espasa penjada al seu lloc, ni un bicorn al penjador de barrets. No seria gens estrany, va reflexionar l’Amos, que en Henry passés més nits amb el regiment que amb la seva família.

L’Amos es va presentar a la sala d’estar, on la Jane seia llegint una revista de moda. Anava vestida exquisidament bé, com sempre, i desprenia una fina aroma de flors.

La cara li brillava d’emoció. Se la veia feliç, i es va preguntar per què. No era la seva presència el que li donava aquesta vitalitat: aquells dies ja eren aigua passada per a tots dos. Aleshores li va venir el pensament que potser tenia un amant. Era una sospita mesquina, es va dir l’Amos, però no aconseguia treure’s del cap aquella possibilitat.

Ella va fer dringar la campaneta perquè portessin el te, i van conversar uns minuts. Ell la va posar al dia dels esdeveniments de Kingsbridge, i ella li parlava amb passió de la vida social de Brussel·les.

—La duquessa de Richmond organitza un ball —va dir—. Hi has de venir. T’aconseguiré una invitació.

Hi havia un temps en què es queixava que no havia anat a cap festa. L’Amos imaginava que ara no devia parar d’anar-hi.

La duquessa era coneguda per la seva supèrbia.

—Estàs segura que no posarà objeccions a un modest fabricant de filatures? —va preguntar ell.

—Bastant segura. Ja ha convidat més de dues-centes persones. No li vindrà d’una més.

Va arribar el te, i en Hal va aparèixer. L’Amos va notar una fiblada al cor que no li venia de nou. Si bé encara li quedaven uns anys per arribar a l’edat adulta, el seu fill estava fent un canvi. En Hal va encaixar cordialment la mà de l’Amos, que va apreciar el tacte de la seva pell fina. Amb la gana d’un noi en edat de creixença, va menjar tres talls de pastís, un rere l’altre.

Mentre l’observava, l’Amos es va quedar parat en fixar-se en el rostre, i es va adonar que li recordava la cara que ell s’havia vist al mirall mentre s’afaitava. Si els altres s’adonaven de la semblança que hi havia entre tots dos, podien tenir problemes. Va decidir deixar-se barba.

En Hal se’n va anar, i l’Amos va desviar la conversa cap a l’objectiu de la seva visita.

—Els aliats reunits a Viena han declarat la guerra —va dir—. No a França, sinó a en Napoleó personalment. Diria que una cosa així no s’havia vist mai fins ara.

—Això és perquè el conflicte no és amb França com a monarquia pacífica. Envairem França amb l’únic ànim de deposar en Napoleó. I ara, aquest cors arribista no podrà fugir.

Era la mateixa cançoneta que els anglesos devien repetir com un lloro. La Jane no sabia com de difícil era derrotar Napoleó.

—Suposo que saps que està concentrant les seves tropes només a cinquanta milles d’aquí, justament a l’altre costat de la frontera.

—Sí, és clar que ho sé —va dir—, però el duc de Wellington ara és aquí, i ha demostrat que ell, a en Napoleó, li passa la mà per la cara.

Això no era cert. Els dos generals no s’havien vist les cares en el combat, però l’Amos no volia ser perepunyetes.

—Només crec que tu i en Hal estaríeu molt més segurs a Anglaterra.

—A Earlcastle, m’imagino —va dir amb menyspreu—, on no passa mai res; em sembla que aquí ja estem prou segurs.

—No, de debò —insistí ell—. És una imprudència subestimar en Napoleó.

—El meu home és del cos de l’Estat Major d’en Wellington, per si no ho sabies —va dir la Jane amb un deix d’altivesa—. Possiblement conec millor la situació militar que tu.

—Jo no en soc cap expert —va reconèixer l’Amos—, però sí que crec que és absolutament impossible predir quan esclatarà el combat.

La Jane va canviar d’actitud.

—Espero que no hagis vingut aquí a donar-me lliçons.

—Vull que tu i en Hal estigueu fora de qualsevol perill, res més.

—A tu, qui et preocupa és en Hal. No pas jo.

—Per descomptat que em preocupes! —va protestar—. Ets la mare de l’únic fill que tinc!

—Abaixa la veu, per l’amor de Déu.

—Perdó. —Es va fer un silenci—. Només pensa en el que t’he dit, si us plau —va suplicar l’Amos a l’últim.

Ella estava clarament molesta i incòmoda.

—Sí, sí, ja hi pensaré —va dir en un to displicent que li deia que no ho faria.

Decebut com estava, l’Amos va tocar el dos.

El nord-oest europeu passava per una primavera plujosa, però avui feia bon dia, i va caminar pels carrers assolellats cap a un barri més modest on l’Elsie s’havia instal·lat amb el seu marit i la canalla. L’Elsie el va rebre al vestíbul amb el seu gran somriure habitual. Mentre pujaven les escales, li va demanar:

—Si us plau, no diguis a en Kenelm que fa molt bona cara. Intento frenar-lo perquè no torni amb el regiment abans d’hora.

L’Amos va reprimir un somriure. Típic de l’Elsie, decidida a tenir-ho tot controlat, va pensar amb afecte.

—Ho tindré present —va dir ell.

En Kenelm era a la sala d’estar. La seva cara, abans amb un encant angelical, ara estava demacrada. Això no obstant, en altres aspectes no se’l veia com un desvalgut. Vestia de dalt a baix amb els hàbits, i duia sabates de caminar com si es preparés per anar a fer un tomb.

—Quina alegria veure’t —va dir l’Amos discretament—. Suposo que a poc a poc et vas recuperant.

—Estic totalment recuperat —va replicar en Kenelm com si divergís de la seva valoració—. Ha estat més llarg del que m’esperava, però ara ja estic preparat per tornar a les meves obligacions.

—Què són aquestes presses? —va fer l’Amos.

—Els soldats em necessiten.

«De debò?», va preguntar-se l’Amos. Segurament els soldats dirien que necessitaven unes bones botes, munició a carretades i capitans intel·ligents.

En Kenelm li va llegir el pensament.

—No saps com és la vida en un campament militar —va dir—. Alcohol, joc i dones depravades. Que em perdoni l’Elsie si soc groller, però no es pot fer com si no passés res. Saps quina és la ració de menjar per a un soldat britànic?

—Doncs em sap greu, però no.

—Una lliura de carn, una lliura de pa i mitja pinta de ginebra. Mitja pinta! I quan tenen diners, i no els perden jugant a cartes, se’ls gasten en més ginebra.

—I tu tens la clau per rescatar-los d’aquesta vida?

En Kenelm va riure amb recança.

—Vaja, Amos, m’estimo més no pensar que et burles de mi. No, jo no els puc rescatar, però de vegades Déu sí que ho pot fer.

—Però tu els dius que no es permetin aquests vicis.

—Si he après una cosa a l’exèrcit és que dir als soldats que siguin bons no funciona. En comptes de prohibir el vici, intento animar-los a fer altres coses. Ofereixo serveis religiosos als campaments. Els explico passatges de la Bíblia. Quan estan ferits, o s’enyoren de casa, o estan morts de por abans de la batalla, reso per ells. Els agrada cantar, i de tant en tant aconsegueixo que tota una unitat canti un himne a l’uníson. Quan això passa, sento que la meva existència aquí, a la terra, està justificada.

L’Amos va haver d’ocultar el seu desconcert. Li havia arribat que la vida militar havia capgirat en Kenelm, però aquell home s’havia transformat de cap a peus.

—Tot això que dius està molt bé, Kenelm, però no hauries de tornar-hi fins que estiguis recuperat del tot.

—Al campament hi ha una pila d’homes que no estan recuperats del tot.

Els seus arguments es van estroncar per un esclat de veus cridaneres al vestíbul.

—Són els nanos, que ja tornen —va explicar l’Elsie—. Han anat al parc amb la meva mare i l’Spade.

L’Amos no s’esperava veure l’Spade i l’Arabella. Sabia que havien anat a París, però no en tenia novetats des d’aleshores. Que haguessin pogut fugir d’en Napoleó era una bona notícia. Esperava que tots estiguessin fora de perill a Brussel·les, però sabia que la situació era incerta.

La canalla va irrompre amb escàndol a la sala. Coneixien de sobres l’Amos i no calia que guardessin estrictament les maneres. Els més petits desbordaven d’alegria explicant tot el que havien vist i fet al parc. Els més grans es contenien més —el fill de l’Elsie, l’Stephen, tenia divuit anys, i el de l’Arabella, l’Abe, quinze—, però havien gaudit del parc tant com els altres.

L’Spade va explicar a l’Amos que havia tornat de París amb un munt de comandes; el negoci s’havia reactivat ràpidament. Esperava poder arribar a complir les entregues. Tot depenia del que succeís amb Napoleó.

L’Amos va deduir que l’Arabella s’havia comprat roba a París. Ara tenia seixanta-un anys, i lluïa un vestit de seda verd esvelt i elegant.

Per segona vegada aquella tarda, a l’Amos li van oferir el te, i el va acceptar per cortesia. La canalla va atacar els entrepans. En acabat, van córrer cap a algun altre racó de la casa.

—Amos, ara que s’han calmat les aigües, et volia demanar un favor —va dir en Kenelm.

—I tant. Faré tot el que estigui a les meves mans.

—Podries acompanyar l’Elsie al ball de la duquessa de Richmond? L’hi han convidat i vull que hi vagi —es mereix una nit de distracció i d’entreteniment—, però jo no hi puc anar. Faria molt mal efecte que algú em veiés beure xampany en un sarau aristocràtic.

L’Elsie no sabia on ficar-se.

—Kenelm, per favor! Quina obligació per a l’Amos. A més, no crec que hi estigui convidat.

—El cert és que la Jane, la comtessa de Shiring, m’ha promès que m’aconseguiria una invitació.

—Ah, sí —va fer l’Elsie, en un to de reprovació.

—Jo no pensava acceptar-la, però em faria molt feliç, més ben dit, seria tot un honor, acompanyar-la, senyora Mackintosh.

—Molt bé —va dir en Kenelm amb satisfacció—. Doncs que no se’n parli més.

El duc de Wellington havia estat un temps allunyat de l’exèrcit, ocupat en altres tasques com ara fer d’ambaixador d’Anglaterra a París, però ara havia tornat a les obligacions militars, i comandava els exèrcits britànic i holandès. L’exèrcit prussià aliat es regia per un comandament a part.

En tornar a l’exèrcit, Wellington havia sol·licitat a en Henry, el comte de Shiring, que s’incorporés a l’Estat Major, tal com havia fet a Espanya. En Henry s’hi havia avingut —era més una ordre que una petició—, i havia reclamat en Kit d’ajudant.

—És un jove molt capaç —explicava en Henry al duc—. Va començar a treballar a la fàbrica amb set anys, i quan en tenia divuit ja n’era l’encarregat.

En Henry va explicar a en Kit el que li havia dit el duc:

—Aquesta és la mena d’home que necessito.

Ara en Kit havia de portar una missiva al comandant del 107è regiment. Hi va anar a cavall sota una pluja torrencial. Mentre era al campament, va aprofitar l’ocasió per buscar la seva mare.

La Sal vestia roba d’home. I no anava d’incògnit, en Kit ho tenia clar. No intentava fer-se passar per un home. Però en un campament militar, els pantalons i les armilles eren més pràctics que els vestits. Moltes de les esposes dels soldats vestien com ella. I tenia un avantatge afegit: les diferenciava de les prostitutes, així no s’havien de topar amb proposicions poc grates.

Evidentment li va preguntar quant faltava perquè els aliats envaïssin França.

—En Wellington encara no s’ha decidit —va dir en Kit, la qual cosa era veritat—, però no crec que faltin gaires dies.

En Kit volia que la seva mare se’n tornés a Anglaterra i estigués fora de perill, però no va intentar persuadir-la. Ella ja havia decidit fer costat al seu home mentre aquest arriscava la vida al camp de batalla, i en Kit havia de respectar la seva decisió. Al cap i a la fi, ell havia fet el mateix allistant-se amb en Roger. Les dues parelles marxarien cap a França amb l’exèrcit i lluitarien contra l’exèrcit napoleònic. Tant de bo que en tornessin tots vius.

La idea era depriment i va foragitar-la de seguida.

Seien dins d’una tenda de campanya, a recer de la pluja. Un soldat hi va entrar i va comprar una pipa de tabac a la Sal. Quan l’home va ser fora, en Kit li preguntà:

—Ara ets tabaquera?

—I no només això —va dir la Sal—. Els soldats estan confinats al campament. N’hi ha que se salten les regles, però no són gaires; els castiguen amb l’assot. O sigui que un cop a la setmana me’n vaig a Brussel·les. Trigo dues hores fins que no hi arribo. Hi compro articles que els homes no poden adquirir al campament: no només tabac, també material per escriure, cartes, taronges, diaris anglesos, aquesta mena de coses. Ho venc al doble del preu que he pagat.

—I no els fa res el preu?

—Jo vaig amb la veritat per davant: la meitat és pel que he pagat, i l’altra meitat és el meu sou per haver caminat sis milles d’anada i sis de tornada.

En Kit assentí. En qualsevol cas, els soldats s’ho pensarien dues vegades abans de buscar brega amb una dona com la seva mare, ampla com era d’espatlles.

La pluja va amainar, i en Kit es va acomiadar. Van recuperar el seu cavall i es va posar en marxa, tot i que no va anar directament al quarter general. La bateria d’artilleria quedava només a una milla d’allà, i hi va anar a cavall amb l’esperança de veure l’home que estimava. Els oficials no s’havien de confinar al campament, per tant, podia ser que en Roger no hi fos.

Això no obstant, en Kit estava de sort, i es va trobar en Roger dins d’una tenda de campanya jugant a cartes amb alguns companys oficials, la qual cosa no el va sorprendre. Segurament demanaria a en Kit que li deixés diners, com sempre, i en Kit, com sempre, li diria que no.

En Kit es va quedar mirant unes quantes jugades, fins que en Roger va excusar la seva presència, es va guardar els diners a la butxaca, i va marxar de la taula de joc. Se’n van anar passejant sota una pluja fina. En Kit va explicar a en Roger el negoci que havia emprès la Sal.

—Quina dona més espavilada, la teva mare —va dir en Roger.

En Kit hi va estar d’acord.

Després de caminar uns minuts per la terra estovada per la mullena, va tenir la sensació que en Roger se l’enduia cap a una direcció en concret. Efectivament, van passar per un tram de bosc envaït de malesa i van anar a parar a una cabana abandonada. En Roger el va portar a l’interior.

Només hi havia una porta, no tenia cap finestra; la porta estava desencaixada, havia saltat de les frontisses. En Roger la va tancar i la va falcar amb una pedra grossa.

—Posat el cas que algú intentés entrar, cosa del tot improbable, sentirem com empeny la porta i tindrem prou temps per arreglar-nos i mostrar-nos respectables. Farem veure que hem entrat aquí per no mullar-nos amb la pluja.

—Quina bona pensada —va dir en Kit, i tot seguit es van besar.

Wellington va convocar una reunió amb tot l’Estat Major per revisar les últimes informacions dels serveis d’intel·ligència. Es van reunir a la casa que Wellington havia llogat al carrer Royale i es va fer al voltant d’un gran mapa desplegat sobre la taula del menjador. A l’altre costat de les finestres plovia amb ganes, com havia fet gairebé tot el mes de juny. En Kit estava al darrere de tot, fens mans i mànigues per veure el mapa per sobre de les espatlles dels homes més alts. Hi havia tensió. Estaven a punt d’enfrontar-se amb el general més victoriós del seu temps, qui sap si de tots els temps. Segons els càlculs d’en Kit, Napoleó havia lliurat seixanta batalles i n’havia guanyat cinquanta. Era un home a qui s’havia de tenir por.

L’exèrcit nacional francès s’havia dividit en quatre flancs i s’havia col·locat de manera estratègica per defensar el país de les invasions del nord, l’est i el sud-est, i d’una més que possible insurrecció monàrquica al sud-oest. Per als britànics, el grup important era l’exèrcit del nord, que defensava una franja de cent quilòmetres de la frontera entre Beaumont i Lille.

—Calculem que en Napoleó disposa de cent trenta mil homes —va dir el cap dels serveis d’intel·ligència—. Els que tenim més a la vora són a cinquanta milles d’aquí.

Els britànics i els holandesos estaven distribuïts per un vast territori, i així havia de ser, perquè el camp els havia de donar menjar per als soldats i farratge per als cavalls.

—La nostra força és de cent set mil homes —va continuar dient l’oficial—, però els nostres aliats prussians, estacionats al nostre sud-est, disposen d’una força de cent vint-i-tres mil.

Per tant, va pensar en Kit, superem Napoleó gairebé per dos a un. En Kit era part integrant de l’exèrcit de Wellington des de feia més de dos anys, i sabia que el Nàpies sempre intentava lluitar amb avantatge i que, abans de jugar-se-la, es batria en retirada. Això explicava en gran mesura el seu triomf.

—Quina estratègia utilitzarà en Napoleó? —va demanar algú.

Wellington va riure.

—Quan vaig estar a Viena en vaig parlar amb un mariscal bavarès, el príncep Karl Philipp von Wrede, que va lluitar al costat d’en Napoleó fins ara farà dos anys, quan va desertar. En Von Wrede va dir que en Napoleó li havia dit: «No tinc cap estratègia. No tinc mai cap pla d’atac». En Napoleó és un oportunista. L’única cosa que podem preveure és que és difícil de preveure.

Això no era de cap ajuda, va pensar en Kit. Evidentment, no va dir res.

—Als prussians els agradaria envair França immediatament —va continuar Wellington—. En Blücher diu que es va oblidar la pipa a París i que la vol recuperar. —Els homes que envoltaven el duc van riure per sota el nas. El comandant prussià de setanta-dos anys segurament feia broma—. El cert és que el govern va escanyat econòmicament i té ganes d’acabar d’una vegada la guerra, i els seus soldats desitgen desesperadament tornar a casa per a l’època de les collites. Jo m’estimaria més esperar, però no vull endarrerir-ho gaire perquè els homes d’en Blücher encara començaran a tocar el dos. Jo li he donat allargues i li he promès que atacarem al juliol.

En Kit va agrair el retard. No tenia cap pressa per lliurar una altra batalla. Volia sobreviure i tornar a casa, i reprendre la seva vida d’abans construint màquines per a la indústria drapaire i compartint llit amb en Roger. En un ajornament de dues setmanes podia passar de tot. Napoleó podia morir. Els francesos es podien rendir. Potser ja no hi hauria més combats.

—I una altra cosa —va dir l’oficial dels serveis d’intel·ligència—. Ahir, una patrulla del 95è regiment de fusellers britànic va trobar un grup de llancers francesos cap a la banda del sud-est, o sigui que pot ser que travessin la frontera i ataquin per Mons.

—És molt probable —va dir Wellington—. Ens deuen voler encerclar i separar-nos de la costa; així no podríem rebre provisions. Però això no ho podrem saber del cert fins que en tinguem més informació. Mentrestant, hem de transmetre una sensació de calma absoluta. Tenim una força superior, tenim el poder de triar el moment de la batalla, no tenim res a témer. —Va riure—. I per demostrar-ho, demà assistiré al ball que ofereix la duquessa de Richmond.





40


Wellington havia llogat una gran casa noble al carrer Royale, ple de mansions majestuoses que circumdaven el parc. La casa feia alhora les funcions de quarter general i de residència. El dia del ball, el dijous 15 de juny, el seu cos d’oficials de rang superior s’hi va reunir per dinar a les tres de la tarda. No era una trobada d’oci: la seva esposa era a Anglaterra i no hi havia dones al voltant de la taula; ni tampoc grans exquisideses per menjar. A Wellington li agradava la carn de bou acompanyada amb un vi de qualitat, i poca cosa més.

En Henry, el comte de Shiring, era al dinar. En Kit s’esperava al gran vestíbul amb els altres ajudants de camp. El comte estava preocupat. No paraven d’arribar rumors que els francesos estaven a punt d’envair-los. Això no obstant, Wellington tenia espies de confiança a París que no havien vist res que fes pensar en una acció imminent. S’afigurava que Napoleó escampava aquells rumors per enganyar-lo.

Un dels rumors deia que Napoleó enviaria una petita unitat de distracció per atacar els prussians al sud-est de Brussel·les, per temptar Wellington a desplegar-hi els exèrcits angloholandesos. D’aquesta manera, el principal atac li arribaria per l’oest, i tallaria les vies de comunicació de Wellington amb la costa. En Kit ho trobava el típic engany de Napoleó. Wellington no ho veia tan clar.

Al cap d’uns minuts, quan l’Estat Major ja estava assegut a taula, va arribar Guillem, príncep d’Orange. Era el comandant del primer cos de l’exèrcit de Wellington, on s’integraven les tropes holandeses. Era un home fi i delicat, l’anomenaven «Billy el Formós». La porta del menjador es va deixar oberta perquè els ajudants de camp poguessin escoltar els seus informes.

El príncep va comunicar que les tropes prussianes perifèriques havien tingut una escaramussa amb una força francesa que havia travessat la frontera al sud de Brussel·les.

Això era el que estava previst, segons el rumor que Wellington havia considerat poc fiable.

En un primer moment el duc es va quedar atònit. Els seus espies no n’hi havien dit res.

—Deu haver estat un atac lleu —va dir Wellington—. Una unitat de reconeixement, potser.

—O potser no! —va respondre el príncep.

Havia estat un fals atac o una incursió en tota regla? No hi havia manera de saber-ho del cert. Tocava al comandant en cap decidir-ho. L’únic amb què comptava era amb l’instint.

—N’hem d’obtenir més informació —va concloure Wellington.

El to de veu del príncep revelava el seu desànim. Ell tenia clar que Wellington havia d’enviar les tropes al sud per fer costat als prussians. En Kit no sabia què pensar. Napoleó tenia la fama de ser expeditiu: una resposta tardana podia ser fatídica. Però si Wellington desplaçava les tropes basant-se en una informació poc acurada, s’arriscava a caure en el parany i a fer un pas en fals.

Calia moure’s o esperar?

El dinar es va reprendre, si bé no es va allargar gaire més. El següent a arribar sense alè va ser el fill del duc i la duquessa de Richmond, que havia galopat trenta-cinc quilòmetres, canviant de cavall diverses vegades, amb la notícia que els soldats francesos havien pres la petita ciutat medieval de Thuin, just passada la frontera, i havien forçat la retirada de les tropes prussianes.

I era greu la situació? El jove noble, amb la roba enfangada després d’un trajecte cavalcant a tota brida, no sabia mesurar la força de l’exèrcit enemic; tot un inconvenient. Ara, Wellington necessitava saber, costés el que costés, quantes tropes franceses havien traspassat la frontera. El seu criteri estava en joc.

Cara o creu?

Al cap d’uns minuts, l’oficial d’enllaç prussià, el general de divisió Von Müffling, va arribar per anunciar que els francesos havien avançat setze quilòmetres més i ara ja atacaven una població més gran: Charleroi.

Wellington encara pensava que era poc probable que tot l’exèrcit francès estigués involucrat en aquesta infiltració. Més aviat, va resoldre, es tractava d’una maniobra de distracció, per desviar les forces defensives del lloc on es faria efectiva la invasió real. N’hi havia d’altres, al voltant de la taula, que divergien.

Això no obstant, com a precaució, Wellington va convocar l’intendent general, el coronel Sir William de Lancey, i ordenà a les forces aliades que estiguessin a punt per posar-se en marxa. També va informar De Lancey sobre quines ordres havia de donar.

En Kit estava amoïnat. Des d’un bon principi estava d’acord amb Wellington que l’aparició dels llancers francesos a prop de Mons, al sud-est de Brussel·les, apuntava a un atac principal més a l’oest, però cada vegada tenia més clar que tot indicava el contrari. Això no obstant, Wellington se cenyia al seu primer criteri, i interpretava les noves informacions que li arribaven com clars indicis d’una estratègia de distracció.

I si Wellington s’equivocava? En aquells moments, les forces aliades estaven escampades per centenars de quilòmetres de territori agrícola, i havia de ser així, per tenir accés a prou aliment per als soldats i farratge per als cavalls. Abans que poguessin iniciar l’assalt, s’havien d’aplegar i marxar junts cap a la zona d’atac, i això demanava temps; en canvi, l’exèrcit de Napoleó potser ja s’havia concentrat per entrar en combat.

I la llum de dia s’apagava.

En Kit temia que planés sobre ells una amenaça més gran i que Wellington tingués una bena als ulls.

Quan el dinar amb interrupcions constants es va acabar, Wellington, com de costum, va anar a passejar pel parc. No era pas un acte d’indiferència, per més que ho semblés: els seus subordinats sabien que l’hi trobarien a aquella hora, i mentre caminava, el duc anava donant ordres a tort i a dret.

Tot seguit va tornar a casa seva. Els carruatges s’esperaven per portar tothom al ball, però Wellington i el seu Estat Major van trigar a marxar. Al capvespre, Von Müffling va reaparèixer amb un altre informe de l’exèrcit prussià, i aquest va caure com una gerra d’aigua freda. Els francesos havien pres la fortalesa de Charleroi, a només seixanta-quatre quilòmetres de Brussel·les, i els prussians s’havien hagut de batre en retirada.

I per si no fos prou, a sobre, s’havia confirmat que la Guàrdia Imperial —el cos d’elit que sempre viatjava al costat de Napoleó— formava part de les forces franceses que atacaven.

En Kit va sentir una esgarrifança. Wellington havia calculat malament. No era una maniobra de distracció. Mentre els aliats es preparaven per envair França, Napoleó havia capgirat la truita i havia envaït els Països Baixos. Els invasors havien estat envaïts.

Wellington es va posar lleugerament pàl·lid.

En Kit va recordar les paraules de Wellington mateix: «Napoleó és un oportunista. L’única cosa que podem preveure és que és difícil de preveure».

«Ens hem ficat en un bon embolic», va pensar en Kit.

Wellington es va recuperar ràpid. Va mirar el mapa. De Charleroi en sortien dues carreteres com les agulles d’un rellotge que marquen les dues en punt.

—En quina direcció han iniciat la retirada, els prussians, exactament?

—Cap al nord-est. —Von Müffling va resseguir amb el dit l’espai entre l’agulla que marcava les hores i on seria el número dos, i es va aturar a la localitat de Ligny.

—En Blücher es plantarà aquí.

Wellington va posar el dit sobre la minutera, una carretera llarga i recta que es dirigia al nord fins a Brussel·les. Hi havia mines de carbó a prop de Charleroi, i en Kit sabia que per aquesta carretera hi havia un tràfec constant de carros feixucs tirats per cobles de bous que traginaven carbó fins a les manufactures i les llars de foc de Brussel·les.

—No hi ha vigilància, ara, a la carretera del carbó? —va preguntar Wellington—. En Blücher la té coberta?

—No ho sé del cert.

En Kit va tremolar. La carretera del carbó s’estenia al llarg de la frontera entre Prússia i les forces britàniques, i ara s’adonava que dins de l’Estat Major no s’havia debatut a qui li tocava defensar-la.

—Per tant —va dir Wellington sense perdre l’aplom—, l’hem de vigilar per evitar que cap francès ens ataqui per aquesta carretera.

Aleshores, va ordenar a la divisió del general Picton que marxés des de Brussel·les dinou quilòmetres cap al sud per barrar el pas a la carretera del carbó al poble de Mont-Saint-Jean.

I, llavors, davant l’estupefacció d’en Kit, Wellington va anar al ball.

L’Elsie estava preciosa.

No era el que es consideraria en general una bellesa de dona. D’acord amb els arquetips clàssics, tenia la boca massa grossa, i el nas també. Ara l’Amos es preguntava si els arquetips anaven errats. El seu somriure d’orella a orella estava en consonància amb un esperit generós, i els ulls de color avellana amb un cor càlid. O potser era d’aquelles dones que guanyaven atractiu a l’edat madura. I, d’altra banda, potser era que el vestit que duia li esqueia d’allò més bé. Era un regal de l’Spade, confeccionat amb les mans de la seva germana, la Kate, de seda de dos colors: vermell encès i groc llampant. Pràcticament no li calia reforçar-lo amb joieria, però la majoria de dones del ball lluirien diamants, de manera que duia un collaret que li havia deixat l’Arabella.

Fos quin en fos el motiu, a l’Amos se li va disparar el cor quan la va veure. Aquesta reacció el va confondre. Només eren amics, dos companys que dirigien plegats l’escola dominical. La coneixia millor que a cap altra dona, més que a la Jane fins i tot. I el sentiment que tenia no era normal per a una amiga. Van seure al carruatge, l’un de cara a l’altre, tots dos rient sense cap motiu que a l’Amos li pogués venir al cap.

La residència Richmond era al carrer de la Blanchisserie. Una blanchisserie era una bugaderia, i el duc de Richmond de vegades feia broma i es referia a casa seva com «el safareig».

Hi havia una cua de carruatges al carrer, i una multitud d’espectadors s’hi havien anat agombolant al voltant per observar els rics i els nobles que arribaven al convit, les dones vestides amb teles de seda exclusives i joieria extravagant, i la majoria dels homes uniformats.

La sala de ball no era dins la casa, sinó en un gran edifici a part que, segons havien dit a l’Amos, antigament havia estat la sala d’exposició d’un carrosser. Quan van entrar a dins, l’Amos es va quedar aclaparat per l’esclat de llum: hi havia centenars d’espelmes, potser milers, i més flors de les que havia vist mai juntes en un mateix lloc. Es va marejar una mica, com si s’hagués empassat d’un glop una copa de xampany.

—Això és més fastuós del que hem vist mai a les sales comunals de Kingsbridge.

—És impressionant.

Els va rebre la duquessa de Richmond, una dona atractiva que rondava els quaranta anys.

—Senyoria, us presento el senyor Amos Barrowfield, un bon amic meu.

L’Amos va fer una reverència.

—La comtessa de Shiring em va comentar que el senyor Barrowfield era l’home més ben plantat de l’oest d’Anglaterra —va dir la duquessa amb un posat de coqueta—, i ara ja entenc per què.

L’Amos es va quedar descol·locat pel flirteig de la duquessa, i va dir el primer que li va venir al cap.

—Senyora: us estic molt agraït per la invitació.

—No el perdi de vista, senyora Mackintosh, o encara l’hi robaran.

Ara la duquessa insinuava que l’Amos i l’Elsie eren parella, i no era pas cert.

L’Elsie li va donar un cop de colze, van deixar la duquessa i van avançar per la sala. Un cambrer aparegué amb una safata de copes de xampany, i cadascun en va agafar una.

—Perdona’m —va dir l’Amos—, és que no sabia com reaccionar davant de les ximpleries que deia. Quina situació més incòmoda.

—Només tenia ganes de jugar. Fer-te passar una mala estona és part del joc. No pateixis, has estat bé.

—M’imagino que la majoria dels homes que es mouen en actes com aquest ja hi estan avesats i saben què dir.

—Sí, i per sort tu no ho saps. M’agrada com ets.

—I a mi com ets tu. No canviem.

Ella va riure; semblava satisfeta.

El quartet va iniciar una tonada divertida en un compàs de tres per quatre.

—Sé que t’agrada ballar —li va dir l’Elsie—, però com portes el vals?

—Crec que me’n puc sortir prou bé.

L’Elsie va deixar la copa en una taula.

—Aleshores, provem-ho! —va dir.

L’Amos va escurar la copa i se’n va desprendre, i en acabat la va abraçar. Van fer un vals a la sala de ball.

La mà dreta d’ell notava l’escalfor de la cintura de l’Elsie. Que agradable que és, va pensar l’Amos, ballar amb una dona que t’agrada molt.

Amb delicadesa la va acostar una mica més cap a ell.

Quan Wellington i el seu seguici van arribar hi havia una aglomeració de carruatges davant de la residència Richmond. Wellington estava impacient i va saltar del seu, a quaranta-cinc metres del reixat de l’entrada. Mentre caminava amb el grup, en Kit es va quedar glaçat en veure, entre la multitud, el cos cepat i la cara rodona de la seva mare, la Sal.

Ell estava amb el duc, i pres per un moment de vergonya va fer veure que no la veia. Però per casualitat el duc el va mirar, i aleshores va pensar com de contenta estaria la Sal si la saludava, o sigui que es va desmarcar del grup, se’n va anar cap a ella i la va abraçar.

—Ves per on —va dir, radiant de satisfacció—. El meu petit Kit, amb el duc de Wellington. Em pensava que no ho arribaria a veure.

—Mare, com estàs? I en Jarge?

—Estem bé. Ell és al campament. He vingut a comprar quatre coses. Millor que tornis amb el duc.

Va recordar que anava uniformat, va fer una inclinació de cap formal i va tornar amb el grup.

A Wellington no se li escapava res, i havia vist el que havia passat.

—Qui era?

—La meva mare —va dir en Kit.

—Valga’m Déu —va fer Wellington.

—Senyor —va respondre en Kit, ofès—, és l’única persona del món a qui admiro més que a vostè.

En un primer moment el duc no va saber exactament com prendre’s aquell comentari. Podria considerar-se insolent. Però a l’últim va riure i assentí.

—Ben fet —va dir, i tots van continuar caminant.

El ball estava ben viu i els convidats més joves dansaven un vals enèrgicament. En Kit no entenia res. Com podia estar ballant, la gent, quan Napoleó es dirigia cap a ells?

L’arribada del duc va causar una gran expectació. Era la figura més important de Brussel·les i un heroi per les victòries aconseguides a Vitòria i a Tolosa de Llenguadoc. Tothom el volia saludar i donar-li la mà.

En Kit tenia gana i també por. De la porta estant es mirava el menjador amb ànsia, però s’havia de mantenir al costat del comte de Shiring per si el necessitava. Hauria d’esperar fins que el comte tingués gana.

Wellington no va ballar, però passejava de bracet amb lady Frances Webster, embarassada i, segons els rumors, amistançada d’ell. Si bé la festa continuava, una riuada incessant d’oficials uniformats van creuar la sala de ball pel mig i van parlar al duc a cau d’orella. Wellington va tenir una conversa breu amb ells i els va enviar a fora amb noves ordres.

Havia revisat el problema de la carretera del carbó i havia decidit que enviar la divisió de Picton a Mont-Saint-Jean era insuficient. Així doncs, va ordenar als holandesos, comandats per Billy el Formós, que es desplacessin a la cruïlla de Quatre Bras, més al sud de la carretera del carbó, per poder bloquejar amb més antelació qualsevol avançament dels francesos.

Entre ball i ball, quan el quartet deixava de tocar, tothom podia sentir l’enrenou que hi havia al carrer, de peus en marxa i arreus dringant a mesura que s’hi concentraven tropes i més tropes.

Membres de l’Estat Major van aparèixer i van interrompre el ball per donar ordres de moviment als oficials. La inesperada notícia que els prussians s’havien retirat de Charleroi va estendre l’angoixa per tota la sala. Mentre els Gordon Highlanders exhibien les seves danses escoceses, els soldats van començar a esvair-se: alguns obeint ordres, d’altres pel simple fet d’imaginar-se que els necessitarien.

Alguns dels comiats entre els joves oficials i les noies eren sorprenentment apassionats, com si les parelles s’adonessin que potser no es tornarien a veure mai més.

El duc se’n va anar a les tres de la matinada i per fi els seus ajudants van poder anar a descansar al llit.

En Kit i el comte formaven part de la comitiva de Wellington quan es va posar en marxa aquell divendres, 16 de juny, a les vuit del matí.

Van sortir de Brussel·les cavalcant per la Porta de Namur i es dirigiren al sud per la carretera del carbó. La superfície s’havia empedrat perquè els vehicles rodats hi poguessin circular millor. A banda i banda hi havia un camí de terra per als qui anaven a cavall. El polsim del carbó que traginaven els carros havia ennegrit el fang. La carretera s’endinsava en el bosc.

Per una vegada, el temps aguantava i no plovia, si bé el terra era tot fang i dolls d’aigua. El sol ja escalfava: seria un dia de xafogor.

Wellington estava nerviós. La cara del duc no mostrava els seus sentiments, però els que el coneixien en sabien desxifrar els senyals. La invasió l’havia agafat per sorpresa. O pitjor encara, havia comès un error de judici en deixar que Napoleó arribés fins a Charleroi: hauria d’haver concentrat les tropes abans, ara ho veia. Però Napoleó havia reunit les seves forces ràpidament i sense fer soroll, i se les havia enginyat per mantenir la seva invasió en secret fins que ja estava molt avançada. En Kit va sentir que Wellington deia en un parell d’ocasions:

—En Napoleó m’ha ben enredat.

Ara tothom sabia que el principal objectiu era fer una aliança de forces amb els prussians i formar un exèrcit deu mil vegades més nombrós que el de Napoleó. I el cors, astut com n’hi havia pocs, faria tots els possibles per evitar-ho.

La comitiva de l’Estat Major, muntada a cavall, va avançar les tropes regulars que es dirigien al sud. En Kit es va alegrar de veure en Roger amb la seva artilleria, amb els canons feixucs tirats per cavalls avançant amb parsimònia per l’empedrat. Durant un minut, en Kit va cavalcar al costat d’en Roger; se’l veia bé i amb forces, per més que segurament hagués iniciat la marxa de matinada.

—Cuida’t! —va dir en Kit; no havia dit mai aquella expressió tan poc original amb tant sentiment. Tot seguit va esperonar el cavall amb els talons i va continuar cavalcant.

Una mica més endavant van passar el 107è regiment. En Kenelm Mackintosh capitanejava els soldats cantant l’himne Desperteu les ànimes adormides, una bona elecció per a uns soldats que s’havien hagut de llevar en plena nit. Els cants dels baptistes eren els millors, i en Kit va pensar que aquest era un dels seus, però en Mackintosh feia temps que havia deixat enrere les nimietats confessionals.

Va buscar amb ulls escrutadors entre les cares mentre avançava i ben aviat va trobar la seva mare i el padrastre. En Jarge duia l’habitual motxilla de soldat, l’anomenada «motxilla del trotador». La Sal en tenia una de semblant que devia haver arrambat del carro de subministraments. En Jarge duia uniforme, una jaqueta vermella curta i uns pantalons grisos; la Sal, roba d’home, pantalons i una armilla. Marxaven alegrement en ple sol. Tots dos eren prou forts per caminar tot el dia sense complicacions. Mentre en Kit els mirava, la Sal va treure de dins l’armilla una botifarra local anomenada boudin, va desembeinar un ganivet innecessàriament llarg i tallà mig pam d’embotit; el va donar a en Jarge, que se’l va ficar a la boca i el va mastegar feliç de la vida.

En Kit va tenir temptacions d’aturar-se, però havia parlat amb la seva mare tot just feia unes hores, o sigui que en va tenir prou d’atraure la seva atenció i acomiadar-se’n amb la mà, i va continuar cavalcant.

Quan va ser al costat del contingent de Kingsbridge va veure que en Joe Hornbeam venia cavalcant; es devia haver avançat i ara tornava. En Joe cridava els homes en marxa:

—Més endavant, a mà esquerra, hi ha un bosc i un rierol d’aigua clara. Atureu-vos-hi i ompliu ràpidament les cantimplores amb aigua fresca.

Va continuar repetint el missatge per tota la columna de soldats.

Pràcticament era un nen, però havia esdevingut un bon oficial, va pensar en Kit, que es preocupava de les necessitats dels soldats. Aquesta qualitat no l’havia tret de l’avi.

La carretera travessava un mas amb terres de conreu que algú va dir que era Mont-Saint-Jean, i allà hi havia una bifurcació. Wellington va frenar per parlar al seu cos d’oficials.

—Fa un any vaig capturar aquest lloc —va dir—. El camí de l’esquerra mor a Charleroi, el de la dreta a Nivelles; per tant, aquí podríem bloquejar dos grans fronts que s’aproximin a Brussel·les.

Eren a prop del cim d’una llarga carena, albirant camps de blat i de sègol, encara verds però crescuts per l’estiu. La carretera del carbó davallava per una baixada suau fins a una depressió amb dues grans masies separades per dos o tres quilòmetres. Creuava un camí que anava d’est a oest i es tornava a enfilar fins a la carena oposada, on hi havia una taverna.

—En el pitjor dels casos, aquí és on farem l’última batalla. Si caiem aquí, haurem perdut Brussel·les, i potser tot Europa.

Era un comentari que convidava a pensar, i el grup es va quedar en silenci.

—Com es diu aquest veïnat que acabem de passar? —va preguntar algú.

—L’anomenen Waterloo —va dir el duc.





SISENA PART


La batalla de Waterloo

16-18 de juny de 1815

«Va ser una cosa d’allò més disputada».

Mariscal de camp

SIR ARTHUR WELLESLEY

duc de Wellington





41


Wellington feia una cara seriosa, estava pensatiu. No deia gran cosa, mentre cavalcaven. Havia patit un revés, però no era d’aquells que no paren de donar voltes als seus errors. Escrutava el paisatge constantment, i en Kit sabia per l’experiència passada que l’home avaluava cada turó, cada camp i cada bosc per calcular-ne el potencial militar. La comitiva respectava el seu silenci i procurava no destorbar-li els pensaments. En Kit tenia fe que Wellington trobaria la solució correcta al problema.

A les deu en punt va fer aturar el grup en una cruïlla. Un contingent reduït de tropes holandeses ja hi eren, i a mà dreta n’arribaven més per l’oest, que portaven artilleria. En Kit va suposar que allò devia ser Quatre Bras. Hi havia una alqueria en un dels quatre angles, i un hostal al davant, en diagonal. La carretera en direcció a l’est, també empedrada, semblava que conduïa al territori ocupat pels aliats prussians de la Gran Bretanya.

Quan el clop-clop de les peülles dels cavalls es va extingir, en Kit sentia de tant en tant un mosquetó que disparava al sud, cosa que indicava que una força francesa d’algun tipus s’havia aproximat des de Charleroi per la carretera del carbó, i que els holandesos l’havien aturat abans d’arribar a la cruïlla. L’enemic era a prop. Mirant en aquella direcció, per damunt d’un camp de blat, en Kit distingia una polseguera. Segurament era una avançada minsa, però allò podia anunciar l’arribada de grups més nombrosos. Tanmateix, les tropes que ja eren allà estaven relaxades, preparaven el dinar.

Wellington examinava la vista, i en Kit feia el mateix. Contemplava un paisatge en bona part pla, amb uns sembrats gairebé madurs. A mà dreta, els camps donaven pas a un bosc espès de faigs i roures; recte endavant, a banda i banda de la carretera, s’alçaven les construccions d’una alqueria, i un quilòmetre i mig o dos enllà, a mà esquerra, hi havia un poble que algú havia comentat que es deia Piraumont. El grup va cavalcar per tota aquella zona, parant esment en els relleus del terreny, que serien importants si les escaramusses que sentien es convertien en una batalla més seriosa.

A mesura que el sol va pujar cel amunt, el dia esdevingué molt calorós.

Per fi, Wellington va reunir el grup i va fer un anunci senzill.

—Abans no acabi el dia hem d’assolir dos objectius: el primer, unir forces amb els prussians; el segon, aturar l’avenç d’en Napoleó.

Va fer una pausa perquè els homes ho assimilessin.

—I tenim dos problemes —va continuar llavors—: Primer, on és en Blücher? —Es referia al mariscal de camp Gerhard von Blücher, príncep de Wahlstatt i comandant en cap de l’exèrcit prussià als Països Baixos—. I segon —va prosseguir Wellington—: on és en Napoleó?

L’oficial d’enllaç prussià, en Müffling, que anava amb la partida d’homes, va assenyalar cap a l’est.

—La informació més recent, Excel·lència, situa el mariscal Blücher a set milles d’aquí, al poble de Sombreffe, a prop de Ligny.

—Doncs anem-hi.

La partida va girar a la carretera mateix en direcció est i va cavalcar a pas lleuger. Quan van ser a prop de Sombreffe van trobar un agent d’enllaç britànic que es va oferir a guiar-los fins al mariscal Blücher. Els va conduir a un molí de vent amb unes escales de fusta que pujaven a una plataforma panoràmica, probablement construïda pels enginyers prussians, segons va suposar en Kit, atès que els molins de vent normalment no disposaven d’aquelles estructures.

A la plataforma no hi havia prou espai per a tota la comitiva de Wellington, però ell va indicar a en Kit que el seguís, perquè sabia que parlava una mica d’alemany.

Blücher, de setanta i pocs anys, tenia els cabells esclarissats, amb entrades al front, i duia un bigoti castany enorme. Es deia que era un diamant en brut: havia rebut una formació escassa, però gaudia d’una aguda intel·ligència militar. Tenia les galtes rogenques de bevedor empedreït, i entre les dents subjectava una gran pipa corbada. Wellington el va saludar afablement, i semblava que l’altre li queia bé, cosa que va sorprendre en Kit: el duc podia ser molt primmirat amb la gent a qui coneixia.

Blücher utilitzava un telescopi per mirar cap al sud-oest. Wellington es va treure la ullera de llarga vista i la va encarar en la mateixa direcció. Tots dos homes van parlar en francès, barrejant-hi alguns mots anglesos, i de tant en tant demanaven una traducció. En Kit s’adonava que el seu alemany realment no era prou bo, i temia no servir-los de res, però al final se’n va sortir força bé.

—Tropes franceses —va avisar Blücher sense apartar el telescopi de l’ull.

—A unes cinc milles d’aquí —va apuntar Wellington.

—Veig dues columnes.

—En un camí rural.

—S’atansen a Ligny.

Coincidien que Napoleó havia dividit l’exèrcit en dos a Charleroi. La part que ells veien perseguia els prussians; els altres gairebé segur que eren a la carretera del carbó. No hi havia manera de conèixer el nombre d’efectius d’un bàndol i de l’altre, però a Blücher li feia l’efecte que la major part dels francesos eren allà, i Wellington hi estava d’acord. Després d’un diàleg breu —que en Kit no va poder seguir del tot—, es va decidir que Wellington portaria la part més gran del seu exèrcit de Quatre Bras a Ligny per reforçar els prussians.

En Kit va respirar més tranquil. Almenys tenien un pla.

Però el pla se’n va anar en orris gairebé de seguida.

Mentre tornaven per on havien vingut, van començar a sentir el retruny de l’artilleria des de lluny. El soroll provenia de l’oest, la direcció cap on anaven, és a dir, que ara es combatia a Quatre Bras.

Wellington va esperonar el cavall —un animal magnífic que es deia Copenhaguen—, i la resta de la partida es va esforçar per no quedar-se enrere.

Quan s’atansaven a Quatre Bras es van veure sorpresos per un tiroteig que els venia de l’esquerra, del costat sud de la carretera. En Kit va acotar el cap, i la partida es va desviar a la dreta; van sortir de la carretera per entrar al bosc del costat nord. Que ell hagués vist, no tenien cap ferit, però es van veure obligats a alentir el pas.

La presència de tropes franceses tan a prop de la carretera era una mala notícia. Els indicava que l’enemic havia guanyat terreny des del matí.

La sang freda de Wellington va ser sotmesa a prova seriosament quan s’esforçaven per fer córrer més els cavalls pel sotabosc mentre sentien, impotents, el fragor de la lluita intensa davant seu.

Per fi van atènyer la cruïlla de Quatre Bras, i des d’allà van tenir una vista clara del camp de batalla. Tan sols a un quilòmetre al sud, el combat semblava aferrissat a totes dues bandes de la carretera del carbó. La línia francesa s’estenia cap al nord-est fins al poble de Piraumont, a tocar de la carretera de Ligny, cosa que explicava el foc de mosquetons.

A en Kit se li va acudir que si els francesos podien conservar el poble, llavors controlarien la carretera que anava en direcció a l’est i podrien impedir que Wellington i l’exèrcit angloholandès unissin forces amb els prussians; en aquest cas, seria impossible aconseguir els objectius de Wellington per a aquell dia.

En Kit va quedar aclaparat. Estava acostumat a veure que Wellington sempre dominava la situació. Però el duc no havia canviat: la diferència era que ara s’enfrontava amb un general enemic de la seva mateixa talla. Napoleó era un geni militar equiparable a Wellington. «Això és una batalla de gegants —va pensar en Kit—; qui sap si viuré per veure qui guanya».

Wellington va reprendre el comandament a l’instant.

—Ara l’objectiu és liquidar les forces franceses que són aquí, a fi que puguem marxar cap a Ligny i prestar reforç als prussians.

Va ordenar al 95è regiment de fusellers que alliberés Piraumont, i després va centrar l’atenció en la batalla principal.

Ara anaven mal dades. Els francesos havien pres l’alqueria de la carretera del carbó i feia l’efecte que d’un moment a l’altre dominarien les forces angloholandeses. En Kit estava desesperat: tot se n’anava en orris ràpidament.

Però semblava que s’acostaven més tropes. El 95è regiment de fusellers eren l’avantguarda de la divisió del general Picton, i ara anava arribant la resta. A Wellington no li queia bé Picton, un gal·lès de mal caràcter que no mostrava la deferència deguda a un duc anglès. Això no obstant, tothom es va alegrar de veure’l, i Wellington li va ordenar que fes entrar els seus efectius en combat immediatament.

Però també van arribar reforços francesos, i els atacants es van anar atansant més, metre a metre, a aquella cruïlla vital en termes estratègics.

Quan, a les cinc, hi van fer cap encara més tropes britàniques, Wellington va contraatacar i va fer recular els francesos, però massa a poc a poc. I els gals mantenien el control sobre Piraumont. El duc estava atrapat, no podia reunir-se amb els prussians.

En Kit portava missatges corrent, de Wellington als comandants de primera línia, i en sentit contrari. Com sempre li passava estant en batalla, es va oblidar que el podien matar en qualsevol moment.

Tenia els ulls ben oberts, posats en el 107è d’infanteria; va distingir en Joe Hornbeam corrent cap als arbres, en direcció oest, i va deduir que les tropes de Kingsbridge lluitaven al bosc, però no va veure la seva mare.

La batalla avançava i reculava. Els homes eren mutilats i morien cridant, i del sembrat de blat, ara ben trepitjat, no en quedava res. Les dones portaven munició i ginebra a primera línia, i se’n tornaven arrossegant els ferits cap a la tenda dels cirurgians. Mentre ho feien, unes quantes van quedar mutilades per bales de canó indiscriminades i per trets de mosquetons a l’atzar, però en Kit no va reconèixer la Sal entre elles.

Allò encara no tenia un final clar. Els combats van anar cessant a mesura que es feia fosc. Tots dos bàndols es van quedar no gaire lluny de les posicions on havien començat el dia.

L’últim missatge que va rebre Wellington va ser de Blücher. Els prussians havien patit moltes baixes, deia, però podien mantenir les posicions fins que es fes de nit.

En Kit es va quedar adormit en un banc i no es va despertar fins a punta de dia.

La Sal i en Jarge es van muntar un refugi improvisat al bosc amb branques d’arbres de molta fulla. No era resistent a l’aigua, ni de bon tros, però aturava una mica la pluja. Es van embolicar amb flassades i es van posar a dormir sobre el terra humit.

La Sal es va despertar amb la primera claror del dia. Havia parat de ploure. Va sentir uns crits fluixos que demanaven ajuda. Deixant en Jarge adormit, se’n va anar cap a l’oest, fins a la vora del bosc, i va escrutar el camp de batalla.

Era una imatge que no oblidaria mai. Els morts i ferits estaven estesos sobre el blat aixafat, i eren milers, desmembrats i desfigurats, caps sense cossos, budells escampats per terra, cames i braços seccionats i rostres ensangonats. Se sentia una fortor repugnant de budells i del sembrat destrossat.

No era la primera vegada que la Sal veia sang. Havia tingut a la vista homes i dones mutilats en accidents a la fàbrica, i el seu marit, en Harry, havia mort d’una manera esgarrifosa sota el carro d’en Will Riddick, però no s’havia imaginat mai un patiment a aquesta escala. Es va sentir desesperada. Per què es feien això els uns als altres, la gent? L’Spade deia que la guerra era per posar fre al domini francès sobre tot Europa, però seria tan dolent, aquest domini? En tot cas, sens dubte això era pitjor.

La seva mirada es va posar en un home amb les cames destrossades, i ell la va esguardar. «Ajuda’m», li va dir amb una veu ronca. La Sal es va adonar que el soldat en tenia un altre de mort al damunt, travessat, i que ell no podia moure el cos. Li va treure el cadàver de sobre.

—Aigua —va demanar el ferit—. Per l’amor de Déu.

—On tens la cantimplora?

—A la motxilla.

Ella va aconseguir obrir la motxilla i en va treure la cantimplora. Era buida.

—Ara et porto aigua —li va dir.

La Sal havia vist una séquia al bosc. Se n’hi va tornar i la va seguir fins a una bassa petita. Es va quedar aclaparada, perquè hi havia un home mort dins l’aigua. Es va plantejar buscar un altre punt d’aigua, però va decidir que no. A l’home de les cames destrossades no li faria res que l’aigua tingués gust de sang. Li va omplir la cantimplora, se n’hi va tornar i el va ajudar a beure. Ell va xarrupar sorollosament, amb ànsia, l’aigua contaminada.

De mica en mica, altres homes es van despertar i es van començar a bellugar per tot el voltant. Els ferits que podien caminar van emprendre el llarg camí per tornar a Brussel·les. D’altres els recollien els camarades i els duien a la cruïlla, on uns carros s’esperaven per emportar-se’ls. En Kenelm Mackintosh no parava d’oficiar serveis funeraris.

La Sal es va assabentar que el 107è regiment d’infanteria havia perdut alguns oficials superiors el dia abans. El tinent coronel, un dels dos comandants i diversos capitans eren morts o ferits greus. El comandant supervivent n’estava al càrrec.

Els vius saquejaven els morts. Qualsevol peça de l’equipatge perduda o malmesa es podia substituir agafant-la dels cadàvers d’homes que ja no necessitarien mai més ganivets, tasses, cinturons, cartutxos…, ni diners. La Sal va agafar les botes de muntar d’un oficial d’ossos prims per canviar-les pel seu calçat, que estava gastat. I a la motxilla d’un francès mort, hi va trobar un formatge i una ampolla de vi, i els va portar a en Jarge, per esmorzar.

Abans que trenqués el dia, el dissabte 17 de juny, Wellington havia tornat a fer la pregunta.

—On és en Blücher? —Aquesta vegada, Müffling no tenia informació nova, de manera que Wellington va enviar un ajudant a buscar el comandant prussià. L’home va tornar a les nou i els va fer avinent que Blücher estava desaparegut, i que suposaven que era mort.

I hi havia notícies encara pitjors. Els prussians havien fugit cap al nord de nit i planejaven reagrupar-se a Wavre.

—A Wavre? —va preguntar Wellington—. On caram és Wavre?

Un ajudant va treure un mapa. «Fantàstic, és a milles d’aquí!», va exclamar Wellington enrabiat. En Kit va observar atentament el mapa, i va calcular que Wavre era a uns vint-i-cinc quilòmetres de Ligny. Lluny de reunir-se, els britànics i els prussians estaven cada vegada més distanciats.

Això era una catàstrofe. Napoleó havia aconseguit dividir els aliats en dos exèrcits més petits, cada un més fàcil de derrotar que no pas el cos conjunt que haurien conformat. Mentrestant, ell tenia la carretera lliure per anar de Ligny a Quatre Bras, unir-se a les forces franceses que ja eren allà i, amb aquell exèrcit engrandit, atacar la força angloholandesa, més reduïda.

De fet, va calcular en Kit, Napoleó segurament ja es dirigia cap on eren ells. La solució era evident, i Wellington la va anunciar: s’havien de retirar, i de manera immediata.

L’exèrcit es replegaria de nou a Mont-Saint-Jean, i hi acamparia aquella nit, va informar. Era a dinou quilòmetres de Wavre. Si els prussians aconseguien arribar a Mont-Saint-Jean per donar reforços als britànics, junts encara podrien derrotar Napoleó.

En Kit es va animar una mica.

Wellington va escriure a Blücher dient que es quedaria i lluitaria a Mont-Saint-Jean l’endemà, si els prussians hi podien arribar.

El missatge fou enviat, es van donar les ordres i la retirada va començar.

—No entenc per què ens retirem —va dir en Jarge—. Em pensava que ahir havíem guanyat.

—Vam aconseguir aturar l’avenç dels francesos, si d’això en dius guanyar —va respondre en Kit—. Però als prussians no els va anar gaire bé i se n’han anat. De resultes d’això, en Napoleó ha tingut via lliure per atansar-se’ns per un costat.

—Sí, però a què treu cap, sortir corrent? Ell ens perseguirà.

—És veritat. Però més endavant, ens girarem i lluitarem. Sols que en Wellington vol escollir el camp de batalla.

—Mmm… —En Jarge hi va rumiar un moment i després va assentir—. És lògic.

Es dirigien cap al nord per la carretera del carbó, però la retirada amenaçava de convertir-se en una desbandada. A Genappe, un poble de carrers estrets, les ambulàncies que tornaven a Brussel·les havien xocat amb l’artilleria i amb carros de queviures que es dirigien a Quatre Bras. Per acabar-ho d’adobar, els residents del poble, espantats, fugien cap a Brussel·les i s’hi emportaven el bestiar.

Un tinent i tretze granaders van desfer l’embús de trànsit buidant els carros de queviures, llençant les provisions i enviant els carros un altre cop a Brussel·les, ara carregats amb ferits.

La Sal es preguntava què menjarien quan arribessin a Mont-Saint-Jean. Com a precaució, va agafar un sac de patates de vint-i-dos quilos llençat en una cuneta i se’l va lligar a l’esquena.

Poc després de migdia va començar a ploure una altra vegada.

A Brussel·les plovia a bots i barrals. L’Amos es va abaixar més el barret perquè l’aigua no li entrés als ulls, i encara s’havia d’eixugar la cara amb el mocador constantment, perquè, si no, gairebé no s’hi veia. Els carrers eren atapeïts de carros, alguns que portaven ferits a uns hospitals que ja eren plens fins dalt, i d’altres carregats amb munició i altres materials, que intentaven sortir de la ciutat i arribar on era l’exèrcit. Els conductors de les ambulàncies que no podien passar entre el trànsit que circulava al voltant dels hospitals simplement abocaven els ferits als elegants carrers i places, i l’Amos havia de passar com podia entre els cossos, alguns encara vius i d’altres ja morts, mentre la pluja s’enduia la sang cap a les clavegueres. Els residents de la ciutat eren presa del pànic, i quan ell passava per l’Hôtel des Halles, va observar com alguns homes ben vestits es barallaven per aconseguir bitllets per pujar a les gavarres i als carruatges que sortien de la ciutat.

Va anar a casa de la Jane, decidit a reiterar-li la súplica perquè li deixés endur-se en Hal un altre cop a Anglaterra. Aquella visita va ser debades: la Jane feia les maletes, anava amb un vestit vell i s’havia posat un mocador al cap. «Tinc un carruatge i cavalls a l’estable d’aquí baix», li va dir. «Me n’aniré de seguida que en Henry m’avisi, o abans i tot». Se la veia més enfadada que no pas espantada, i l’Amos va suposar que li sabia greu haver de deixar el seu jove pretendent. Segur que la Jane veia la guerra principalment com una interrupció molt molesta de l’aventura que tenia. L’Amos es va recordar de fins a quin punt n’havia estat, d’ella, i durant quant de temps, i ara no se’n sabia avenir.

De casa de la Jane se’n va anar a la de l’Elsie. Esperava trobar-la fent el mateix que la Jane, preparant les maletes per anar-se’n. Gairebé no podia ni pensar en el perill que corria ella. Volia que se n’anés d’aquella ciutat esgarrifosa aquell mateix dia.

Però l’Elsie no feia la maleta. A la sala d’estar s’hi havia reunit un consell de guerra. L’Elsie, l’Spade i l’Arabella tenien un aire solemne, angoixat.

—Te n’has d’anar, Elsie —la va comminar de seguida l’Amos—. Aquí, la teva vida perilla.

L’Elsie va brandar el cap.

—No me’n puc anar. El meu lloc és amb en Kenelm, i ell es juga la vida a poques milles d’aquí.

L’Amos es va desesperar. L’Elsie no estimava el seu marit, l’hi constava, però també sabia que tenia un sentit del deure molt fort. Ho trobava digne d’admirar, però això podia fer que ella arrisqués la vida. L’Amos temia que estigués decidida a quedar-se.

—Si us plau, Elsie, repensa-t’ho —li va demanar.

Ella va mirar l’Spade, el seu padrastre.

L’Amos hauria volgut que l’Spade exercís l’autoritat que tenia com a cap de família i insistís que l’Elsie se n’anés. Però sabia que l’Spade no era així.

Ho va encertar.

—Has de fer el que et dicti el cor —va aconsellar l’Spade a l’Elsie.

—Gràcies.

L’Arabella estava de part de l’Amos.

—Però i els nens, i els meus nets? —va fer ella en un to que traspuava por.

—S’han de quedar amb mi —va contestar l’Elsie—. Soc la seva mare.

—Me’ls podria emportar a Kingsbridge. —Ara l’Arabella ho suplicava—. Estarien segurs, amb mi i amb en David.

—No —va oposar ella amb fermesa—. Som una família, estarem més bé junts. No els puc perdre de vista.

L’Arabella es va girar cap a l’Spade.

—A tu què et sembla, David?

—Em sap greu repetir-me, però crec que l’Elsie ha de fer el que li dicti el cor.

—En aquest cas, jo també em quedo. Però tu te’n podries anar, David.

Ell va somriure.

—No et penso deixar —va afirmar en un to de veu que no admetia discussió—. Jo també he de fer el que em dicti el cor.

Es van quedar en silenci durant uns moments. L’Amos sabia que havia perdut la discussió.

Llavors va parlar l’Elsie.

—Ja està, doncs —va dir—. Ens quedem tots.

Aquella tarda, la Sal era amb en Kit a fora de l’alqueria de Mont-Saint-Jean, a dalt del turó, observant el paisatge que s’estenia al sud. La tempesta semblava que es desfeia: començaven a sortir ullades de sol entre els núvols, malgrat que continuava plovent. El sol escalfava el blat xop i dels camps s’alçaven cintes i garlandes de vapor. Els boscos de l’extrem de llevant del turó eren de tons foscos.

La carretera del carbó que dividia la vall era una massa allargassada d’homes, cavalls i artilleria rodada, ara que arribaven els supervivents de Quatre Bras. Els oficials que tenien ordres per escrit els dirigien cap a zones concretes de la part de dalt del turó, segons un pla que Wellington i De Lancey havien ordit a Quatre Bras.

La Sal es preguntava si Napoleó devia ser gaire enrere.

Ella i en Kit eren a prop d’un arbre al qual ja havien arrencat les branques que tenien fulles. Els homes de Kingsbridge utilitzaven aquelles branques per construir refugis provisionals. En Jarge i alguns altres feien un refugi d’una altra manera, posant uns quants mosquetons drets, amb la baioneta clavada a terra, i estenien flassades per sobre per formar una mena de tenda de campanya. Ni un tipus de refugi ni l’altre no eren impermeables, però tots dos eren millor que no pas res.

Ella es va adonar que estaven desplegant els homes a les dues alqueries de la vall, i ho va comentar a en Kit.

—La de la dreta es diu Hougoumont —va dir—, i l’altra és La Haye Sainte.

—Per què ens preocupem de defensar dues cases de camp?

—Perquè siguin un obstacle en el camí d’en Napoleó quan ens vulgui atacar.

—No podran aturar pas tot el seu exèrcit.

—Potser no.

—De manera que aquests homes seran sacrificats.

—No és segur, però sí que és força probable.

La Sal estava profundament agraïda perquè no havien escollit el 107è d’infanteria per a aquella missió. De tota manera, les seves perspectives no eren gaire bones, tampoc.

—Qui sap quants morirem aquí demà. Deu mil? Vint mil? —va preguntar.

—Més, probablement.

—Aquest és l’últim bastió d’en Wellington?

En Kit va assentir.

—Si ens derroten aquí, res no evitarà que en Napoleó arribi a Brussel·les i aconsegueixi la victòria. I llavors els francesos dominaran Europa durant molts anys.

Això era el que havia dit l’Spade, va recordar la Sal.

—Els francesos ja es poden quedar Europa, per mi. Jo només vull que la meva família torni a casa viva i estàlvia.

—Per a en Napoleó això també decidirà el triomf o el fracàs —va assenyalar en Kit—. Si li podem destruir l’exèrcit aquí, anirem fins a París. I això serà el final per a ell.

—I suposo que llavors tornarem als francesos aquell rei gras.

El corpulent Lluís XVIII no era competent ni apreciat, però els aliats estaven decidits a restaurar la monarquia francesa, i a demostrar que la revolució republicana havia estat un fracàs.

—I vint mil homes moriran demà per això —va dir la Sal—. No ho entenc. Digue’m, fill, tu que ets llest: soc estúpida? O és el govern, el que és estúpid?

En Jarge va sortir de la tenda improvisada, amb els pantalons xops de fang, i es va posar dret.

—No hi ha menjar —va dir a en Kit. El seu to de veu revelava que en donava la culpa als oficials en general, i a en Kit en particular.

—La major part de les provisions les van llençar quan es va estendre el pànic a Genappe —va respondre en Kit.

La Sal va recordar que havia vist com buidaven els carros de menjar.

—El nostre dinar és en una cuneta —va dir.

—Podríem coure les patates —va proposar en Jarge.

La Sal encara duia el sac de patates a l’esquena. S’havia acostumat tant al mal, que no s’havia molestat a deixar el sac a terra.

—Amb què les courem? —va demanar—. Tot està massa moll per encendre foc. I encara que poguessis encendre la fusta, només faria fum, i no foc.

—Ens les mengem crues?

—Les podries portar al poble de Waterloo, mare —li va suggerir en Kit—. És a unes tres milles al nord d’aquí. Allà segur que hi ha algú que té forn.

—L’únic que vols és fer-me marxar del camp de batalla.

—Em confesso culpable —va dir en Kit—. Però què hi tens a perdre?

La Sal hi va pensar un minut. Ella no podria ajudar en res en Jarge ni els altres homes de Kingsbridge. Potser el millor que podia fer era anar a coure les patates.

—D’acord —va accedir-hi—. Ho intentaré.





42


Els núvols de pluja amagaven la lluna. La Sal amb prou feines s’hi veia. Sabia que era a la carretera només perquè notava les llambordes sota les soles de les botes que havia agafat a l’oficial mort. Quan un peu li relliscava sobre el fang, sabia que es desviava cap a la dreta o cap a l’esquerra. De tant en tant, es veia una mica de claror al voltant dels porticons d’una casa de camp, que era d’una espelma, a última hora, o potser d’un foc que ja s’apagava: la gent de pagès no es quedaven gaire estona desperts, quan es feia fosc. Per molt minsa que fos, aquella claror l’animava perquè veia que en algun lloc hi havia llum i escalfor.

Ara caminava penosament sota un ruixat fort, comptant les coses bones que tenia. En Kit encara era viu, i en Jarge. Ella estava il·lesa, malgrat la barbàrie comesa a Quatre Bras. I la batalla de l’endemà podia ser l’última, en un sentit o un altre. Si sobrevivien, ella i la seva família potser no haurien de tornar a arriscar la vida mai més en una guerra.

O potser això era esperar massa.

Fos com fos, ara portava vint-i-dos quilos de patates, i malgrat que li feia mal l’esquena de carregar-les, s’alegrava de tenir-les. No havia menjat res des de l’esmorzar del matí, de formatge sense pa.

Quan va veure diversos punts de llum junts, va deduir que estava en un poble. Va suposar que devia ser pels volts de mitjanit. Hi havia una persona que segur que estava desperta i treballant: el forner. Però com el podia trobar?

Va continuar per la carretera fins que ja no es veien tants llums, i va pensar que havia passat de llarg. Va fer mitja volta i va tornar enrere. Hauria de trucar a una porta, despertar algú i demanar indicacions.

Aleshores va sentir olor de fum. No era l’olor de cendra d’un foc de cuina esmorteït, sinó la flaire intensa d’un foc de flama, potser d’un forn. Va girar en rodó, va ensumar l’aire en diferents direccions i va tirar cap allà on l’olor era més forta. La flaire la va portar per un carrer mig entollat, fins a una casa on es veia molta claror. Li va semblar que el seu nas sentia l’aroma del pa acabat de fer, però potser eren imaginacions seves. Va picar fort a la porta.

La va obrir un home gras de mitjana edat. Tenia taques blanques a la roba i pols a la barba: allò blanc sens dubte era farina, i ell era el forner. L’home se li va adreçar empipat, en francès, i ella no el va entendre.

La Sal va estirar una mà per aguantar la porta oberta. El forner es va sorprendre, veient la força que tenia.

—No vull pa. —Amb les quatre paraules en francès que havia après a Brussel·les va dir—: Cherche pas de pain.

El forner li va respondre alguna cosa, que probablement significava que llavors s’havia equivocat de botiga.

Ella va entrar, sense que ell l’hi convidés. S’hi estava calent, a dins. Es va deslligar les cordes que li aguantaven el sac i el va deixar anar a terra. L’esquena li feia més mal encara quan es treia el pes de sobre. Va deixar el sac sobre una taula, on el forner treballava la massa per al pa.

Ella va assenyalar les patates, i després, el forn gran de la cantonada de la sala. Cuire, va dir, que li semblava que volia dir «coure». Llavors va pronunciar una expressió que havia après: «Je vous paie». «Us ho pagaré».

—Combient?

Era la primera paraula en francès que havia après quan havia començat a comprar a Brussel·les, i significava «Quant?». Es va ficar la mà a dins de l’armilla. Tenia molts diners: n’havia guanyat molts amb els viatges que havia fet del camp a Brussel·les. Suposava que el forner li demanaria cinc francs, sabent que estava desesperada, però ella acceptaria pagar-ne tres. Abans de marxar de Mont-Saint-Jean s’havia ficat tres francs en una butxaca. Ara els va treure. Se’ls va quedar a tocar del cos, perquè ell no els pogués veure, en va comptar dos i els va posar sobre la taula.

L’home va replicar alguna cosa negativa, alhora que brandava el cap.

Ella hi va afegir una altra moneda.

El francès va fer que no una altra vegada, i llavors ella li va ensenyar la mà buida.

—Bien —hi va accedir el tipus, arronsant les espatlles.

L’home va obrir la porta del forn i en va treure una graella amb tot de pans rodons petits que es veien gairebé cuits. Va fer caure els pans en un cove i va deixar la graella.

La Sal va obrir el sac i va estendre les patates a sobre de la graella, després en va punxar la pell amb un ganivet perquè no es rebentessin. Llavors el forner va empènyer la graella cap a dins del forn.

L’home va fer un glop d’una ampolla que tenia al costat de la fusta de pastar. La Sal va sentir una fortor de ginebra. Ell va continuar pastant. Ella el va observar un minut, dubtant de si demanar-li una mica de ginebra. Va decidir que no li calia.

Es va estirar a terra al costat del forn, gaudint de l’escalfor. La roba que duia, ben molla, va començar a fumejar. Aviat se li eixugaria.

Va aclucar els ulls i es va quedar adormida.

Cada nit d’ençà que havia entrat a l’exèrcit era igual per a en Kit: es quedava adormit tan bon punt s’estirava, i dormia fins que algú el despertava. Aquesta vegada, però, li va fer l’efecte que acabava d’aclucar els ulls, quan el van sacsejar enèrgicament. Volia continuar dormint, i llavors va sentir la veu d’en Henry, el comte de Shiring, i es va asseure al llit.

—Quina hora és? —va preguntar de seguida.

—Dos quarts de tres de la matinada, i en Wellington està a punt de donar-nos instruccions. Posa’t les botes. Afanya’t.

Es va recordar que es trobava en un graner del poble de Waterloo, i que aquell dia hi hauria una gran batalla. El cos se li va estremir amb la por de sempre, però ara no va ser tan forta, i se la va poder treure del cap. Va apartar la flassada i va agafar les botes. Al cap d’un minut ja seguia el comte cap a fora del graner.

Feia un ruixat fort.

Es van dirigir a l’alqueria on Wellington havia establert el quarter general. El granger i la família segurament dormien a l’estable: en temps de guerra, els exèrcits prenien el que necessitaven, sense fer cabal de les protestes dels civils.

Wellington estava dret al cap de la llarga taula de la cuina. Els oficials superiors seien al voltant de la taula, i els ajudants s’havien repenjat a les parets. El duc va saludar en Henry amb un moviment del cap.

—Bon dia, Shiring. Crec que ja tenim tot l’equip. Escoltem les darreres notícies.

En Henry es va inclinar i es va asseure. En Kit es va quedar dret.

El cap de la intel·ligència s’aixecà.

—Ahir al vespre vaig enviar els espies que parlen francès, homes i dones, al campament d’en Napoleó, a vendre les coses que els soldats normalment demanen: tabac, ginebra, llapis o sabó. La feina no era fàcil, plovent com plou, a bots i barrals, i estant els francesos escampats en unes quantes milles quadrades. Però d’acord amb les dades prèvies de què disposàvem i els seus informes, calculo que en Napoleó té uns setanta-dos mil homes.

—Gairebé igual que nosaltres —va intervenir Wellington—. Calculem que els nostres efectius són d’uns seixanta-vuit mil homes. I la moral dels francesos?

—Estan xops i tenen fred, com nosaltres, i han fet una marxa que ha durat tot el dia, com nosaltres. Però els nostres espies assenyalen una diferència. Gairebé tots són francesos i volen combatre. Veneren en Napoleó com si fos un déu.

En Kit sabia el que l’home havia omès de dir. La majoria dels francesos —oficials i soldats rasos— provenien de classe baixa, i devien el seu ascens a la Revolució i a Napoleó. A l’exèrcit de Wellington la major part dels oficials provenien de l’aristocràcia i de l’alta burgesia, i els altres rangs eren dels nivells més baixos de la societat. A més a més, dos de cada tres soldats aliats eren holandesos o hannoverians; tan sols una tercera part eren britànics, de fet. I molts d’aquests britànics servien a contracor, perquè un jutge els havia sentenciat a incorporar-se a l’exèrcit, o bé perquè algun sergent reclutador els havia ensarronat. Els soldats més lleials de Wellington pertanyien a la Legió Alemanya del Rei.

—Quant a l’artilleria —va dir l’oficial de la intel·ligència—, sembla que en Napoleó té uns dos-cents cinquanta canons.

—Són un centenar més dels que tenim nosaltres —va dir Wellington.

En Kit estava aclaparat. Pel que es veia, els aliats estaven en desavantatge. Napoleó havia maniobrat de manera brillant, i havia demostrat ser més llest que Wellington. «De manera que puc morir», va pensar en Kit.

Durant uns moments la sala va quedar en silenci. El comandant en cap tenia tota la informació disponible. Ara únicament ell podia decidir què farien.

Per fi, va parlar.

—Un enfrontament igualat significa perdre vides inútilment —va afirmar—. I no estem ni tan sols igualats. —Això no va sorprendre en Kit. Wellington estava disposat a entrar en batalla només quan tenia avantatge—. Amb aquests números, no lluitaré —va dir en un to decidit, i va callar un moment perquè ho assimilessin.

»Dues possibilitats —va continuar—. Una: que els prussians uneixin forces amb nosaltres. Amb uns setanta-cinc mil homes, la situació canviaria. Si els podem reunir, lluitarem.

Ningú no va gosar fer-hi cap comentari, però al voltant de la taula uns quants caps van assentir.

—Si no poden, ens tornarem a retirar, pel bosc de Soignes. Hi ha una carretera que els prussians podrien agafar des de Wavre per dins del bosc, per arribar a la carretera principal, al sud mateix d’Ixelles. Serà la nostra última posició.

Aquesta vegada no va assentir ningú.

En Kit sabia que això era un pla desesperat. La carretera que els prussians haurien d’agafar era un camí que passava pel bosc: era impossible moure milers d’homes amb rapidesa per aquell terreny. De tota manera, quedant tan sols unes quantes hores perquè despuntés el dia, ja se’ls acabava el temps per poder-se retirar.

Wellington es va fer ressò dels seus pensaments.

—Jo soc partidari, sens dubte, del pla A —va asseverar—. Afortunadament, el mariscal de camp Blücher ha tornat a aparèixer. Es veu que el van ferir i va estar inconscient durant unes hores, però ha tornat a assumir el comandament a Wavre, i el seu exèrcit està acampat a l’est de la ciutat. Ahir, a última hora, em va arribar un missatge en què deia que es reunirà amb nosaltres aquest matí.

En Kit es va sentir profundament alleujat. Aquell dia no hi hauria batalla tret que el bàndol britànic tingués les de guanyar.

—Amb tot, la situació pot canviar ràpid, estant en guerra, i he de tenir la confirmació que les intencions d’en Blücher avui al matí siguin les mateixes que les d’ahir a la nit. I, en cas que sí, necessito saber a quina hora del dia arribarà. —Wellington va esguardar el comte—: Shiring, vull que vagi a Wavre i lliuri aquesta carta a mans d’en Blücher. Emporti’s el jove Clitheroe, que parla una mica d’alemany.

—Sí, senyor —va dir en Henry.

En Kit estava emocionat perquè l’havien escollit per a una missió tan important, encara que suposés haver de cavalcar gairebé vint quilòmetres a les fosques i mentre queia un aiguat.

—Prepareu els cavalls mentre escric la carta —els va ordenar Wellington.

En Kit i en Henry van sortir de la sala i se’n van anar als estables. El comte va despertar un parell de mossos. En Kit va observar aquells dos homes amb cara de son atentament mentre els ensellaven els dos cavalls: no volia haver de parar pel camí per ajustar les cingles.

Els mossos van penjar una llanterna a cada sella al costat de davant de la cuixa del genet. Il·luminaria el camí tan sols uns metres, però era millor això que no res.

Quan els cavalls van estar a punt, els dos homes van tornar a la cuina de la casa. Wellington i un grup reduït de generals estudiaven detingudament un mapa dibuixat a mà del camp de batalla, intentant deduir què faria Napoleó. Wellington va alçar els ulls.

—Shiring, tingui l’amabilitat de tornar amb la resposta d’en Blücher tan de pressa com pugui. Clitheroe, suposant que la resposta sigui que sí, vull que es quedi amb els prussians una mica més. Tan bon punt estiguin ben bé de camí, avanci’s i vingui a informar-me de l’hora que preveuen arribar.

—Sí, senyor.

—No perdin temps. Surtin ara mateix.

Se’n van tornar als estables i van muntar.

Van fer passar els cavalls pel camí enfangat que discorria pel costat de la carretera empedrada, costa avall fins a la cruïlla de prop de La Haye Sainte. Allà van girar a l’esquerra i van agafar la pista de terra cap a Wavre.

Era massa fosc fins i tot per trotar. Anaven de costat, per aprofitar tots dos la llum de l’altre. A en Kit li entraven gotes de pluja als ulls i li costava veure-s’hi. Aquell camí rural serpentejava per un terreny ondulat i molt enfangat. Els fons de les valls estaven tots inundats, i en Kit temia que resultaria terriblement difícil, i seria molt lent, intentar fer passar els canons prussians per aquell camí.

La monotonia d’anar a aquell pas lent va permetre a en Kit sentir l’esgotament de la falta d’hores de son. El comte feia algun glop d’una ampolla de brandi, però en Kit no va voler beure’n, per por que aquell licor fort no el fes endormiscar sobre la sella. «Espero que ens donin la resposta que volem —no parava de pensar—. Espero que en Blücher digui que manté la intenció d’unir-se a nosaltres aquest matí».

Per fi, una claror tènue al cel va maldar per obrir-se pas entre els núvols. De seguida que poguessin veure un tros del camí enllà, esperonarien els cavalls per fer-los anar a mig galop.

Encara els quedava un llarg camí per davant.

Quan tornava, la Sal es va perdre.

Va notar fang a sota dels peus i es va girar cap on s’imaginava que havia de ser la carretera, però no notava l’empedrat. Es devia haver distret, va pensar.

Va provar de moure’s en uns cercles cada vegada més grans, pensant que així trobaria el camí tard o d’hora, però com que no s’hi veia, no podia estar segura que realment caminava en cercle. Anava amb les mans estirades davant seu, i va topar amb un arbre. Al cap de poc en va notar un altre. Va comprendre que s’havia desviat cap a un bosc. Va fer un mig cercle, esperant que llavors tornaria per on havia vingut, però va ensopegar amb un altre arbre.

Es va aturar, mig desesperada. No tenia sentit moure’s, si no sabia on anava. S’hauria posat a plorar, però es va contenir. «Bé, em fa mal l’esquena, estic perduda, baldada i xopa de cap a peus —va pensar—; però, d’aquí poques hores, quan comenci la batalla, passaran coses pitjors».

Va trobar un tronc d’arbre gruixut, es va asseure i hi va repenjar l’esquena. Les fulles la protegien una mica de la pluja. El sac era moll, però les patates de dins encara eren calentes, o sigui que es va posar el sac davant del pit i el va abraçar per escalfar-se.

Mentre era al forn, havia passat una mala estona. Havia somiat que era al llit amb en Jarge, i que ell l’acaronava; es va despertar, i resulta que tenia el forner agenollat al seu costat. Li havia descordat els pantalons i li havia ficat la mà a dins.

En aquell instant es va sentir transportada a la presó dels treballs forçats, on les dones havien de suportar aquesta mena de coses; si no, les fuetejaven per desobediència. Però ara no era una presonera, i la ràbia la va dominar a l’acte. Va apartar la mà de l’home cap a un costat amb un cop de puny fort i es va posar dreta d’una revolada. Ell va recular de seguida. La Sal va treure el ganivet llarg que duia enfundat en un costat del cinturó i se li va atansar, disposada a enfonsar-li la fulla en aquella panxa grassa; llavors va recuperar el seny.

L’home estava mort de por.

Aleshores va enfundar el ganivet i es va cordar els pantalons.

Sense dir res, va obrir la porta del forn. Utilitzant el ganxo de fusta del forner, va estirar la graella de les patates cap a fora. De seguida va veure que ja eren cuites: tenien la pell enfosquida i estaven una mica arrugades. Les va ficar amb una esgarrapada al sac i després es va lligar el sac a l’esquena.

Va agafar un pa acabat de coure i se’l va posar a sota del braç, tot mirant de fit a fit el forner, desafiant-lo a protestar. L’home no va dir ni piu.

Ella va sortir del forn en silenci. Es va començar a menjar el pa mentre se n’anava carrer avall, i al cap de pocs minuts ja se l’havia acabat.

Ara, asseguda a sota d’un arbre, va notar que els ulls se li aclucaven. Però no es podia quedar adormida allà: havia de portar les patates al regiment. Es va aixecar per aguantar desperta.

Aleshores, gairebé sense adonar-se’n, es va començar a fer clar. Despuntava el dia. Tan sols un minut després va començar a distingir el bosc que l’envoltava. Llavors va mirar entre els arbres, i només a un centenar de metres enllà, va veure la superfície empedrada de la carretera. No se n’havia allunyat gaire en cap moment.

Es va tornar a lligar el sac, se’n va anar a la carretera i va enfilar cap al sud.

Va parar de ploure, i va resar per dins una oració d’agraïment al cel.

El sol començava a despuntar a llevant, donant llum però no escalfor, quan ella va arribar a Mont-Saint-Jean. Va travessar el campament. La majoria dels homes estaven estirats al terra, mig entollat, embolicats amb flassades ben xopes. Els cavalls, molls, intentaven desconsoladament pasturar al sembrat de blat completament malmès. La Sal va clissar en Kenelm Mackintosh, sense barret, que pronunciava les oracions del matí amb uns quants homes. Entre ells, la Sal va distingir el cunyat de l’Spade, en Freddie Caines, que ara era sergent.

Ella anava tan de pressa com podia, tement que si algú s’ensumava què duia a dins del sac, la podien assassinar per prendre-l’hi.

Va trobar la tenda improvisada d’en Jarge i s’hi va ficar, agraïda. Ell i uns quants homes de Kingsbridge estaven estirats sobre el terra humit, atapeïts com peixos a dins d’una llauna. «Desperteu-vos, soldats afortunats», va dir. Va obrir el sac, i la flaire de les patates al forn va omplir aquell espai exigu.

En Jarge es va asseure ben dret, i ella li va allargar una patata. Ell hi va clavar mossegada.

—Oh, redeu! —va exclamar.

Els altres van engrapar les patates i se les van menjar. En Jarge se la va acabar i en va agafar una altra.

—Quina meravella —va dir—. Sal Box, ets un àngel.

—Vaja —va fer ella—, això no m’ho havien dit mai.

Ara que era de dia, en Kit i el comte podien anar més de pressa. Ara bé, cap cavall no podia cobrir gairebé vint quilòmetres al galop. Feien anar els cavalls al trot, al pas i al galop alternativament, cosa que en Kit trobava frustrant de tan lent que era, però el comte va dir que estava demostrat que era la manera més ràpida de cobrir una distància llarga sense matar l’animal. Van començar a veure grangers matiners, i el comte s’hi adreçava sovint, per comprovar —va deduir en Kit— que allò era la carretera de Wavre. En Kit estava neguitós i impacient: Wellington els havia demanat que s’afanyessin.

Es va fixar que el comte estava esquitxat de fang, però no solament les botes i els pantalons, sinó tot ell, fins a la cara. Va suposar que ell devia tenir el mateix aspecte deplorable.

Els van aturar en un post de cavalleria amb una guarnició d’homes que duien uniforme prussià. Els guàrdies els van confirmar que eren a prop de Wavre, i els van dir que Blücher havia establert el quarter general a la fonda gran de la plaça de la vila.

El rellotge del campanar va tocar les cinc quan entraven a la població. La calçada era un camí de terra, ple de tolls i enfangat després de la pluja. A mesura que s’atansaven al centre, els carrers es feien més estrets i sinuosos, amb un pam o més de fang.

—En Wellington va dir que els prussians estan acampats a l’est del poble —va indicar el comte, neguitós—. Trigaran hores, a treure l’exèrcit d’en Blücher d’aquest laberint de carrers.

El carrer principal els va conduir directament al centre de la vila, i van entrar a la taverna més gran que hi havia a la plaça. Un soldat prussià els va fer parar al vestíbul, amb els ulls posats en aquells uniformes galdosos. El comte se li va dirigir en un francès vacil·lant, i l’altre va fer sorolls en sentit negatiu.

El problema era que no tenien un aspecte autoritari. Les persones ingènues de vegades es pensaven que els estrangers que parlaven el seu idioma malament eren estúpids.

—Achtung! Der Graf sucht Blücher! Geh holen! —li va cridar en Kit. «Atenció! El comte cerca en Blücher! Ves a buscar-lo!».

Això va funcionar. El soldat va emetre un soroll de disculpa i se’n va anar per una porta.

—Ben fet, Clitheroe —va murmurar en Henry.

Quan el soldat es va tornar a presentar, va dir a en Kit que el mariscal de camp sortiria al cap de no res. A en Kit el feia parar boig, això. Per què no havia sortit de seguida, l’home, encara que anés amb pijama? On tenia el sentit de la urgència? El comte de Shiring feia cara de sentir-se frustrat, però no es va queixar.

En Kit va ordenar al soldat que anés a buscar cafè i pa per al comte, i l’home, servicial, se n’hi va anar corrents i va tornar al cap de pocs minuts amb l’esmorzar.

Blücher va aparèixer, acabat d’afaitar, amb l’uniforme i fumant una pipa. Els ulls, ben vermells, indicaven que havia begut molt la nit abans, potser moltes nits abans, però es va mostrar enèrgic i decidit. El comte es va inclinar i li va lliurar immediatament la carta de Wellington, que estava escrita en francès. Mentre Blücher la llegia, el soldat prussià li va servir una tassa de cafè, i el mariscal de camp es va beure tot el cafè sense apartar els ulls del full.

La conversa posterior va ser en francès, però Blücher emprava reiteradament el mot oui, que en Kit sabia que significava «sí». Semblava un bon senyal.

Mentre els dos homes enraonaven en una llengua estrangera per a tots dos, van començar a arribar alguns alts oficials prussians. La conversa va acabar amb el comte i Blücher assentint tots dos, i tot seguit Blücher va donar ordres als ajudants.

El comte va aclarir la situació a en Kit. Una part de l’exèrcit de Napoleó havia perseguit els prussians fins allà, i Blücher havia hagut de deixar una fracció dels seus efectius al darrere perquè els aturessin. Així i tot, estava preparat i disposat a conduir la part més gran dels seus homes a Mont-Saint-Jean aquell matí, i de fet, l’avantguarda ja havia travessat el riu.

—Quan hi arribaran? —va inquirir en Kit.

—És massa aviat per dir-ho. Jo me’n torno de seguida i diré a en Wellington que ja són de camí. Tu queda’t amb els prussians, tal com en Wellington et va ordenar, fins que puguis fer un càlcul fiable de l’hora que hi faran cap. Aquesta tasca ara és crucial. En Wellington deu estar desesperat per saber quan li arribaran els reforços que doblaran les dimensions del seu exèrcit.

En Kit estava emocionat perquè li confiaven una missió tan important, però, al mateix temps, sabia que assumia una responsabilitat enorme.

—Queda’t amb ells almenys fins que hagin sortit de la ciutat —li va dir el comte—, i després, fes segons el teu criteri.

—Sí, senyor.

El comte es va inclinar davant de Blücher i es va acomiadar.

«Estic sol, ara», va pensar en Kit.

La vila de Wavre era a la riba oest del riu Dijle. En Kit va anar a buscar el cavall i va cavalcar la curta distància que separava la plaça del Mercat del pont. Els homes de Blücher ja el travessaven. A l’instant, en Kit va pensar que es trigaria hores, a fer passar milers d’homes per aquell espai tan estret. El riu baixava crescut, després de les pluges intenses dels darrers dies, i era evident que no el podia travessar per un gual. A l’altre costat, va explorar la riba amunt i avall, i va trobar dos ponts més, l’un a l’extrem sud de la ciutat i l’altre a un quilòmetre i mig al nord d’allà, tots dos estrets.

Quan va tornar al pont principal, els soldats que marxaven anaven intercalats amb els canons en bateries de vuit, i s’havia format una caravana. Una munió creixent de soldats s’esperaven per travessar. Els soldats estaven acostumats a les esperes, s’asseien feliços i contents a terra i descansaven. En Kit va preguntar a un capità quants canons s’emportaven a Mont-Saint-Jean. «Einhundertvierundvierzig», fou la resposta. Després de rumiar-hi una mica, en Kit va deduir que això significava cent quaranta-quatre.

En Kit va seguir la carretera per on anava l’exèrcit cap a dins de la ciutat. Aquí l’ambient no era tan plàcid. Les botes dels soldats trepitjaven les unes rere les altres el fang del terra i el convertien en un llot gairebé líquid. Aviat va descobrir la causa de l’embús: a un dels canons més feixucs se li havia trencat un eix i obstruïa la carretera. Calia treure’l del mig, però el carrer era estret. Un oficial amb la cara vermella fuetejava els cavalls i maleïa enrabiat, mentre una dotzena de soldats, que feien mans i mànigues per no relliscar en aquell terra entollat, estiraven el carro, intentant fer-lo moure, desesperats.

En Kit es va obrir pas entre ells i se’n va anar a l’altra punta de la ciutat, on es va assegurar que les tropes que havien arribat fins allà agafaven el camí rural que conduïa a Mont-Saint-Jean.

Al pont, ara hi havia uns quants milers d’homes immobilitzats a l’altra riba. En Kit començava a témer que trigarien tot un dia a passar tots.

La fila es va començar a moure: per fi devien haver tret del mig el carro trencat. Els soldats s’havien d’apartar a un costat mentre els canons pesants, tirats per cavalls, travessaven la ciutat d’un en un. A les vuit encara no havien aconseguit passar tot l’armament.

Llavors va començar l’incendi.

En Kit en va sentir la fortor abans de veure’l: l’olor de la palla d’un sostre que es cremava. Hauria d’haver estat prou molla per no cremar. Molts dels edificis eren de fusta, i el fum que pujava del centre de la ciutat formava una columna, després un núvol i una boira que omplia els carrers, la qual feia tossir els soldats i els feia plorar els ulls.

L’exèrcit es va aturar del tot. Alguns dels homes van abandonar canons i cavalls, i van tirar enrere per escapar-se de les flames. Els que eren a prop dels carros amb munició es van espantar i van fugir, tement una explosió enorme. Els oficials van ordenar als que quedaven allà que se’n tornessin per on havien vingut. En aquells carrers estrets, intentar fer girar tot aquell seguici —incloent-hi els carros dels canons amb els tirs de sis cavalls— va donar lloc a molts més renecs i a una gran confusió.

En Kit va tornar al pont amb la idea d’aconsellar als prussians que passessin pels altres ponts, però els oficials anaven davant seu, i ja enviaven alguns batallons per camins que feien més marrada.

Així doncs, va travessar el pont de més al sud, el que tenia més a prop, i va vorejar els afores per anar a la part oest de la ciutat. Va trobar la carretera de Mont-Saint-Jean i va confirmar que els prussians anaven per aquell camí.

Tot seguit va tornar al pont principal, on va comprovar que ara les tropes es movien amb fluïdesa per vies alternatives. Estaven retirant els canons del centre de la vila. Els carros de munició s’afegien a l’èxode.

Ara eren dos quarts d’onze, l’hora que Wellington esperava que els prussians arribessin al camp de batalla.

En Kit va intentar calcular l’hora que arribarien realment. Una vegada es trobessin en una carretera sense obstacles, podrien avançar a dues o tres milles per hora, va pensar. De manera que podia dir a Wellington que el cos principal segurament arribaria a Mont-Saint-Jean al cap d’unes cinc hores, a dos quarts de quatre de la tarda, si no hi havia cap altre entrebanc.

Va emprendre la tornada, avançant-se a l’exèrcit, per donar la notícia a Wellington.





43


Wellington va ordenar que totes les dones sortissin del camp de batalla. Algunes van obeir l’ordre. La Sal va ser de les que en van fer cas omís.

I ara estava avorrida. No s’hauria imaginat mai que això li pogués passar. Estava estirada a terra, a prop del cim del turó, amb en Jarge i altres homes del 107è regiment d’infanteria, mirant el paisatge que s’estenia a baix, esperant que comencés la batalla. Se suposava que no havien d’haver anat tan endavant, però es trobaven en un punt on quedaven amagats dins d’una clotada suau.

Es va adonar que estava impacient perquè es moguessin. «Que ximple que soc», va pensar.

Llavors, a dos quarts de dotze, allò va començar.

Tal com calia esperar, els francesos primer van atacar el chateau i els edificis de l’alqueria de Hougoumont, el post aliat que era a poc menys d’un quilòmetre d’on ella estava estirada, i perillosament a prop de la línia de front dels francesos.

La Sal albirava un recinte amb cases, graners i una capella, tot envoltat d’arbres. A l’oest hi havia un jardí i un hort murats, a mà dreta, des d’on la Sal ho mirava. A l’altra punta, al sud, però visible per a ella, un bosquet d’encara no una hectàrea s’alçava entre l’alqueria i la línia del front francesa. A la Sal li havien dit que Hougoumont estava defensat per dos-cents guàrdies britànics i un miler d’alemanys. Les tropes estaven estacionades al bosc i a l’hort, com també a dins del recinte de l’alqueria.

L’atac francès es va obrir amb un canoneig intens de l’artilleria. La Sal va pensar que devia haver estat demolidor, essent de tan a prop.

Tot seguit, la infanteria francesa va avançar des de la línia del front, a camp obert, en direcció a Hougoumont. Llavors els aliats hi van respondre, disparant-los metralla.

Els aliats del bosc van començar a disparar contra els francesos des de darrere dels arbres. Els alemanys tenien fusells, d’un abast molt més gran i amb més precisió.

La metralla i els fusells tenien una eficiència letal, i les tropes franceses vestides de blau queien a centenars, però mantenien la formació i continuaven avançant.

—Són un objectiu molt fàcil —va comentar la Sal—. Per què no avancen corrent, en lloc de caminant?

No havia fet la pregunta a ningú en concret, però l’hi va respondre un veterà de la guerra d’Espanya.

—Disciplina —va contestar—. D’aquí a un minut, s’aturaran i dispararan tots alhora.

«Jo correria igualment», va pensar la Sal.

En Kit va arribar a Mont-Saint-Jean poc després de migdia.

Va trobar Wellington muntat a cavall a prop de la Guàrdia, a la carena que dominava Hougoumont, observant el combat intens que tenia lloc a baix, a l’alqueria.

—On dimoni són els prussians? —li va etzibar, enrabiat, quan el va veure—. Esperava que arribessin fa hores.

La ira de Wellington podia ser virulenta, i no sempre anava dirigida contra les persones en qui hauria de recaure.

En Kit va aplegar coratge per donar la mala notícia al comandant.

—Senyor, confirmo que la major part dels prussians han sortit de Wavre a dos quarts d’onze, i calculo que arribaran aquí a dos quarts de tres de la tarda, com a molt aviat.

—I què punyeta han fet? Si des d’abans de les cinc del matí que és clar!

En Kit n’hi va donar una versió matisada.

—Wavre és un coll d’ampolla, el pont que travessa el riu és estret, i al centre hi ha uns carrerons sinuosos, on, per acabar-ho d’adobar, aquest matí s’hi ha produït un incendi greu. I un cop fora de la ciutat, la carretera d’allà fins aquí està tota entollada…

—Un incendi? Com pot ser, havent plogut tant?

Era una pregunta absurda.

—No en tinc informació, senyor —va respondre en Kit.

—Vagi a buscar en Shiring —li va ordenar Wellington—. Aquesta tarda tenen molta feina per fer.

En Kit se n’hi va anar.

Va trobar el 107è d’infanteria a l’extrem oest de la línia dels aliats. Alguns homes havien avançat arrossegant-se per terra, sortint de la seva posició, per donar una ullada al camp de batalla, i el tinent Joe Hornbeam els ordenava que reculessin perquè els francesos no els poguessin veure.

—No ens interessa que en Napoleó sàpiga on som, ni quants som —va dir—. Procurem que el malparit s’ho hagi d’imaginar, d’acord?

En Kit va veure en Jarge, va fer aturar el cavall i va desmuntar.

—El jove Joe no és mal oficial, saps? —li va comentar en Jarge—. Sobretot quan recordes que tot just té divuit anys.

—Qui ho havia d’esperar —va dir en Kit—. Amb un avi tan horrible com el conseller Hornbeam… —En Kit es va distreure quan va veure la seva mare. Li va caure l’ànima als peus—. Què hi fas, aquí? —la va reprendre—. Han ordenat que les dones se’n vagin del camp de batalla.

—A mi no m’ha arribat, aquesta ordre —va dir la Sal.

—Doncs ara sí que t’ha arribat.

—Soc aquí per estar amb el meu marit, i no penso fugir.

En Kit va obrir la boca per discutir-l’hi, però s’hi va repensar. Era perdre el temps qüestionar la Sal quan havia pres una decisió.

Se’n va anar amb en Joe Hornbeam.

—Tinent, ha vist el comte de Shiring? —li va demanar.

—Sí, senyor. —Va assenyalar cap al nord, cap al darrere de la carena—. Fa uns quants minuts que era a uns tres-cents metres en aquella direcció, enraonant amb el general Clinton.

—Gràcies.

—Sí, senyor.

En Kit va muntar i va baixar pel vessant, cap on es trobaven el comte i el general Clinton, tots dos muntats a cavall. Abans no pogués parlar amb el comte, es va sentir un retruny terrible, com deu tempestes de trons alhora, un fragor que només podia significar la fi del món, però en Kit havia servit en una bateria d’artilleria, i sabia que això era soroll de canons, sols que en més nombre i més simultàniament del que els havia sentit mai.

Va fer girar el cavall i va enfilar cap a dalt del vessant al galop, amb el comte de Shiring i el general Clinton estalonant-lo. Un cop a dalt de tot, es van aturar per mirar.

Eren al costat oest de la carretera del carbó, i en Kit va veure immediatament que els canons francesos eren a la banda est, disparant cap al centre i a l’esquerra de la línia aliada. Pel cap baix, hi havia setanta canons grossos formant una fila, que disparaven tan seguit com podien.

Tanmateix, trobaven pocs objectius. Les tropes aliades del vessant sud del turó van patir molt, però la major part de l’exèrcit de Wellington era darrere de la carena, i moltes de les bales dels canons de Napoleó s’enfonsaven al fang, inútilment.

Quin sentit tenia, doncs, aquella descàrrega de trets?

Al cap d’uns minuts, en Kit ho va entendre.

Els soldats francesos, vestits de blau, van començar a avançar, passant entre la fila de canons, per travessar la vall. Les canonades franceses van prosseguir per sobre dels seus caps, i dissuadien les tropes aliades de sortir per sobre de la carena per enfrontar-s’hi.

Aviat es va fer evident que aquest avenç era un atac important. En Kit va calcular que el nombre de soldats d’infanteria que s’atansaven podia ser de cinc mil; després, deu mil; després, potser més, tal vegada vint mil.

Els canons aliats van obrir foc contra ells, i en Kit sabia que disparaven pots de metralla, llaunes plenes de boles de ferro i serradures, que explotaven i s’obrien formant un con letal de gairebé trenta metres d’ample, el qual segava les tropes enemigues com una dalla gegantina. Però els francesos passaven per sobre dels cadàvers dels seus camarades i continuaven endavant.

La batalla havia començat.

L’objectiu d’un atac normalment era destruir la integritat de la línia enemiga situant-te al darrere. Això es podia aconseguir o bé fent la volta per un extrem de la línia —el que de vegades es deia fer el tomb al flanc—, o obrint-hi un forat al mig. Així es podia envoltar els homes de la fila, atrapar-los i atacar-los per tots els costats.

En Kit va fer servir la ullera de llarga vista —que havia agafat a un oficial francès mort a Vitòria— per estudiar l’extrem est del camp de batalla. Les tropes franceses que avançaven van ser les primeres a arribar a les posicions aliades, van atacar enèrgicament i feren recular els defensors. El front aliat va seguir el curs d’un camí estret enfonsat entre tanques vegetals, i els francesos ràpidament van arribar a aquest refugi. Llavors, els britànics van contraatacar. El combat era aferrissat i sagnant, i en Kit es va alegrar de no trobar-s’hi.

L’avenç francès va perdre embranzida, però no es va aturar. En Kit va veure, consternat, que la història es repetia a tota la línia, a l’altra punta de la carretera del carbó: una escomesa intensa dels francesos, un contraatac i un avenç francès lent.

Eren les dues, i els aliats perdien.

Les tropes aliades del voltant d’en Kit i el comte estaven inquietes, impacients per sortir a ajudar els seus camarades, però Wellington no ho havia ordenat, i el comte va cridar:

—No us moveu d’on sou, homes! Qualsevol que surti corrent endavant sense que l’hi hagin ordenat, rebrà un tret a l’esquena.

En Kit no sabia ben bé què significava això, però l’amenaça va ser efectiva, i els homes es van calmar.

Entre els francesos les baixes eren molt nombroses, però continuaven arribant més homes, incloent-hi la cavalleria que ells anomenaven cuirassiers. En Kit va donar una ullada enrere, cap al vessant de darrere de la carena, i va veure que Wellington tenia poques reserves d’infanteria per llançar a la lluita cos a cos. Això no obstant, la cavalleria britànica esperava. En Kit veia almenys un miler d’homes de la brigada de la Guàrdia Reial muntats a cavall, esperant impacients l’ordre d’atacar. Tant la Guàrdia Reial com la Guàrdia Muntada anaven amb uns corsers negres com l’atzabeja. Els conduïa el comte d’Uxbridge, d’aquell considerable contingent d’homes que Wellington detestava.

En Kit havia sentit a dir als oficials que la cavalleria britànica tenia els millors cavalls, però que els francesos comptaven amb els millors homes. Una cosa era segura: la cavalleria francesa tenia més experiència en batalla.

Va sonar una corneta, i un miler d’homes van muntar; després, un altre toc de corneta va fer que tots desembeinessin les espases simultàniament. Era una visió formidable, i en Kit es va sentir agraït de no trobar-se entre els que haurien de resistir el seu atac.

Responent a més tocs de corneta, van formar una línia en sentit est-oest d’un quilòmetre i mig de llarg, i en acabat van fer avançar els cavalls, vessant amunt, encara fora del camp de visió de l’enemic. Van passar al trot, van travessar la carena i llavors, proferint crits i exclamacions, van carregar costa avall, llançant-se a la lluita cos a cos.

La infanteria aliada va córrer per apartar-se del mig. Els francesos van intentar fugir enrere, cap a les seves línies, però no podien anar més de pressa que els cavalls, i la cavalleria els va picar i tallar sense pietat amb els sabres, amputant braços, cames i caps. Els homes que fugien ensopegaven i queien, i els trepitjaven els cavalls imponents. La cavalleria no s’aturava, i la massacre fou terrible.

El comte de Shiring estava contentíssim.

—Hem aturat l’atac d’en Napoleó! —se’n felicitava a crits—. Que Déu beneeixi la cavalleria!

Quan els cavalls van ser a l’abast de la línia de front francesa, Uxbridge va manar als trompeters que toquessin l’ordre de fer mitja volta i tornar enrere. En Kit la va sentir ben clara, però es va quedar astorat, perquè la cavalleria semblava com si fos sorda. Van fer cas omís del senyal reiterat, i van continuar cavalcant endavant, fent crits d’alegria i brandant les espases. Al costat d’en Kit, el comte va remugar, empipat. Els genets es deixaven portar per la set de sang, i havien abandonat tota la disciplina. La seva falta d’experiència en combat era evident.

Aquell entusiasme era de suïcides. Quan van carregar contra la línia francesa, els van començar a cosir a trets de canons i de mosquetó. L’embranzida que duien es va alentir quan el terreny que trepitjaven va anar fent pujada, i els cavalls es van cansar.

La cavalleria va passar del triomf a l’anihilació en qüestió de minuts. Tot d’un plegat, eren ells, els qui eren massacrats. A mesura que es disgregaven en grups petits, els francesos els envoltaven i els delmaven metòdicament. En Kit observava atentament, desesperat, com la flor i nata de l’exèrcit britànic era anorreada. Els escassos i afortunats supervivents esperonaven els cavalls exhaustos per tornar al galop a la línia aliada.

Efectivament, havien aturat l’atac de Napoleó, però a quin preu!

Els francesos tenien més homes, i podien llançar un altre atac d’infanteria; en canvi, els britànics no podien organitzar una altra càrrega de cavalleria com l’anterior.

En Kit estava del tot desesperat.

Hi hagué un moment de calma. La batalla no es va aturar, però va minvar d’intensitat. L’artilleria francesa disparava de manera intermitent des de l’altra banda de la vall, i de tant en tant matava un oficial muntat a cavall o esclafava un canó, i l’escaramussa al voltant de Hougoumont i La Haye Sainte continuava: franctiradors de totes dues bandes escapçaven un objectiu, i de vegades el tocaven.

Un missatger es va adreçar a Wellington, el qual va fer avisar el comte de Shiring.

—Hi ha un informe segons el qual han arribat alguns prussians. Vagi a l’extrem est de la nostra línia a comprovar-ho. Si és veritat, digui al seu comandant que vull que em reforcin el flanc esquerre. De seguida!

Aquella ordre tenia tot el sentit del món per a en Kit. L’ala esquerra de Wellington havia estat el focus dels atacs de l’artilleria i la infanteria de Napoleó, mentre que el dret, on es trobaven la Sal i en Jarge, ara com ara, gairebé no havia intervingut. Era el costat esquerre, el que necessitava els prussians.

Tots dos van sortit al galop.

A dos quilòmetres o tres més enllà de l’extrem est del front aliat hi havia dues zones boscoses petites, el bosc d’Ohain al nord i el bosc de París al sud, i mentre cavalcaven, a en Kit li va semblar que albirava activitat a totes dues zones. Quan hi van ser més a prop, va veure, sortint del bosc d’Ohain, centenars de tropes amb uniformes de color blau fosc.

Era veritat. Els prussians per fi arribaven.

En Kit i el comte de Shiring van atènyer el bosc d’Ohain il·lesos. Ara hi havien fet cap dos o tres mil prussians, i encara més al bosc meridional. Uns quants milers no suposarien gaire diferència, però quan hi arribés la resta, els aliats tindrien un avantatge aclaparador.

Ara bé, els quedava temps per esperar que això passés?

Les tropes d’Ohain pertanyien al I Cos, comandat pel tan condecorat Von Zieten, un home de quaranta-cinc anys mig calb que es disposava a lliurar la seva tercera batalla al cap de quatre dies. Blücher encara no havia arribat, de manera que el comte i en Kit van lliurar el missatge de Wellington a Von Zieten, en l’habitual barreja d’idiomes.

Von Zieten tan sols va respondre que traslladaria la petició de Wellington a Blücher tan aviat com pogués. En Kit va tenir la impressió que els prussians decidirien ells mateixos quin era el millor lloc on afegir-se a la batalla.

Von Zieten no calcularia al cap de quanta estona arribarien la resta de prussians.

El comte de Shiring i en Kit van tornar amb Wellington per informar-lo.

En Kit es va mirar el rellotge —un altre trofeu robat a un cadàver—, i es va quedar astorat de veure que eren les cinc de la tarda. Semblava que només havien passat uns minuts d’ençà del primer atac de la infanteria francesa.

Durant els intensos combats dels darrers tres dies, l’objectiu de Napoleó havia estat evitar que els prussians es reunissin amb els angloholandesos. Al llarg de les properes hores, això per fi s’esdevindria.

Sens dubte, Napoleó havia vist els prussians, i es devia haver adonat que, de cop i volta, el temps havia passat a ser crucial. La seva única esperança, ara, era destruir l’exèrcit aliat abans que els prussians es poguessin incorporar al combat en un nombre suficient per fer canviar la situació.

En Kit va advertir una activitat intensa darrere de les línies franceses. Durant uns quants minuts, no entenia què passava, fins que el comte va parlar.

—Els cuirassers s’estan aplegant. Hi haurà un assalt de la cavalleria.

Els artillers britànics i holandesos treien cap al davant canons de reserva per substituir els que havien quedat malmesos. En Kit va cercar en Roger amb la mirada, però no el va localitzar.

L’artilleria francesa encara disparava de manera intermitent mentre la seva cavalleria es congregava, i en aquell moment, un projectil va caure a uns vint metres d’en Kit, i va impactar en un canó que portaven per substituir-ne un altre, i que estaven col·locant. Hi hagué un esclat terrible i una fogonada, se sentiren crits dels homes i el lament esgarrifós d’un cavall ferit; després, una segona explosió, més forta, quan la reserva de pólvora situada darrere del canó va explotar i va esmicolar el canó. L’esclat va fer anar a parar en Kit a terra, eixordat, però al cap d’un segon ja sabia que no s’havia cremat ni se li havia clavat cap objecte dels que havien sortit disparats. Mig marejat, es va posar dret com va poder. Tot el personal del canó era mort o ferit, i el canó en si era una desferra: metall retorçat i fusta cremada. Els ulls d’en Kit es van posar en en Henry, estès a terra, immòbil. Tenia el cap tot ensangonat. Probablement, un fragment del canó destruït que havia sortit volant li havia causat la ferida. En Kit es va agenollar al seu costat i va veure que encara respirava.

Va clissar un grup d’infanteria que contemplava el canó desfet.

—Tu i tu! —va dir, assenyalant-ne dos—. Aquest home és el comte de Shiring. Agafeu-lo i porteu-lo amb el cirurgià. Correu!

Els soldats van obeir.

En Kit no sabia si en Henry sobreviuria. Els metges no podien fer gran cosa, amb les ferides al cap, llevat d’embenar-les. Tot depenia de la gravetat dels danys que hagués patit el cervell.

No hi havia temps per reflexionar. En Kit va tornar al camp de batalla. Hi començava un altre assalt dels francesos.

El que va sorgir de les línies franceses semblava una onada gegant de genets. El sol va resplendir per damunt d’un núvol i va fer lluentejar espases i armadures. En Kit va notar com la terra tremolava sota els seus peus, amb l’impacte de desenes de milers de cascos de cavalls.

Als aliats no els quedava gaire cavalleria per enfrontar-s’hi.

—Prepareu-vos per rebre la cavalleria! —va cridar Wellington.

El crit fou repetit al llarg de la fila, amunt i avall, i els batallons d’infanteria de seguida van formar en quadres, tal com els havien ensenyat a fer. Mirant al llarg de la fila, en Kit va constatar que el 107è regiment formava de manera eficient i ràpida.

Quan la cavalleria enemiga va ser més a prop, Wellington va cavalcar entre els quadres, animant-los a crits. En Kit i altres ajudants el van seguir. I els francesos de seguida se’ls van llançar a sobre.

Al principi, els defensors estaven en avantatge. La cavalleria francesa va carregar pels costats dels quadres, tot cridant «Vive l’Empereur!». Molts van caure per la intensa pluja de trets des dels costats dels quadres, on els mosqueters es trobaven a la quarta fila des de fora. Cada soldat britànic s’agenollava i disparava, i després se’n tornava al darrere de la quarta fila per tornar a carregar, a fi que l’home següent pogués disparar, en una dansa d’una eficiència letal.

Després d’uns minuts aterridors, la cavalleria es va retirar, però la van substituir uns reforços muntats en cavalls frescos, alguns armats amb llances de dos metres setanta de llarg, que llançaven als quadrats, intentant obrir-hi forats. Els morts i els ferits els arrossegaven cap al mig del quadre, i altres soldats ocupaven de nou aquell espai buit.

En Kit no podia evitar admirar el valor dels genets francesos quan carregaven una vegada i una altra, galopant per sobre dels cossos dels camarades i saltant per sobre dels cavalls morts o ferits. El que restava de la cavalleria britànica va contraatacar, però no eren suficients en nombre perquè poguessin suposar una diferència.

Durant un respit, en Kit va barrinar on devia ser la infanteria de Napoleó. Haurien d’haver estat donant suport a la cavalleria; així és com se solia fer. Aleshores va resseguir la vall amb la mirada, escrutant entre els núvols de fum de la pólvora, i en va veure la raó: els prussians per fi havien entrat en batalla.

Fent cas omís de la petició de Wellington, la majoria dels acabats d’arribar s’havien esquitllat cap al darrere de l’extrem est de la línia francesa, i atacaven el poble de Plancenoit, situat a la carena del davant, i a prop del quarter general de l’enemic. Havien agafat Napoleó per sorpresa.

Allà, el combat semblava acarnissat, i en Kit va imaginar que Napoleó no podia retirar efectius de la infanteria d’aquella zona perquè donessin suport a l’atac de la cavalleria. Mentre ho observava, li va semblar distingir tropes addicionals de la reserva més amunt, al vessant que pujava fins a Plancenoit. Però també albirava més soldats amb uniformes blaus que venien de l’est i entraven en batalla a la càrrega.

La infanteria francesa estava atrapada a la vall, i no podia prestar ajut a l’atac de la cavalleria. Això podia ser la salvació de l’exèrcit de Wellington.

«En Napoleó deu estar desesperat», va raonar en Kit. Havia de guanyar avui, ja que l’endemà, les forces unides dels angloholandesos i els prussians serien invencibles.

Es van estendre murmuris entre els angoixats ajudants de Wellington.

—La Haye Sainte ha caigut —va dir algú en veu baixa.

En Kit va mirar cap allà i va veure, fugint de l’alqueria, un vestigi llastimós dels defensors alemanys, una fracció minúscula del desplegament inicial, i els francesos per fi en van prendre possessió. Això va encoratjar Napoleó, ja que ara s’afeblia notablement la línia aliada.

L’artilleria aliada va començar a disparar immediatament a La Haye Sainte, i en Kit va pensar: «És en Roger, qui bombardeja». Però els francesos van mantenir-hi la posició.

L’atac de la cavalleria francesa va cessar cap a quarts de set. Això no obstant, els aliats havien patit uns danys molt greus, sobretot al centre de la línia. Per a Napoleó, era el moment d’assestar un cop mortal. Wellington entenia perfectament com n’eren, de perillosament vulnerables, els aliats, i va cavalcar a tot galop al llarg de la línia, sense pensar en la pròpia seguretat, donant unes ordres que en Kit i els altres ajudants traslladaven als oficials: demanar que els homes de reserva avancessin per reforçar la línia, fer venir carros de munició, substituir canons destruïts amb peces de recanvi que ara eren perillosament escasses. Mentrestant, el I Cos de Von Zieten per fi havia fet el que Wellington volia, i havia reforçat l’ala esquerra aliada, cosa que permetia que el duc pogués treure homes d’allà per reforçar el centre, ara afeblit. I al mateix temps, s’havia evitat que Napoleó ataqués el punt feble dels aliats gràcies a l’atac prussià a Plancenoit.

Un coronel francès va desertar i va cavalcar cap a la línia aliada tot cridant «Vive le roi!». Llarga vida al rei! Quan els oficials d’intel·ligència el van interrogar, el coronel va revelar que Napoleó havia decidit utilitzar les tropes d’elit, la Guàrdia Imperial —que fins ara estava en reserva— per atacar l’ala dreta dels aliats.

Normalment feien intervenir la Guàrdia Imperial al final, perquè donés el cop de gràcia. Es trobava ja en aquest punt, la batalla?

Es van enviar alguns ajudants perquè portessin la notícia a les forces de l’altra punta de la carretera del carbó, que fins en aquell moment no havien vist gaire acció. En Kit va cavalcar fins al 107è regiment d’infanteria, i va avisar el comandant Denison, que n’estava al càrrec. Els homes de l’entorn de Denison semblava que s’alegraven d’entrar en acció, per fi, encara que només fos per poder respondre la pregunta: «Què va fer a Waterloo?».

Just després de les set, quan el sol es ponia pel costat oest de la vall, la Guàrdia Imperial va comparèixer: sis mil homes, segons un càlcul aproximat d’en Kit, amb uniforme blau de faldons, marxant al ritme dels tambors, per uns camps sembrats d’homes i de cavalls morts i ferits, enmig d’una intensa fortor de sang i d’intestins. En Kit va muntar a cavall i va observar com s’acostaven amb la ullera de llarga vista. Van vorejar Hougoumont —encara ocupat pels aliats— i van passar de llarg La Haye Sainte, que ara estava en mans dels francesos.

Les tropes aliades van esperar darrere de la carena, fora de la vista de l’enemic. En Joe Hornbeam resseguia la línia de front amunt i avall dient: «Quedeu-vos on sou. Espereu l’ordre. Que ningú no es precipiti. Quedeu-vos on sou».

En Kit va veure que ara els francesos atacaven al llarg de la línia aliada, sens dubte per retenir les tropes i evitar que anessin a reforçar la defensa contra la Guàrdia Imperial. Observant el sol que es ponia, va comprendre que ara presenciarien el drama final de la batalla, en un sentit o en l’altre. Va decidir quedar-se amb el 107è d’infanteria.

Quan la Guàrdia era a dos-cents metres de distància, les tropes aliades van obrir foc. En Kit va veure que tornaven a disparar pots de metralla, i mentre els homes de la Guàrdia Imperial començaven a caure, va mormolar: «Bona andanada, Roger». Però la disciplina francesa resistia: sense trencar el pas, marxaven esquivant els morts i ferits, tapaven els forats que s’obrien a les files i continuaven atansant-se.

Estant ja la Guàrdia a tan sols trenta metres, les tropes de darrere de la carena de sobte es van aixecar i van disparar una descàrrega de mosquetons. A aquella distància, moltes de les bales van encertar el blanc. Els francesos van respondre amb foc, i alguns homes de Kingsbridge van caure, entre ells l’oficial al càrrec, el comandant Denison. En Kit va distingir com el capellà castrense, en Kenelm Mackintosh, rebia una bala al pit que semblava que el feria de mort, i va pensar en els cinc fills de l’Elsie, que acabaven de perdre el pare.

Amb l’enemic a tan sols trenta metres de distància, no hi havia temps per tornar a atacar, i els aliats van continuar amb una càrrega amb baionetes. Els homes de la Guàrdia van vacil·lar, però no recularen, i l’encontre va derivar en una lluita sagnant cos a cos.

El 107è regiment era una de les forces situades més a la dreta del camp de batalla, i disparava en diagonal contra l’enemic que s’acostava. Ara un batalló va carregar costa avall, i es va desviar cap a l’esquerra per atacar el flanc vulnerable de la Guàrdia Imperial. Wellington no n’havia donat l’ordre: els oficials prenien la iniciativa. Immediatament després, un altre grup es va unir a l’assalt. Tot d’un plegat, en Joe Hornbeam va bramar: «Carregueu!». Un tinent no tenia dret a donar aquesta ordre, però Denison era mort, i en Joe era l’únic oficial a la vista; els homes, que frisaven per lluitar, el van seguir sense dubtar.

En Kit va adonar-se que aquest podia ser el moment decisiu de la batalla i, per consegüent, de la guerra que ja s’havia prolongat vint-i-tres anys, i va actuar guiat per l’instint. Va recollir un mosquetó de baioneta d’un soldat caigut, va muntar a cavall amb un bot i es va sumar a la càrrega. Quan va sortir al galop va sentir la Sal, cridant darrere seu: «No hi vagis, Kit!». Però no es va aturar.

Ara la Guàrdia Imperial era atacada per dos flancs, i els homes van començar a vacil·lar. Els aliats consolidaven l’avantatge que ja tenien. El 107è regiment va carregar amb les baionetes. Una bala francesa va ferir el cavall d’en Kit, i el pobre animal va ensopegar i va caure. En Kit en va poder saltar abans que el cavall toqués el terra. Va continuar corrent a peu, brandant el mosquetó. Quan se’n va adonar, era al costat del seu padrastre, en Jarge.

Ara alguns francesos fugien, però la majoria es mantenien al lloc i lluitaven. En Kit va batallar colze a colze amb en Jarge; tots dos llançaven cops de baioneta amb totes les seves forces. En Kit havia mort molts homes, però sempre a canonades, i ara l’esborronava la sensació de clavar la baioneta dins la carn humana. Això no esmorteïa, però, el seu esperit de combat: tota la seva persona estava dominada per la necessitat de matar soldats enemics, i ho feia tan de pressa i de manera tan eficient com podia.

El cavall d’en Joe Hornbeam va caure davant seu, i en Joe va anar a parar a terra. Un guàrdia imperial se li va posar a sobre, amb l’espasa enlaire, i durant un segon, desesperat, en Joe va mirar amunt a qui el mataria. En Jarge va fer una passa endavant i va envestir-lo amb la baioneta. El guàrdia va fer mitja volta, i va fer baixar en direcció a en Jarge, amb totes les seves forces, l’espasa que tenia alçada, un cop fortíssim que li va seccionar el coll, just al mateix temps que la baioneta d’en Jarge tallava l’uniforme de l’home, se li clavava profundament a la panxa i li arrencava els budells. Tots dos es van desplomar a terra. Del coll d’en Jarge la sang brollava a raig, d’un vermell lluent, i el guàrdia tenia els budells escampats per terra.

En Joe es va aixecar d’una revolada.

—Déu meu, per poc! —va exclamar de cara a en Kit. Mirant a terra, va dir—: En Jarge m’ha salvat la vida. —Llavors va recollir l’espasa i va tornar a la lluita.

La Guàrdia Imperial es va començar a dissoldre. Els homes del darrere ja no avançaven, sinó que feien mitja volta i sortien corrent. Veient com els seus efectius es reduïen, els homes del davant es van retirar, i la retirada es va convertir en una desbandada. Els aliats els perseguien, proferint crits triomfals.

Contemplant el camp de batalla, en Kit va constatar que, al llarg de tota la línia de front, els francesos estaven desmoralitzats. Alguns es retiraven; d’altres els veien i feien el mateix; alguns van començar a córrer, i d’altres els van imitar, i al cap d’uns segons, el pànic es va estendre entre ells. Llavors, els aliats van perseguir els francesos derrotats vessant avall, i després amunt pel turó de l’altre costat.

En Kit va pensar en en Roger a l’instant.

Deixant que els camarades continuessin empaitant-los, va girar cua i va arrencar a córrer cap a dalt de la carena, saltant per damunt dels morts retorçats i dels ferits que cridaven, en direcció a l’artilleria de la carena. Alguns dels canoners havien abandonat els canons i s’afegien a la massacre final, però en Kit estava segur que en Roger no estaria amb ells.

Va resseguir la línia afanyant-se tant com podia, clavant els ulls en els canoners asseguts o estirats al costat dels canons, alguns esgotats i d’altres, morts. Cercava la cara d’en Roger, pregant per distingir-la entre els vius. Tenia més por ara que la que havia passat tot el dia. El pitjor que podia ocórrer era que ell fos viu, i en Roger, mort: llavors s’estimaria més que tots dos fossin morts.

Quan per fi el va clissar, en Roger estava aclofat a terra, repenjat d’esquena a la roda d’un canó, amb els ulls aclucats. Respirava? En Kit es va imaginar el pitjor. Es va agenollar al seu costat i li va tocar l’espatlla.

En Roger va obrir els ulls i va somriure.

—Oh, gràcies a Déu! —va exclamar en Kit, i li va fer un petó.

La Sal havia vist en Kit pujant turó amunt, caminant ben dret i clarament il·lès, i va gaudir d’un moment de gran alleujament; aleshores va començar a buscar en Jarge.

El 107è regiment corria cap a l’altra banda de la vall, perseguint els francesos en retirada. La Sal esperava que en Jarge anés amb ells, però va anar a mirar els que havien quedat al camp de batalla, estesos sobre el sembrat completament esclafat. Entre ells, els cadàvers eren els afortunats, va pensar, perquè ja no patirien més. Els altres cridaven demanant aigua, un metge o la mare. Va fer el cor fort, i va fer veure que no els veia.

Quan els seus ulls per fi es van posar en en Jarge, al primer moment no el va reconèixer, i la seva mirada va passar-hi de llarg, però alguna cosa li va fer donar una ullada enrere, i va contenir un crit d’esgarrifor. En Jarge estava estès a terra de panxa enlaire, amb el coll tallat fins a la meitat, i els ulls, cecs, dirigits cap a un cel que s’enfosquia.

La va envair la pena. Va plorar tant que gairebé no hi veia. Es va agenollar al costat del cos d’ell i li va posar la mà sobre el pit, com si li pogués sentir els batecs del cor, malgrat que sabia que era impossible. Li va tocar la galta, encara calenta, i li va allisar els cabells.

L’havia d’enterrar.

Es va posar dreta, es va eixugar els ulls i va mirar al voltant. L’alqueria de Hougoumont era a uns dos-cents metres de distància, i a dins del recinte hi cremava alguna cosa. Però un dels edificis semblava una església petita o una capella.

Dos homes que li sonaven, i que devien pertànyer al 107è regiment, tornaven per la vall, l’un ranquejant una mica i l’altre portant un sac que segur que contenia un botí. Els va demanar que l’ajudessin, que li carreguessin el cos d’en Jarge a l’espatlla, i els dos homes ho van fer.

En Jarge pesava molt, però ella era forta, i es va pensar que el podria portar. Va donar gràcies als dos saquejadors i es va posar a caminar, plorant.

Va avançar serpentejant pel camp de batalla, esquivant els cadàvers, i va entrar al recinte de l’alqueria per la reixa. L’edifici fortificat es cremava, però la capella estava intacta. A tocar del mur meridional del petit edifici hi havia una clapa d’herba no gaire gran. Potser era terra sagrada o potser no, però a ella li va semblar el lloc adient per enterrar el seu home.

Va dipositar el cos a terra, amb tant de compte com va poder. Li va estirar les cames i li va encreuar els braços a sobre del pit. Llavors, amb tendresa, li va agafar el cap amb totes dues mans i li va posar recte, perquè la ferida del coll es tanqués i en Jarge tingués un aspecte més normal.

Es va tornar a posar dreta i va donar una ullada per tot el recinte murat. Hi havia cadàvers pertot arreu, centenars de cadàvers. Però això era una casa de camp, de manera que hi havia d’haver alguna pala en un lloc o altre. Se’n va anar al graner. Arreu quedaven restes de la batalla: caixes de munició, espases trencades, ampolles buides i parts de cossos a l’atzar: un braç, un peu dins de la bota o mitja mà.

Penjades en una paret, posades en uns suports de fusta, hi havia unes quantes eines dels temps de pau. Va engrapar una pala i se’n va tornar amb en Jarge.

Es va posar a cavar. Costava molt. La terra estava tan amarada d’aigua de la pluja, que pesava molt quan l’aixecava. No entenia com era que l’esquena li feia tant de mal, però llavors va recordar que havia passat la darrera nit —només la nit?— traginant vint-i-dos quilos de patates fins a Waterloo, a gairebé cinc quilòmetres, i després cinc més de tornada.

Quan havia cavat un clot d’un metre i un pam, si fa no fa, va tenir la sensació que es moriria d’esgotament si continuava, de manera que va decidir que amb aquell clot n’hi hauria d’haver prou.

Va agafar en Jarge per les aixelles i el va arrossegar a poc a poc cap a dins de la tomba. Quan el va tenir a lloc, li va arranjar el cos: les cames rectes, els braços encreuats i el cap posat dret a sobre del coll.

Es va quedar al costat de la tomba, mirant-lo, mentre s’anava fent de nit. Va dir un parenostre. Després va alçar els ulls cap al cel.

—No siguis massa estricte amb ell, Senyor. Dins seu…

Se li va fer un nus a la gola, i va esperar fins que va poder tornar a parlar.

—Dins seu, hi tenia més bondat que no maldat —va dir.

Va agafar la pala i va començar a tirar la terra a dins del forat. Ja havia fet el mateix una altra vegada, quan havia enterrat en Harry vint-i-tres anys enrere. Aleshores havia dubtat a colgar l’home que estimava, i ara li passava el mateix, però, igual com llavors, es va obligar a fer-ho, perquè això suposava reconèixer que se n’havia anat i que el que en quedava era una carcassa. «Terra a la terra», va pensar.

El pitjor de tot va ser quan en Jarge tenia el cos colgat, però encara se li veia la cara. Novament va dubtar, i novament es va obligar a fer-ho.

Quan la tomba va estar tapada, va deixar caure la pala a terra i va plorar fins que no li van quedar llàgrimes per vessar.

—S’ha acabat, doncs, Jarge.

Es va quedar una estona al costat de la tomba, fins que es va fer fosc del tot i no s’hi veia gens.

Li va parlar per última vegada.

—Adeu, Jarge —li va dir—. M’alegro que et poguessis menjar les patates.

Tot seguit se’n va anar.





SETENA PART


La pau

1815-1824





44


Una vegada van haver entrat els aliats a París, Napoleó Bonaparte va abdicar per segona vegada i fou empresonat, ara a l’illa remota de Santa Helena, al mig de l’Atlàntic, a dues mil milles a l’oest de Ciutat del Cap, i a dues mil cinc-centes a l’est de Rio de Janeiro.

El 107è regiment d’infanteria va tornar a Kingsbridge, igual que el comte de Shiring, la seva dona, la Jane, i el fill, en Hal. Dos dies després, l’Amos, que havia arribat a casa una mica abans, va rebre una nota de la Jane en què li demanava que l’anés a veure a la casa Willard per prendre el te amb ella.

La va trobar desfent l’equipatge, amb els baguls bruts del viatge al seu voltant, sobre la catifa de la sala d’estar. Amb l’ajuda d’una bugadera, en treia els magnífics vestits llargs d’un en un i decidia si calia passar-los un drap i planxar-los, rentar-los o donar-los.

—La pau per fi! —va dir a l’Amos—. Quina meravella, oi?

—Ara podem tornar a fer vida normal —va fer ell—. Si és que algú de nosaltres recorda com era.

—Jo sí que me’n recordo —va afirmar la Jane, decidida—. I en penso gaudir.

L’Amos la va estudiar. Tenia quaranta-dos anys, calculava, i es mantenia prima i atractiva. Durant molts anys ell l’havia adorat, però ara podia ser objectiu. Encara li agradava aquella joie de vivre, que era el que la feia ser sensual, però també li notava la mirada calculadora i aquell gest d’arrufar els llavis tan egoista, quan en rumiava alguna per manipular la gent.

—Com està el comte? —li va preguntar ell—. Té sort d’haver sobreviscut a una ferida al cap.

—Ja el veuràs —va respondre ella—. Vindrà d’aquí a un parell de minuts. —La referència a la batalla va conduir els pensaments d’ella a una altra víctima, i va dir—: Pobra Elsie Mackintosh, amb cinc fills i sense marit.

—Em sap greu que en Mackintosh es morís. Es va convertir en un home valent, saps, quan es va fer capellà castrense.

—Tanmateix, tu et pots casar amb l’Elsie, ara.

L’Amos va arrufar les celles.

—Què et fa pensar que jo em podria casar amb l’Elsie Mackintosh? —li va preguntar, enutjat.

—La manera com hi ballaves al ball de la duquessa de Richmond. No t’havia vist mai tan feliç.

—Apa! —L’Amos es va empipar encara més perquè la Jane tenia raó. Havia estat una estona meravellosa—. Això no vol dir que m’hi vulgui casar —va asseverar.

—No, és clar que no —va dir la Jane, que va fer un gest amb la mà per treure-hi importància—. Tan sols m’ha passat pel cap.

Un majordom va portar te en una safata, i la Jane va fer lloc en un sofà i dues butaques. L’Amos va rumiar en el que ella havia dit. Sí, havia estat feliç tenint l’Elsie entre els braços, era veritat, però això no significava que se l’estimés. L’apreciava molt. L’admirava pel seu coratge, quan desafiava tothom per alimentar els fills dels treballadors de les fàbriques en vaga. No s’avorria mai, quan estava amb ella. Tot això sí, però amor, no.

Rememorant el ball, li va venir al cap com li havia agradat la intimitat del vals, tocar el cos de l’Elsie, càlid a sota del vestit de seda, i es va adonar que li agradaria tornar-lo a sentir.

Però un ball no era un matrimoni.

—Emporta’t la roba que ja he mirat —va dir la Jane a la minyona—, i buida els baguls. Torna d’aquí a mitja hora, que enllestirem el que falta. —Es va asseure i va servir el te.

El comte es va presentar uniformat. Portava el cap embenat, i caminava amb pas un xic insegur. L’Amos es va aixecar per donar-li la mà, i se’l va quedar mirant fixament, mentre l’altre s’asseia i acceptava una tassa de te de la Jane.

—Com us trobeu, senyor? —li va preguntar l’Amos.

—Millor impossible! —va respondre en Henry, però ho va dir massa de pressa, i amb massa fermesa, com si necessités negar el contrari.

—Enhorabona pel paper que vau tenir en la victòria a la batalla més gran que s’hagi lliurat mai.

—En Wellington va estar absolutament increïble. Brillant.

—Pel que he sentit a dir, va ser una batalla molt igualada.

En Henry va brandar el cap.

—En alguns moments potser sí, però dins del meu cap, no hi va haver cap dubte del resultat final.

Això no era el que l’Amos havia sentit explicar.

—Es veu que en Blücher va arribar a l’últim moment.

En Henry es va quedar confós un moment.

—En Blücher? —va fer—. Qui és en Blücher?

—El comandant de l’exèrcit prussià als Països Baixos.

—Ah! Sí, sí, és clar, en Blücher. Però va ser en Wellington, qui va guanyar la batalla, sap?

L’Amos estava desconcertat. Els conflictes militars sempre havien interessat el comte, i en sabia un niu. Però ara portava la conversa amb tòpics i banalitats, com un ignorant en una taverna. L’Amos va canviar de tema.

—El que és jo, m’alegro d’haver tornat Anglaterra i a Kingsbridge. Com està en Hal?

—Començarà a l’institut d’aquí Kingsbridge l’any vinent —va respondre en Henry.

La Jane va fer cara de disgust.

—No veig per què no pot tenir un tutor, com tu, Henry, quan eres petit.

Ell hi va discrepar.

—Un infant necessita passar temps amb els companys, aprendre a relacionar-se amb tota mena de gent, tal com es fa a l’exèrcit. No volem pas pujar un d’aquells oficials que no saben enraonar amb els homes.

A l’Amos el va agafar per sorpresa el pressupòsit que en Hal —el seu fill— seria militar. Llavors va recordar que algun dia en Hal assumiria tots els deures del comte, entre ells, convertir-se en coronel del 107è regiment d’infanteria de Kingsbridge.

La Jane va fer un sospir.

—El que tu creguis que és millor, Henry, és clar. —L’Amos estava gairebé segur que no ho deia de debò. La discussió tornaria a sorgir.

En Hal va arribar. Ara tenia deu anys, de manera que gairebé era hora que anés a l’escola.

En Henry va donar una llambregada a en Hal i en va apartar els ulls, gairebé com si no l’hagués conegut.

—Ja tenim aquí en Hal —es va afanyar a dir la Jane de seguida—, que prendrà el te amb nosaltres, Henry. Oi que el nostre fill creix molt de pressa?

En Henry es va quedar sorprès un moment.

—Sí, Hal, vine, fill —va dir de seguida—. Menja una mica de pastís.

Era un diàleg estrany. A l’Amos li va semblar que en Henry no havia sabut qui era en Hal fins que la Jane no ho havia dit. I s’havia oblidat de Blücher, el tercer home més important de Waterloo, després de Wellington i de Napoleó. Potser aquell fragment de carro de combat que havia sortit volant li havia provocat alguna cosa més que una rascada a la pell del cap. El seu comportament era el d’algú que havia patit una lesió cerebral.

En Hal va menjar tres talls de pastís —igual que a Brussel·les—, es va beure el te i se’n va anar. El comte també va sortir de la sala al cap de poc.

L’Amos va mirar la Jane.

—Ara ja ho saps —va dir ella.

Ell va assentir.

—És gaire greu?

—És un altre home. La major part del temps es comporta bé. —Va abaixar la veu—: Llavors diu alguna cosa, i penses: «Déu meu, no sap pas el que passa».

—És molt trist.

—És completament incapaç d’organitzar el regiment, i deixa totes les decisions en mans d’en Joe Hornbeam, que se suposa que és el seu ajudant, però ara és un comandant.

A l’Amos li era igual el que li passés a en Henry, però estava preocupat pel seu fill.

—En Hal s’adona que el comte…?

—Que no està bé del cap? De fet, no.

—Què li has dit?

—Que el seu pare encara està confós a causa de la ferida, i que segur que millorarà aviat. La veritat és que no crec que es recuperi mai. Però val més que en Hal ho vagi veient de mica en mica.

—Em sap molt de greu sentir-ho, pel comte i per vosaltres, però sobretot per en Hal.

—Bé, tu podries fer una cosa per ajudar.

L’Amos es va imaginar que era per això que la Jane l’havia convidat a prendre el te.

—Amb molt de gust.

—Sigues una mena de mentor per a en Hal.

L’Amos es va animar. Li encantaria tenir una excusa per passar més temps amb en Hal.

—Res de formal —va continuar la Jane—. Tan sols hauries de parlar-li de la vida en general. De l’escola, els negocis, les noies…

—Ja saps que tinc molt poca experiència en aquest últim tema.

Ella li va fer una rialla coqueta.

—Potser no te n’han donat gaires lliçons, però tenies una mestra molt bona.

L’Amos es va enrojolar.

—No, de debò…

—És més sobre com cal parlar a les noies, com cal tractar-les, coses amb què no es fa broma. Tu els agrades, a les dones, Amos, i és per com les tractes.

Això li venia de nou, a l’Amos.

—Ets tu qui l’hauria d’aconsellar, i no jo.

—A mi no em faria cas, perquè soc la seva mare. Aviat estarà en aquella edat en què els infants pensen que els pares són ximples i senils, i que no entenen res.

L’Amos va recordar haver pensat això del seu pare.

—És clar que ho faré. Serà un plaer.

—Gràcies. Li podries deixar passar un dia en una de les teves fàbriques, potser el podries portar a una reunió de l’Ajuntament, i coses per l’estil. Algun dia serà el comte, i necessitarà saber tot el que passa al comtat.

—No sé si ho faré prou bé, però ho intentaré.

—És l’únic que vull. —Es va aixecar, se li va atansar i li va fer un petó als llavis amb tendresa—. Gràcies.

El conseller Hornbeam va sortir de la fàbrica a les dotze del migdia i se’n va anar al centre de la ciutat. Tenia seixanta-dos anys, i ja no caminava tan lleuger com abans. El metge li havia dit que no fumés tants cigars i que no begués tant de vi, però quin plaer hi hauria, fent aquesta mena de vida?

Va passar per davant de les llargues files de cases adossades on vivien molts dels seus treballadors. El negoci tornaria a prosperar, ara que la guerra s’havia acabat, i caldria construir més habitatges per als empleats nous.

Va travessar el primer pont, va deixar enrere l’hospital de l’illa dels Leprosos i va passar pel segon pont. Llavors va enfilar amunt pel carrer Major. En aquest tram és on sempre li faltava l’alè.

Va travessar la plaça del Mercat, passant per davant de la catedral, i va continuar cap a la cafeteria del carrer de Dalt, on el seu fill, en Howard, l’esperava per dinar. Es va asseure, alleujat. Va notar un dolor lleu al pit. Li passaria d’aquí a un moment. Va donar un cop d’ull al voltant, i va saludar amb el cap uns quants coneguts. Tot seguit, ell i el seu fill Howard van demanar el dinar.

Tal com s’esperava, el dolor no li va durar, va menjar de gust i després es va encendre un cigar.

—Aviat haurem de construir un altre carrer, o dos —va comentar a en Howard—. Crec que hi haurà un boom postguerra.

—Espero que tinguis raó —va respondre en Howard—. A més, tenim uns quants acres de terra allà, i podem construir-hi les cases en un tres i no res.

En Hornbeam va assentir.

—Vull que facis entrar el teu fill al negoci.

—En Joe encara és a l’exèrcit.

—No hi estarà gaire. Ara que la guerra s’ha acabat, s’hi avorrirà.

—I tot just té dinou anys.

—Es fa gran de pressa. I jo no viuré eternament. Algun dia el negoci necessitarà un altre amo.

A en Howard allò li va saber greu.

—Així doncs, no ho seré jo.

En Hornbeam va fer un sospir, impacient.

—Vinga, Howard, ja saps com ets. Portes prou bé la part dels habitatges, però no tens caràcter per dirigir tota l’empresa. Ni tan sols vols aquesta feina, en el fons del teu cor. No t’agradaria gens.

—La meva germana sí que podria.

—No siguis ximple. La Debbie és llesta, però els treballadors no acceptarien ordres d’una dona. Pot aconsellar el seu nebot, però, i en Joe l’escoltarà, si té sentit comú, i en té.

—Ja veig que ho tens del tot decidit.

—Sí, està decidit. —En Hornbeam es va ficar el cigar entre les dents i es va aixecar, i en Howard el va imitar. Pare i fill van sortir junts, però en Howard se n’anava a casa —encara vivia amb els pares—, i en Hornbeam va girar cap al carrer Major, fumant tot satisfet, agraït que el carrer ara feia baixada.

A la plaça del Mercat, a prop de la casa Willard, va veure en Joe, una visió que sempre li havia agradat. El noi era alt i ample d’espatlles, i estava atractiu amb l’uniforme nou que havia comprat —al sastre d’en Hornbeam— quan havia tornat de Brussel·les. Tanmateix, en Hornbeam no va poder evitar fixar-se que ja no es veia jove. Ara no tenia res de juvenil.

Això ho havia causat la guerra. Havia fet créixer el noi molt de pressa. En Hornbeam ho va equiparar a la seva pròpia experiència de quedar orfe a l’edat de dotze anys, haver de robar menjar i buscar un lloc calent on passar la nit, sense gens d’ajuda dels adults. Feies el que havies de fer, i això et canviava la visió del món. Va recordar que una nit freda havia apunyalat un borratxo per prendre-li el moneder, i després havia dormit tan tranquil.

Aleshores es va adonar que en Joe no estava sol. Anava amb una noia de la seva edat, i de fet, l’agafava per la cintura, amb la mà reposant lleument sobre el seu maluc, cosa que suggeria una familiaritat agradable que per poc no arribava a ser possessió. Era una noia treballadora que anava ben vestida, de cara bonica i amb un somriure net. Qualsevol que els veiés així donaria per fet que «sortien».

En Hornbeam va quedar esgarrifat. La noia no era prou bona per al seu net, ni de bon tros. Hauria volgut fer-se el despistat i passar de llarg, però era massa tard per fer veure que no els havia vist. Havia de dir alguna cosa. No se li acudien paraules adients per a aquella trobada insuportable.

—Joe! —es va limitar a dir.

El seu net no es va avergonyir.

—Bona tarda, avi —va dir—. Ella és la meva amiga Margery Reeve.

—Encantada de conèixer-vos, senyor Hornbeam —el va saludar ella.

En Hornbeam no li va donar la mà.

No va semblar que ella es fixés en aquell desaire.

—Digueu-me senyoreta Margie. És com em diu tothom.

En Hornbeam no tenia intenció de dir-li de cap manera.

Ella va fer cas omís del seu silenci fred.

—Jo treballava per a vós a Can Porqueres —va afegir, cofoia—, però ara soc botiguera.

Era evident que es pensava que estava pujant socialment.

En Joe s’havia adonat que en Hornbeam ho reprovava —cosa que sens dubte no el podia sorprendre.

—L’avi està molt enfeinat, Margie —va dir llavors—. Val més que no l’entretinguem parlant.

—Ja enraonaré amb tu després, Joe —va afegir en Hornbeam, i se’n va anar.

Una botiguera: això explicava per què la roba que duia era força bona; l’hi havia proporcionada l’amo de la botiga. Però abans d’això havia estat una treballadora de la fàbrica, que duia les ungles brutes i roba feta a casa. En Joe no hauria de festejar amb una noia així! Era bufona, sens dubte, però no era prou bona, ni de lluny.

En Hornbeam va tornar a la fàbrica per passar-hi la tarda, però li costava concentrar-se, i no es podia treure del cap la noia d’en Joe. Una relació inadequada durant la joventut podia engegar en orris la vida d’un home. Havia de protegir-lo.

Va preguntar al director de la fàbrica de Can Porqueres si coneixia la família Reeve.

—Sí, sí —li va respondre l’home—. La jove Margie va treballar aquí fins que va trobar una feina millor, i els seus pares estan a l’antiga fàbrica nostra. La mare fa anar una màquina de filar i el pare, una de batanar.

En Hornbeam encara no havia deixat de donar voltes al problema quan tornava a casa al vespre. Tan bon punt va entrar al vestíbul, va dir a en Simpson, el majordom melancòlic:

—El senyor Joe és a casa?

—Sí que hi és, conseller —va respondre en Simpson, com si fos una tragèdia.

—Demani-li que pugi a l’estudi. Hi vull parlar abans de sopar.

—Molt bé, senyor.

Mentre esperava que en Joe hi anés, a en Hornbeam li va tornar el mal al pit; no era un dolor intens, però de tant en tant sentia fiblades fortes. Qui sap si no l’hi provocaven les cabòries, va pensar.

En Joe va entrar parlant.

—Disculpeu-me per presentar-vos la Margie d’aquella manera, avi. Us la volia mencionar abans que la coneguéssiu, però no n’he tingut ocasió.

En Hornbeam va anar directament al gra.

—La Margie no t’escau, saps? —va dir amb fermesa—. No vull que et vegin voltant amb una dona d’aquesta mena.

En Joe va callar per rumiar un moment, i de seguida va arrufar les celles.

—De quina mena voleu dir, exactament?

En Joe sabia perfectament a quina mena de dona es referia l’avi. Tanmateix, si el noi volia que l’hi digués, no se n’estaria.

—Vull dir que és una noia de classe baixa, està tan sols una mica per sobre d’una treballadora de fàbrica, i tu has d’apuntar més amunt.

—És molt llesta, sap llegir i escriure perfectament bé, té bon cor i és divertit estar amb ella.

—Però és una empleada, i els seus pares també. Tots dos treballen a l’antiga fàbrica.

En Joe li va replicar amb calma i racionalment, com si ja hagués reflexionat sobre el tema.

—A l’exèrcit vaig tenir una relació estreta amb moltes persones treballadores, i em va semblar que eren, si fa no fa, com la resta de nosaltres. N’hi ha que són poc honestos i gens de fiar, i d’altres són els amics més bons que puguis tenir. No penso menystenir ningú pel fet que sigui un treballador. Ell o ella.

—Aquesta no és la qüestió, ja ho saps. No facis veure que ets més ximple del que ets, noi. —A l’instant, en Hornbeam es va penedir d’haver-li dit «noi».

Però no semblava que en Joe s’hagués ofès. Potser havia après que no valia la pena discutir per les paraules. Es va quedar pensatiu uns moments.

—Crec que no us vaig explicar tota la història de com vaig estar a punt de morir a Waterloo.

—Sí, sí que m’ho vas explicar. Vas dir que algú s’havia posat davant d’una espasa que anava dirigida a tu.

—Hi ha una altra cosa. Us ho diré ara, si teniu temps.

En Hornbeam no ho volia sentir. Li resultava massa dolorós pensar que el seu únic net havia estat a punt de morir. Però no s’hi podia negar.

—D’acord.

—Era cap al vespre, i el que va resultar ser l’última fase de la batalla. El 107è regiment era a l’extrem oest de la línia de front d’en Wellington, esperant ordres. Havien mort el comandant Denison, i jo era l’oficial de més graduació que restava viu, de manera que vaig assumir-ne el comandament.

En Hornbeam no va poder evitar pensar que aquest era just l’esperit que ell buscava en l’home que algun dia assumiria la seva empresa.

—En Napoleó va enviar la Guàrdia Imperial, les seves millors tropes, segurament esperant que anihilarien el nostre exèrcit. Vaig ordenar una càrrega, i nosaltres, i d’altres, vam atacar la Guàrdia des del flanc, per anar a buscar-ne la part més vulnerable. Enmig del combat cos a cos, van disparar al meu cavall per sota, i vaig caure d’esquena a terra. Quan vaig mirar enlaire, tenia un home de la Guàrdia amb l’espasa alçada, a punt per matar-me. Era evident que allò era el final, per a mi.

«Que Déu no ho vulgui», va pensar en Hornbeam. No suportava sentir-ho. Però havia de deixar que en Joe continués.

—Un dels meus homes va fer un pas endavant, alhora que brandava la baioneta, també endavant. El guàrdia el va veure venir i va fer caure l’espasa sobre ell. Espasa i baioneta es van clavar alhora. El guàrdia va quedar esbudellat, i al meu home li havia partit el coll fins a la meitat. Em vaig aixecar, completament il·lès, i vaig continuar lluitant.

—Gràcies a Déu.

—Aquell home va donar la vida per salvar la meva.

—Qui era? Crec que no ho has dit.

—Em sembla que el coneixíeu. Es deia Jarge Box.

En Hornbeam es va quedar de pedra.

—Si el coneixia? —No sabia què dir—. Sí, i tant que el coneixia. I la seva dona.

—La Sal. Ella també era a Waterloo. Era una seguidora del campament. Una de les bones. Feia tant servei com un home.

En Hornbeam va cercar paraules per expressar els seus sentiments.

—Durant anys han estat els pitjors agitadors de Kingsbridge!

—Tanmateix, ell em va salvar.

En Hornbeam estava desconcertat. No sabia què havia de sentir. Com podia estar agraït a un home que havia estat enemic seu durant dècades? D’altra banda, com podia odiar l’home que havia salvat la vida al seu net?

—En fi —va continuar en Joe—, espero que entengueu per què no accepto que la Margie Reeve no és prou bona per a mi. Tan sols espero ser prou bo per a ella.

En Hornbeam no va saber què dir.

Al cap d’un minut, en Joe es va posar dret.

—Vaig a veure si el sopar ja està a punt.

—Molt bé —va dir en Hornbeam.

A en Kit continuaven sense agradar-li els cavalls. No li produirien mai gens de plaer, no n’admiraria mai la força ni la bellesa, ni gaudiria amb el repte que podia ser una muntura fogosa. Però ara muntava d’una manera tan inconscient com caminava.

Va cavalcar fins a Badford de costat amb en Roger. En Kit no havia tornat a Badford d’ençà del dia que se n’havia anat, feia vint-i-dos anys. El poble potser seria diferent de com el recordava. Sentiria afecte pel lloc on havia nascut? O l’odiaria perquè d’allà els havien expulsat, a ell i la mare?

En Roger hi havia tornat moltes vegades al llarg dels anys.

—Quina sensació et fa Badford, ara? —li va preguntar en Kit.

—És un poble de mala mort —va respondre en Roger—. La gent són camperols ignorants, sense formació. Els governa el meu germà Will, malament, però són massa curts per enfadar-s’hi. No suporto Badford des que me’n vaig anar, quan vaig estar a Oxford i em vaig adonar que hi havia un món millor.

—Vaja… —va fer en Kit—. Potser no hi hauríem de tornar, doncs.

—Però hi hem de tornar.

Volien reprendre el negoci d’abans. Havien renunciat a la casa de Kingsbridge quan havien entrat a l’exèrcit, i totes les eines se les havien endut la Sal i en Jarge al taller que abans tenia en Roger a Badford. Havien pensat de treballar-hi i viure a la casa pairal, de franc.

A en Kit això el posava nerviós, malgrat que en Roger havia dit que tot aniria bé. Abans en Will odiava en Kit i la seva mare. Se’n devia recordar, i sentiria el mateix envers ell, ara? En Kit temia que sí.

El problema era que disposaven de molt pocs diners. Alguns homes havien tornat de la guerra amb les butxaques plenes, sobretot d’haver robat les possessions dels soldats morts. En Kit no n’havia sabut mai gaire, de fer-ho. En Roger hi tenia més traça, però sempre perdia els diners jugant. De fet, encara tenia els deutes que l’havien obligat a fugir…, tot i que els creditors s’ho pensarien abans de reclamar diners a un home que havia lluitat a Waterloo. Com a conseqüència d’això, els faltava líquid per comprar els materials.

L’Amos els havia rescatat. Els havia encarregat un altre teler de Jacquard i els n’havia pagat la meitat del preu per avançat. En Kit n’hi estava agraït, però l’Amos no li va acceptar les gràcies.

—Quan jo vaig estar contra les cordes, la gent em va ajudar —havia dit—. Ara jo faig el mateix.

Així doncs, ara podien comprar fusta i ferro, claus i cola, però no tenien diners de sobres.

Quan van entrar al poble, en Kit va distingir la casa on havia viscut. Semblava igual, però més petita. En veure-la, va tenir una sensació agradable, i va suposar que era perquè havia estat feliç, allà, fins que el seu pare s’havia mort i tot va anar a mal borràs.

Mentre la mirava en va sortir un marrec, amb un bol de fusta petit que contenia gra, i l’infant el va llençar a unes quantes gallines esquifides. Les bèsties se li van atansar corrent, i van espicossar els grans amb avidesa. Ell les observava. «Aquest vailet podria ser jo», va pensar en Kit, i va intentar recordar com era tot quan era petit i no tenia maldecaps, però no se’n recordava. Va somriure i va moure el cap. Algunes etapes del passat senzillament eren impossibles de recuperar.

Van passar per davant de l’església. «El pare és enterrat aquí», va pensar en Kit. Es va sentir temptat d’aturar-s’hi, però s’hi va repensar. La tomba del seu pare estava marcada tan sols amb una creu de fusta, que segurament a hores d’ara ja s’havia podrit, i no en sabria localitzar l’indret exacte. Diumenge ja passaria uns quants minuts al cementiri, simplement recordant.

Van arribar a la casa pairal, i en Kit es va estranyar molt veient que es trobava en tan mal estat. La pintura de la porta principal saltava, i hi havien tapat el vidre trencat d’una finestra amb un tauler de fusta. Van fer el tomb cap a l’estable, però no hi va anar ningú a desensellar els cavalls, i ho van fer ells mateixos.

Van entrar a la casa per la porta principal. Al vestíbul hi havia uns quants gossos grossos, però van conèixer en Roger i es van posar a remenar la cua. Allà dins hi feia una fortor espantosa. Cap dona no hauria tolerat tanta brutícia i deixadesa, però en Will i la seva dona estaven separats, en George s’havia mort sense casar-se i, evidentment, en Roger era solter.

En Roger havia dit a en Kit que en Will s’havia gastat tot el que tenia, a més de tot el que podia demanar. El van trobar a la sala d’estar, jugant a cartes amb un home que en Kit va reconèixer com en Platts, el majordom. A en Will, els cabells li arribaven a les espatlles. En Platts duia camisa, però ni jaqueta ni corbata. Damunt la taula hi havia una ampolla de vi de Porto, i dos gots bruts indicaven on n’havia anat a parar el contingut. En aquesta sala també se sentia pudor de gossos.

En Kit va recordar com era en Will anys enrere: un cavaller jove, alt, cepat i fort, arrogant, ben vestit, amb les butxaques curulles de diners i el cor ple d’orgull.

En Will va esguardar el seu germà.

—Roger. Què hi fas aquí? —li va preguntar.

Quina manera tan poc amable de rebre un germà, va pensar en Kit.

—Sabia que em voldries felicitar per la participació que vaig tenir en la victòria a la batalla de Waterloo —va respondre en Roger amb sarcasme.

En Will no havia pres part a la guerra de cap manera, si no era per fer-hi diners. No va somriure.

—Espero que no tinguis pensat quedar-te gaire. No em puc permetre alimentar-te. —Llavors va parar esment en en Kit, i va dir—. Què dimoni hi fa, aquest esquifit, aquí?

—En Kit i jo som socis en un negoci, Will. Farem servir el meu taller.

—Doncs digue-li que surti de davant meu.

—Val més que no t’hi fiquis —el va avisar en Roger—. Ja no és el nen petit a qui feies la vida impossible. Ha estat en una guerra i ha après a matar homes. Si el fas empipar, et tallarà el coll en un batre d’ulls.

Això era una exageració, però en Will va dubtar. Va estudiar en Kit de fit a fit, i llavors va girar el cap, gairebé com si estigués espantat.

En Kit ja no tenia por d’en Will, però li feia venir basques pensar que havia de viure en aquella casa bruta i desmanegada, que era d’un borratxo. «Bé —va pensar—, vaig dormir en llocs pitjors, durant la guerra. Millor aquí que no sobre una flassada molla en un camp enfangat».

—Donarem una ullada a dalt —va dir en Roger—. Espero que la meva habitació l’hagis mantingut neta i endreçada, mentre jo era fora protegint-te d’en Napoleó.

En Platts va intervenir per primera vegada.

—Anem curts de personal —es va plànyer—. No trobo criats. Molts homes, massa, es van fer soldats. Què hi podem fer?

—Podria netejar la casa vostè mateix, gandul inútil. Vinga, Kit, anem a veure la meva habitació.

En Roger va pujar a dalt i en Kit el va seguir. Van enfilar per l’escala, i en Kit recordava com de gran li semblava quan era petit. En Roger va obrir la porta d’un dormitori, i hi van entrar. L’estança era buida. Hi havia un llit, però sense matalàs, i encara menys coixins ni llençols.

En Roger va obrir els calaixos i els va trobar buits.

—Vaig deixar roba aquí —va dir—, i un raspall dels cabells de plata amb un mirall per afaitar-se i unes botes.

Hi va entrar una minyona, una dona prima, d’uns trenta anys, amb els cabells foscos i un cutis espatllat. Portava un vestit llis, fet a casa, i un grapat de claus penjades en un cinturó lligat a la cintura estreta. Va fer un somriure càlid a en Kit i, al cap d’un moment, ell la va reconèixer. «Fan!», va exclamar, i la va abraçar.

Es va girar cap a en Roger.

—La Fan em va cuidar quan vaig tenir la fractura de crani. Ens vam fer molt amics.

—Me’n recordo molt bé —va dir en Roger—, i cada vegada que he vist la Fanny des de llavors, m’ha preguntat com estaves.

En Kit no s’ho havia imaginat.

—Em sorprèn veure que encara ets aquí —li va dir.

—Ara és la majordoma —va apuntar en Roger.

—I tampoc no em paguen —va afegir ella.

—Per què no te n’has anat? —va inquirir en Kit.

—No tenia enlloc on anar —va respondre—. Soc òrfena, ja ho saps. Aquesta és l’única família que tinc, que Déu m’ajudi.

—Però la casa està molt deixada.

—La major part del servei se n’ha anat. Només quedem en Platts i jo, i ell gairebé no fa res. I no hi ha gaires diners per comprar sabó, cera i grafit per a les llars de foc, i tot plegat.

En Roger va assenyalar els calaixos buits.

—Què se n’ha fet, de totes les meves coses?

—Em sap greu, senyor Roger —va dir ella—. Els criats s’ho van endur tot en lloc dels sous que no havien cobrat. Els vaig dir que allò era robar, i van respondre que segurament el matarien a la guerra i que ningú no sabria què s’havien endut.

En Kit no ho suportava, tot això. Tenia la sensació que sobrava en una casa horrible.

—Anem a donar un cop d’ull al taller —va proposar.

—Allò no està tan malament —es va afanyar a apuntar la Fanny—. Està tancat amb clau, i soc l’única que la tinc, excepte vostè, senyor Roger. He tingut cura del taller, de totes les eines i de tot el que hi ha.

—No sé què n’he fet, de la meva clau —va dir en Roger—. No la tinc.

—Doncs agafi la meva. —La Fanny va treure una clau de tot el manat, i l’hi va allargar. En Roger li va donar les gràcies.

En Kit i en Roger van sortir de la casa pairal i van recórrer mig quilòmetre a peu per dins del poble. Van trigar una estona, perquè en Kit parava a cada moment a parlar amb persones que recordava. En Brian Pikestaff, el líder metodista, s’havia engreixat molt. L’Alec Pollock, el metge malgirbat que li havia embenat el cap, per fi duia una jaqueta nova. En Jimmy Mann encara es cobria el cap amb aquell barret de tres puntes. En Kit havia d’explicar a tothom allò de Waterloo.

Per fi van arribar al taller. Era un estable de construcció sòlida que en Roger havia reformat, i hi havia obert unes finestres grans per tenir més claror. En Kit va veure les eines totes ben ordenades en uns ganxos a la paret. Un armari contenia una vaixella i una cristalleria, tot net.

En un costat hi havia un paller per al fenc que es podia convertir fàcilment en una habitació. Un niu d’amor, va pensar en Kit.

—Podríem viure aquí, oi? —va suggerir en Kit.

—M’alegro molt que ho diguis —va contestar en Roger.

En Hornbeam no podia parar de pensar en en Jarge Box quan havia salvat en Joe a la batalla de Waterloo. Volia oblidar-ho, tot plegat, però constantment li venia al cap. Hi rumiava quan estava assegut al seu despatx de Can Porqueres, amb els ulls posats en les cartes dels clients, però sense llegir-les. No es feia la idea que tenia un deute de gratitud immens envers un dels inútils que havia tingut empleat a les fàbriques. Senzillament, no ho podia pair, era com si algú li hagués dit que el rei d’Anglaterra en realitat era un estruç.

Què li podia apaivagar la ment? Si hagués pogut donar a en Box alguna mena de recompensa, potser així s’hauria restituït l’equilibri, però en Box era mort. Tanmateix, se li va acudir que potser podria fer alguna cosa per la vídua. Però què? Un donatiu de diners? Coneixent la Sal Box, potser l’hi rebutjaria, i humiliaria en Hornbeam encara més.

Va decidir que passaria el problema a en Joe.

Un cop va haver pres la decisió, ho volia portar a la pràctica de seguida: era el seu estil. Va sortir de la fàbrica a mig matí i se’n va anar a la casa Willard.

El van fer passar a la sala del davant, amb vista a la catedral. Encara servia de despatx del comte, va deduir, però en Henry no hi era. En un penjador de darrere de la porta hi havia la jaqueta vermella d’en Joe, i ell estava assegut davant del gran escriptori amb una petita pila de paperassa al davant, un recipient amb plomes afilades i un tinter a mà dreta.

En Hornbeam es va asseure i va acceptar una tassa de cafè. En Joe sabia com li agradava: fort i amb crema.

—Estic orgullós de tu —va dir a en Joe—. Ets comandant, i tan sols tens divuit anys.

—L’Exèrcit es pensa que en tinc vint-i-dos —va assenyalar ell.

—O ho fan veure.

—I això és temporal. Un altre tinent coronel ja ve cap aquí per ocupar el càrrec.

—Molt bé. No vull que et passis la vida a l’exèrcit.

—He de dir que encara no he fet plans per a la resta de la meva vida, avi.

—Entesos, però jo sí. —En Hornbeam no havia vingut per parlar d’això, però li costava abordar el tema. El deute de gratitud que tenia amb en Jarge Box li resultava humiliant. Va continuar evitant aquella qüestió—. Vull que deixis l’exèrcit i que comencis a treballar a l’empresa de la família.

—Gràcies. Certament, és una opció.

—No siguis ximple, és la millor opció. Què faries, si no? No em contestis, no en vull una llista. Tinc tres fàbriques i unes dues-centes cases llogades, i tot és teu, com a únic net que tinc.

—Gràcies, avi. És tot un honor, per a mi.

S’havia mostrat educat, però no hi havia accedit, tal com va comprendre en Hornbeam. Amb tot, de moment s’hauria de conformar amb això. Ara no era el moment d’insistir. Una discussió agra podia fer inclinar en Joe en la direcció que no convenia. A en Joe no se’l podia intimidar fàcilment: en aquest sentit, era diferent del seu pare i semblant a l’avi.

En Hornbeam es va posar dret.

—Vull que hi pensis detingudament. Ets molt capaç, però tens moltes coses per aprendre. Com més aviat comencis, més capaç seràs quan jo em jubili. —Encara no li havia parlat del que havia vingut a dir-li. «Això no és gens propi de mi», va pensar.

—Us prometo que m’ho rumiaré amb calma —li va assegurar en Joe.

En Hornbeam se’n va anar a la porta. Fent veure que havia recordat una cosa, va afegir:

—Ah, i ves a veure la vídua d’en Jarge Box. Jo hauria de fer alguna cosa per ella, a tall de recompensa. Esbrina a veure què vol.

—Faré tot el que pugui.

—Sempre hauries de fer tot el que puguis, Joe —li va aconsellar en Hornbeam, i se’n va anar.

En Kenelm Mackintosh va rebre sepultura en un cementiri protestant de Brussel·les. L’Elsie havia estat una dels centenars de dones que havien pentinat la vall cercant els cossos dels éssers estimats, després de la batalla de Waterloo. Aquell havia estat el pitjor dia de la seva vida, mentre mirava els rostres morts de milers d’homes, la majoria joves, estesos en camps enfangats i amb els sembrats esclafats, amb els cossos tan destrossats que feien esgarrifor, i els ulls, cecs, mirant cap al cel. El pes del dolor que sentia gairebé era insuportable. La major part serien enterrats allà on es trobaven: els oficials, en tombes individuals i els homes, en fosses comunes. Però els capellans eren privilegiats, ja que ella va poder endur-se el cadàver d’en Kenelm i preparar-li un funeral com calia.

Els fills estaven trasbalsats. Els va dir que s’havien de sentir orgullosos del pare, perquè havia arriscat la vida per portar consol espiritual als soldats, i els va recordar que ara el seu pare era al Cel i que algun dia el tornarien a veure allà dalt. Ella tan sols s’ho creia a mitges, però per als infants, allò va ser un consol.

Estava més afectada pel dolor del que s’hauria imaginat. No havia estat mai enamorada d’en Kenelm, i ell havia estat una persona centrada en si mateixa fins que l’exèrcit el va fer canviar, però havien estat junts molt de temps, i havien portat cinc fills meravellosos al món. La mort d’en Kenelm deixava un forat en la seva vida. La Sal va plorar mentre davallaven el taüt a la tomba.

I ara tornava a ser a Kingsbridge, on vivia amb la seva mare i l’Spade, i portava l’escola dominical amb l’Amos. Al seu fill gran, l’Stephen, l’havien acceptat de seguida per estudiar a Oxford, ja que era net d’un bisbe, de manera que se n’havia anat, però a excepció d’ell, eren els mateixos que abans, sols que ella era vídua, ara, i no li arribarien més cartes d’en Kenelm.

No pensava que es pogués tornar a casar. Molts anys enrere havia desitjat casar-se amb l’Amos, però ell havia volgut la Jane. Encara passava molt de temps amb ella. Havia estat força malhumorat durant la visita d’un tal comandant Percival Dwight, de l’oficina del comandant en cap de l’exèrcit a Londres. En Dwight havia vingut a inspeccionar el 107è regiment d’infanteria, va dir, però havia tingut temps per escortar la Jane a l’hipòdrom, al teatre i a les sales comunals, substituint el seu marit convalescent. L’Amos havia dit que no li agradava veure la Jane flirtejant mentre el seu marit es recuperava d’una ferida de guerra. És veritat que aquest era el tipus d’actitud moral estricta que l’Amos adoptaria normalment, però l’Elsie sospitava que també era per gelosia.

A ella li havia agradat ballar amb l’Amos en el ball de la duquessa de Richmond. Li feia l’efecte que el vals era una mena d’adulteri simbòlic, un contacte molt físic i emocionant amb un home que no era el seu marit. L’Amos potser havia sentit alguna cosa semblant. Però no hi havia res més.

Un diumenge d’octubre, quan l’escola dominical s’havia acabat i ells havien endreçat, l’Amos li va preguntar com qui no vol la cosa què pensava de l’Església anglicana.

—És l’única religió que m’és familiar —va respondre ella—. Crec en la major part del que predica, i vaig a l’església, reso i canto els himnes de bon grat, malgrat que estic del tot segura que els clergues no saben tantes coses com volen fer veure. El pare era bisbe, recorda-ho, i jo no em creia ni la meitat de coses que deia.

—Mare meva! —L’Elsie va notar que l’havia esparverat—. No sabia pas que fossis tan agnòstica.

—Dic a la canalla que el seu pare els espera al Cel, però ara sabem massa coses sobre els planetes i les estrelles per creure que el Cel és allà dalt. I si no és allà, on és?

En lloc de respondre-li la pregunta, ell n’hi va fer una altra.

—Creus que et tornaràs a casar?

—No hi he pensat —va contestar ella, cosa que no era veritat.

—Què en penses, del metodisme?

—Tu i l’Spade en sou una bona publicitat. No sou dogmàtics, respecteu les opinions d’altres persones i no voleu perseguir els catòlics. No sabeu més coses que els anglicans, però la diferència és que vosaltres reconeixeu la vostra ignorància.

—Has anat mai a un ofici metodista?

—De fet, no, però potser un dia hi aniré, per veure com és. Per què em preguntes tot això?

—Ah, tan sols per simple curiositat.

Van continuar parlant de trobar un altre professor de matemàtiques, però l’Elsie va reflexionar sobre la conversa de religió després. Quan va arribar a casa, en va parlar a la seva mare.

—No ho trobes una mica estrany?

L’Arabella es va posar a riure.

—Estrany? —va dir—. Gens ni mica. Em preguntava quan trauria el tema, l’Amos.

L’Elsie no l’entenia.

—De debò? Per què? Per què ara ho troba important?

—Perquè es vol casar amb tu.

—Au, mare —va replicar l’Elsie—. No siguis absurda.

La Sal vivia en una habitació d’una casa propietat d’una dona que agafava llogaters, la Patience Creighton, a qui solien dir Pat. En un moment determinat, en Kit li havia proposat que visqués amb ell i en Roger, però havia declinat la proposta. No estava convençuda que realment la volguessin amb ells. Ja feia molt de temps que suposava que eren una parella casada en tots els sentits, excepte en l’oficial, i estava segura que necessitaven intimitat. I llavors se n’havien anat a viure a Badford.

La Pat era una persona agradable, i una llogatera com cal, però la Sal se sentia infeliç, i trobava a faltar en Jarge. No treballava: havia fet diners als Països Baixos, sobretot venent als soldats allò que l’exèrcit no els proporcionava, i podia passar uns quants mesos sense que li calgués tornar a una fàbrica. Però li feia l’efecte que a la vida li mancava sentit. De vegades es preguntava si pagava la pena llevar-se al matí. La Pat creia que això no era inusual, durant el dol; a ella li havia passat el mateix, deia, quan el senyor Creighton s’havia mort. La Sal la creia, però això no l’ajudava.

Es va quedar atònita quan la va anar veure en Joe Hornbeam, ben elegant amb un uniforme nou.

—Hola, senyora Box —li va dir—. No l’havia vista d’ençà de Waterloo.

Ella dubtava de si hi podia confiar o no. En Joe havia estat un bon oficial, però la sang infame del conseller Hornbeam li corria per les venes. Va decidir que tindria la ment oberta.

—Què puc fer per vostè, comandant? —va demanar, en un to neutre.

—Sé que el seu marit em va salvar la vida.

Ella va assentir.

—Algunes persones que eren a prop em van narrar els fets.

—Encara més, va morir salvant-me la vida.

—Era un home amb un gran cor.

—Tanmateix, vostè i ell eren grans enemics del meu avi.

—És veritat.

—A l’avi Hornbeam li costa assimilar aquesta paradoxa.

—Espero que no em demani comprensió per a ell.

En Joe va somriure apesarat, i va brandar el cap.

—La cosa és més complicada.

Ara la Sal estava intrigada.

—Val més que s’assegui. —Va assenyalar l’única cadira de l’habitació, i ella es va asseure a la vora del llit.

—Gràcies. Miri, el meu avi segurament no canviarà mai.

—En general, la gent no canvia, sobretot quan són grans.

—De tota manera, vol reconèixer d’alguna manera el sacrifici heroic del seu marit. Voldria fer alguna cosa a manera d’agraïment i, atès que no pot donar res a en Jarge, li agradaria oferir-li alguna cosa a vostè.

La Sal no sabia quina sensació li faria un obsequi d’en Hornbeam. No volia tenir un recordatori d’ell a la seva vida.

—Què se li ha acudit? —va preguntar, amb cautela.

—No sap què fer, i per això m’ha demanat que parli amb vostè. Hi ha res que necessiti o que ell li pogués proporcionar?

«Jo només vull tornar a tenir en Jarge —va pensar la Sal—, però no serviria de res dir-ho».

—Qualsevol cosa? El que sigui?

—L’avi no ha posat cap límit. He vingut per esbrinar què voldria vostè. No m’ha donat cap indicació de preu. Però sigui el que sigui que vostè demani, jo faré tot el que pugui perquè ho obtingui.

—Això és com un conte de fades, quan algú frega una llàntia meravellosa i en surt un geni.

—Vestit amb l’uniforme del 107è regiment.

La Sal es va posar a riure. Realment, en Joe no era mal noi.

Però havia d’acceptar el regal? I en cas que sí, què havia de demanar?

Va rumiar uns quants minuts, mentre en Joe s’esperava sense impacientar-se. La veritat és que la Sal ja tenia una cosa pensada, i s’havia estat plantejant la idea feia uns quants mesos, imaginant com seria, intentant buscar maneres de fer-la realitat.

Per fi es va decidir.

—Vull una botiga —va demanar.

—Vol obrir una botiga? O arrendar-ne una?

—En vull obrir una.

—Al carrer de Dalt?

—No. No vull vendre vestits elegants a les dones riques. No serviria, per a això.

—Aleshores, què?

—Vull tenir una botiga a la vora del riu, a prop de les fàbriques, en un dels carrers que ha construït el seu pare. La gent que hi viu sempre es queixen que han de caminar molt per anar a comprar.

En Joe va assentir.

—Me’n recordo, als Països Baixos, que vostè sempre tenia coses senzilles que els soldats volien comprar: llapis, tabac, caramels de menta, agulles i fil per cosir la roba estripada…

—Tenir una botiga és qüestió de saber què necessita la gent i posar aquelles coses en els prestatges.

—I com sap què necessiten?

—Preguntant-ho a la gent.

—És clar, lògic. —En Joe va assentir—. Com ho hauríem de fer?

—Bé, si el seu avi hi està d’acord, que em doni una de les cases, en una cantonada. Jo faré servir la planta baixa com a botiga i viuré al pis de sobre. Amb el temps, potser faré reformes a la casa, si guanyo prou diners, però al principi l’únic que necessito és una mica de gènere; ja tinc prou diners per començar.

—Entesos. L’hi preguntaré. Crec que dirà que sí.

—Gràcies —va dir ella.

Ell li va allargar la mà.

—M’alegro d’haver-la conegut, senyora Box.

Poc abans de Nadal, durant l’intermedi al teatre, la Jane es va endur l’Amos a part i hi va enraonar en un to seriós.

—La veritat, no m’agrada com tractes l’Elsie —li va retreure.

L’Amos es va quedar bocabadat.

—Què dimoni vols dir? No la tracto pas malament.

—Tothom es pensa que t’hi casaràs, però no l’hi proposes!

—Per què s’ho pensa, la gent, que m’hi casaré?

—Per l’amor de Déu, Amos! La veus gairebé cada dia. Al Ball d’Assize hi vas ballar tot el vespre. Cap dels dos no mostra ni gota d’interès per una altra persona. L’Elsie té quaranta-tres anys, és atractiva i soltera, i té cinc fills que necessiten un padrastre. Evidentment, que la gent es pensa que t’hi casaràs; és l’únic que té lògica! El que no entenen és com pot ser que encara no l’hi hagis demanat.

—La gent no n’ha de fer res, d’això.

—Sí que n’han de fer. Hi deu haver mitja dotzena d’homes que l’hi proposarien, si pensessin que tenen alguna oportunitat. Tu els tires per terra les expectatives. No és just! O t’hi cases, o surt del mig.

Un acomodador va tocar una campaneta, i van tornar als seients respectius. L’Amos tenia els ulls posats a l’escenari, però no veia l’obra, de tan absort que estava en el que pensava. Tenia raó la Jane? Segurament sí, va decidir. No s’inventaria una cosa com aquella, no en tenia cap motiu.

Hauria de refredar l’amistat que tenia amb l’Elsie i fer per manera que se sabés que no tenien una relació romàntica. Però quan ho pensava, es posava trist. La vida sense ella li semblava depriment.

I els seus sentiments havien canviat d’ençà del ball de la duquessa de Richmond. Sempre s’havia dit que només volia ser amic de l’Elsie, però la veritat era que ara ja no el satisfeia, això. De dins seu anava sorgint un altre sentiment, alguna cosa que tenia a veure amb aquell tacte tan càlid i suau del seu cos a sota del vestit de seda, que havia notat quan la va tocar mentre ballaven el vals. Se sentia una mica com un volcà que sembla extingit, però que contenia lava bullent a les profunditats. Al fons del seu cor, volia ser més que amic d’ella.

Això era un gran canvi. Però no en tenia cap dubte. Se l’estimava. Com era, que havia trigat tant a adonar-se’n? «No he estat mai gaire espavilat en coses d’aquestes», va pensar.

Es va començar a imaginar com podria ser la vida si fossin casats. En tenia tantes ganes, que s’hi hauria casat l’endemà mateix.

Però hi havia un problema. L’Amos era pare d’un fill il·legítim. Ho sabia l’Elsie, o s’ho imaginava? En cas que sí, quins sentiments li produïa? El seu germà Abe era il·legítim, i ella sempre s’havia mostrat bona i afectuosa. D’altra banda, era filla d’un bisbe. Es casaria amb un adúlter?

L’Amos no ho sabia. Però l’hi podia preguntar.

L’Spade va tenir una sorpresa quan el va anar a veure en Joe Hornbeam. Estava intrigat, també. El noi s’havia guanyat una bona reputació entre els homes del 107è regiment d’infanteria, cosa que la gent no s’esperava, tal com deia tothom, tenint en compte qui era el seu avi.

En Joe li va estrènyer la mà.

—M’alegro que el seu cunyat Freddie sobrevisqués a Waterloo —li va dir.

L’Spade va assentir.

—Està decidit a quedar-se a l’exèrcit.

—No m’estranya. És un bon sergent. S’alegraran de tenir-lo.

En aquell moment, amb l’Spade hi havia en Sime Jackson, que estava assegut al teler de Jacquard. En Joe va mostrar interès per aquella màquina.

—Diria que l’avi no té res de semblant —va comentar.

—En tindrà un d’aquí a no gaire temps, l’hi asseguro —va dir l’Spade.

—Els forats de la targeta indiquen al teler com ha de teixir el patró —va explicar en Sime a en Joe—. D’aquesta manera, tot el procés és més ràpid.

—Increïble.

—Ara l’hi ensenyo —va dir en Sime, i va treballar al teler uns quants minuts. En Joe en va quedar captivat—. Després, quan s’ha de canviar de patró, només cal ficar-hi una altra targeta —va indicar en Sime—. El va inventar un francès. Ja sé que se suposa que odiem els francesos per culpa d’en Napoleó, però el gavatx que va inventar això era llest com un dimoni.

—El van comprar a França?

—No, en Kit Clitheroe i en Roger Riddick els fabriquen —va respondre en Sime.

—Però no ha vingut aquí a preguntar pel teler de Jacquard, Joe —va apuntar l’Spade.

—No, m’agradaria parlar amb calma amb vostè, si li va bé.

—És clar. —L’expressió «amb calma» va indicar que en Joe volia parlar en privat, de manera que l’Spade li va proposar—: Vingui al meu petit despatx.

Se n’hi van anar, i en Joe va donar una ullada a l’estança.

—No és tan imponent com el despatx de l’avi, però és més còmode —va comentar.

Es van asseure.

—Què li balla al cap? —va inquirir l’Spade.

—L’avi vol que deixi l’exèrcit i que entri a treballar a l’empresa.

—I què en pensa vostè?

—Vull saber més del negoci, abans de decidir res.

Molt assenyat, va pensar l’Spade.

El comentari següent d’en Joe el va sobtar.

—Vostè dirigeix la mutualitat.

—Sí…

—L’avi diu que és un sindicat disfressat, una simple manera d’eludir la Combination Act.

L’Spade es va preguntar si això no devia ser alguna mena de parany.

—L’hi he sentit dir —va respondre, sense comprometre’s—. Si té raó, la societat va contra la llei.

—A mi, la veritat és que m’és igual, si hi va en contra o no; tan sols he suposat que vostè seria una persona adient per demanar-li consell.

«On dimoni vol anar a parar?», va pensar l’Spade, però no va dir res.

—Miri, no vull portar l’empresa de la manera com ho fa l’avi —va continuar en Joe—. Ha convertit els treballadors en enemics seus. Sincerament, l’odien. Jo no vull que m’odiïn.

L’Spade va assentir. En Joe tenia raó, per bé que no tothom ho veia d’aquesta manera.

—Crec que a l’avi li valdria més intentar fer que fossin…, no amics seus, perquè seria poc realista, però potser aliats. Al capdavall, ells volen produir teles bones, i cobrar bé per fer-ho, i ell té el mateix objectiu.

Això era el que pensava qualsevol persona raonable, però xocava molt sentir-ho dir d’algú que es deia Hornbeam de cognom.

—I què es proposa fer, doncs?

—He vingut a preguntar-l’hi. Com puc canviar les coses?

L’Spade es va redreçar al seient. Tot plegat era d’allò més inesperat. Però ara li oferien l’oportunitat de formar un jove que seria una figura amb poder a Kingsbridge. Això podia ser un moment clau.

Va reflexionar un minut sobre què havia de respondre a en Joe, però la pregunta no era difícil, de fet.

—Parli amb els treballadors —li va aconsellar—. Cada vegada que decideixi fer un canvi, com ara incorporar una màquina nova, per exemple, o modificar els horaris de treball, primer parli-ho amb ells. La meitat de les trifulgues de la nostra fàbrica sorgeixen perquè han imposat alguna cosa als treballadors sense avisar-los, i la seva reacció inicial és oposar-s’hi. Expliqui’ls per què vol fer el canvi, comenti amb ells els problemes que sorgeixin i escolti les propostes que li facin.

—Vostè pot parlar amb la gent que té perquè tan sols són una dotzena, si fa no fa —va objectar en Joe—. Però l’avi en té més d’un centenar, tan sols a Can Porqueres.

—Ho sé —va dir l’Spade—. En casos com aquest és quan un sindicat és molt útil.

—Però la cosa és que són il·legals, tal com vostè ha dit.

—Molts empresaris, tant de la indústria del cotó com de la llana, volen que es derogui la Combination Act. Entre aquesta, la Treason Act i la Seditious Meetings Act, els treballadors gairebé no poden parlar sense jugar-s’hi el coll. I els homes de seguida recorren a la violència, si és l’únic que tenen.

—És lògic —va admetre en Joe—. Gràcies.

—Parlem quan vulgui. De debò. M’alegraré d’ajudar-lo, si puc.

En Joe es va aixecar per anar-se’n, i l’Spade el va acompanyar a la porta.

—Hi ha alguna cosa que pugui fer ara mateix, algun petit detall, que indiqui que les coses seran diferents?

L’Spade hi va rumiar un moment.

—Anul·li la regla que prohibeix a la gent anar als lavabos si no és en unes hores determinades.

En Joe el va mirar de fit a fit.

—Déu meu, això fa l’avi?

—I tant. I també altres empresaris de la ciutat, encara que no tots. Jo no he posat aquesta regla. I l’Amos Barrowfield, tampoc.

—És clar que no. Quina barbaritat!

—Sobretot les dones no ho suporten. Els homes, si estan desesperats, pixen a terra i au.

—Quin fàstic!

—Doncs canviï-ho.

En Joe va estrènyer la mà a l’Spade.

—Ho faré —va dir, i se’n va anar.

L’Amos es va esperar fins que es va quedar sol amb l’Elsie, situació que es donava una vegada a la setmana, després de l’escola dominical. S’asseien en una taula, en una sala que feia pudor de canalla que no es rentava.

—T’ha passat mai pel cap que el comte de Shiring podria no ser el pare del petit Hal? —li va engegar sense preàmbuls.

Ella va alçar les celles. Aquella pregunta l’havia sobtat, tal com va veure l’Amos, però l’Elsie li va donar una resposta discreta.

—Això ha passat pel cap a tothom —va dir—. Si més no, a tothom qui li interessen les tafaneries, que és la major part de la població de Kingsbridge.

—Però què els fa sospitar?

—El simple fet que la Jane va trigar nou anys a concebre. De manera que quan es va quedar embarassada, la gent naturalment es va preguntar com havia passat. Evidentment hi ha diverses possibilitats, però els xafarders sempre prefereixen les més sòrdides.

Per tant, l’Elsie considerava que l’adulteri era sòrdid. Bé, tenia raó. L’Amos va estar a punt de deixar-ho córrer en aquell punt.

Tenia clar què havia de dir, però ara que havia arribat el moment, li feia molta vergonya. Així i tot, es va obligar a fer-l’hi saber.

—Crec que en realitat soc jo, el pare d’en Hal —va admetre, i va notar que les galtes se li escalfaven de la vergonya que sentia—. Em sap greu escandalitzar-te.

—No n’estic gaire —va oposar ella.

—De debò?

—Sempre ho he sospitat. Igual com altra gent.

L’Amos es va sentir encara més avergonyit.

—Vols dir que la gent d’aquí Kingsbridge s’imaginava que jo n’era el responsable?

—Bé, tothom es pensava que tenies una aventura amb la Jane.

—No era una aventura.

—D’acord, però se’t veia molt molest, amb la visita del comandant Dwight.

—Sí que estava molest, però era perquè no suporto que la Jane es comporti d’una manera deplorable. Abans jo l’estimava, i no ho sé…, aquesta és la veritat.

—Però com podries ser tu, el pare d’en Hal?

—Per una sola vegada. És a dir, no va ser un pecat prolongat. Ai, Senyor, no sé què em dic.

—Amos, una de les coses adorables que tens és la innocència. Però no cal que tinguis vergonya, ni tan sols que et sentis incòmode, almenys, per mi no.

—Però soc un adúlter.

—No, no ho ets. Vas pecar una vegada. I va ser fa molt de temps. —L’Elsie va estirar el braç per sobre de la taula i li va posar la mà sobre la seva—. Et conec bé, segurament millor que ningú altre del món, i no ets un mal home. De cap manera.

—Bé, m’alegro que ho pensis, almenys.

Van callar un moment. Ella va obrir la boca per dir alguna cosa, s’hi va repensar i va canviar d’idea un altre cop.

—Per què em parles d’aquest tema, ara, que fa més de deu anys que allò va passar?

—Ah, no ho sé —va respondre, i de seguida es va adonar que havia dit una ximpleria—. Sí, és clar que ho sé.

—Bé…, per què?

—Em feia por que no et volguessis casar amb un adúlter.

Ella es va quedar ben parada.

—Casar-me?

—Sí. Tenia por que em rebutgessis.

—M’estàs demanant…?

—Sí, no hi tinc gaire traça, oi?

—No ho dius gaire clar.

—És veritat. Entesos. Elsie, t’estimo. Crec que et dec estimar des de fa moltíssim temps i no me n’adonava. Em poso content quan estic amb tu, i quan no hi estic, et trobo a faltar. Vull que et casis amb mi, que visquis a casa meva i que dormis al meu llit. I vull esmorzar amb tu i amb els teus fills cada matí. Però em fa por que el meu passat sòrdid ho faci impossible.

—Jo no he dit això.

—No et sap greu el que vaig fer amb la Jane?

—No em fa res. Bé, no gaire, diguem. A veure, sí que em fa res, però t’estimo igualment.

Ho havia dit de debò?

«T’estimo igualment».

Ho havia dit.

—Així… et casaràs amb mi? —li va demanar l’Amos.

—Sí, sí, em casaré amb tu. És el que he volgut sempre. És clar que em casaré amb tu.

—Oh! —va fer l’Amos—. Oh! Oh, gràcies!

Dilluns, tornant a casa des de la fàbrica, en Hornbeam va entrar a la catedral deixant-se portar per un impuls. Va pensar que potser podria pensar amb claredat a dins del temple, i tenia raó. Els pilars i els arcs semblava que tenien una mena de lògica, i mirant-los a la claror de les espelmes, es va adonar que els pensaments se li ordenaven una mica. A fora, notava que, al cap, tan sols hi tenia confusió i ràbia. Tot allò en què sempre havia cregut resultava que era fals, i no tenia res per substituir-ho. Allà dins se sentia en calma.

Va baixar per la nau fins al creuer, llavors va fer el tomb a l’altar i va anar fins a l’extrem de llevant de la catedral, la part més sagrada. S’hi va aturar, es va girar i va mirar enrere.

Va pensar en en Jarge Box. Sempre l’havia considerat un inútil, o una cosa pitjor. En Box donava problemes, es ficava en baralles, feia vaga i destrossava màquines. Tanmateix, al final havia fet un regal a en Hornbeam més valuós que cap altre: la vida d’en Joe.

En Box havia estat sotmès a la prova definitiva. Li havien demanat que salvés un camarada, posant en perill la pròpia vida. Havia estat un repte doble: el seu coratge havia passat la prova, i el seu altruisme, també.

Avui era dilluns. El sermó del dia abans havia tractat del verset que diu: «Ningú no té un amor més gran que el que dona la vida pels amics». El bisbe havia parlat de tots aquells que havien donat la vida a Waterloo, però en Hornbeam havia pensat únicament en en Box. Havia preguntat: què és la meva vida comparada amb això? Jesús li havia donat la resposta: cap home tenia un amor més gran que el que havia demostrat tenir en Jarge Box.

Ara, la vida d’en Hornbeam semblava que no valia res. De petit havia viscut amb la violència i el robatori. D’adult havia fet les mateixes coses, però no tan obertament: havia pagat suborns per aconseguir negocis; havia imposat penes de flagel·lació o de treballs forçats a la gent, o els havia enviat al tribunal d’Assize perquè els condemnessin a mort.

Sempre havia tingut l’excusa de la mort tan cruel de la seva mare. Però molts infants havien patit la crueltat i, en canvi, després feien la vida adulta amb bondat: en Kit Clitheroe n’era un exemple.

Aquelles meditacions foren interrompudes per un xivarri fort i unes rialles: a l’altra punta de la catedral, els campaners venien per fer l’assaig. En Hornbeam no podia perdre el temps amb reflexions melancòliques. Se’n va tornar cap a fora.

Quan va arribar al creuer es va fixar en una porteta que s’obria a la cantonada nord. Era oberta. Va recordar que hi havia hagut homes treballant a la teulada, de dia, segurament adobant el plom. Quan se n’havien anat, no devien haver tancat la porta amb clau. Portat per un rampell, hi va entrar i va pujar per l’escala de cargol.

Va haver de parar uns quants cops a causa del mal al pit, però descansava només un moment i després continuava pujant cap a la teulada.

Feia una nit clara, havia sortit la lluna. Va tirar endavant per un pas estret, i es va trobar a prop del cim del campanar. Mirant amunt cap a l’agulla, veia l’estàtua de l’àngel que suposadament representava la Caris, la monja que havia construït l’hospital durant la plaga terrible de la pesta negra: una altra persona que havia fet una obra bona a la vida.

Ara en Hornbeam era al costat nord de la teulada, i quan va mirar avall, va veure el cementiri il·luminat per la claror de la lluna. La gent que hi descansava tenien pau mental.

Sabia que el seu problema tenia una solució i la seva malaltia, una cura. La mencionaven tot sovint a totes les esglésies cristianes del món: confessió i penediment. Un home podia obtenir el perdó per haver actuat malament. Però el preu era la humiliació. Quan en Hornbeam s’imaginava a si mateix reconeixent que havia actuat malament —amb la família, amb els clients, amb altres paraires, amb els consellers—, s’estremia, esborronat. Penediment? Què significava? S’havia de disculpar davant d’aquells a qui havia ofès o havia fet mal? No s’havia disculpat per res durant l’últim mig segle. Podia tornar els diners que havia fet amb contractes corruptes amb l’exèrcit? El portarien a judici. Podia anar a la presó. Què li passaria, a la família?

Però no podia viure d’aquesta manera. De nit dormia molt poc a causa d’aquests pensaments, que el turmentaven. Sabia que no portava el negoci tal com ho hauria de fer. Pràcticament no parlava amb ningú. No parava de fumar i aquell dolor al pit cada vegada era pitjor.

Se’n va anar fins a la punta de la teulada i va mirar avall, cap a les làpides. Els campaners van començar l’assaig, i les notes ressonants de les enormes campanes van començar a sonar just al seu costat, un soroll que semblava que sentia dins dels ossos, i que el posseïa. Tot el cos li vibrava. Pau mental, va pensar; pau mental.

Va fer un pas cap al buit.

Tan bon punt el va haver fet, va sentir terror. S’hi volia repensar, volia tornar enrere. Es va percebre bramant com un animal torturat. Tenia els ulls oberts, i veia com el terra se li atansava rabent. La por es va emparar d’ell, una por creixent, però ja no podia cridar més fort. Llavors va passar el pitjor, es va estavellar contra terra amb un cop fortíssim, que li va omplir el cos d’un dolor atroç, insuportable.

I després, res més.





45


L’Arabella va alçar els ulls del diari.

—Han dissolt el Parlament —va dir.

El seu fill, l’Abe, que tenia divuit anys, es va empassar el bacó.

—Què significa això? —li va preguntar.

El coneixement que tenia l’Abe de la vida era incomplet. En alguns àmbits estava ben informat; en d’altres era ignorant. Potser era el normal, a la seva edat. L’Spade va intentar recordar si a ell li passava el mateix, però no n’estava segur. De tota manera, l’Abe aniria a la Universitat d’Edimburg a l’octubre, i a partir de llavors el seu bagatge de coneixements creixeria ràpidament.

—Significa que hi haurà eleccions generals —li va respondre l’Arabella.

—I una oportunitat de desempallegar-nos d’en Humphrey Frogmore —va afegir l’Spade. Era una possibilitat molt atractiva. En Humphrey Frogmore havia guanyat les eleccions parcials convocades després de la mort d’en Hornbeam. Havia estat un membre del Parlament gandul i poc eficient.

—Com és això? —va inquirir l’Abe.

—El senyor Frogmore s’haurà de presentar a la reelecció, si vol continuar sent el nostre membre del Parlament —va contestar l’Arabella.

—Quin calendari hi ha? —va demanar l’Spade.

L’Arabella va tornar a consultar el diari.

—El Parlament nou es reunirà el 4 d’agost.

—Per tant, disposem de dos mesos, gairebé —va dir l’Spade, calculant. Estaven a mitjan juny del 1818—. Hem de trobar algú que es presenti per substituir en Frogmore.

—Per què? —volia saber l’Abe.

—El senyor Frogmore és partidari de la Combination Act —li va explicar l’Spade. Hi havia un moviment per derogar aquella llei tan odiada, però en Frogmore la volia mantenir. Era l’únic tema sobre el qual havia parlat al Parlament. Representava els partidaris de la línia dura a Kingsbridge, que anteriorment eren encapçalats per en Hornbeam.

—Sigui com sigui, necessitem un altre candidat —va afirmar l’Arabella—. Crec que hauria de ser el meu gendre.

L’Spade va assentir.

—La gent aprecia l’Amos. —L’Amos Barrowfield havia estat elegit alcalde quan en Hornbeam va morir. L’Spade va donar una ullada al rellotge de butxaca—. Hi podria anar a parlar ara. Potser el trobo abans no se’n vagi a la fàbrica.

—Vinc amb tu —li va dir l’Arabella.

Es van posar el barret i van sortir de casa. Feia un dia de juny agradable, fresc però assolellat, i la ciutat duia la capa matinal lluent de la rosada. Van trobar l’Amos i la família encara esmorzant. Els fills de l’Elsie creixien de pressa. L’Stephen ja era a Oxford, en Billy i en Richie semblaven homenets, i la Martha començava a tenir figura de dona. Tan sols en Georgie era un nen petit, encara.

Van posar més plats i coberts per als avis, i els van servir cafè. L’Spade va esperar a parlar fins que la jovenalla va haver acabat i se’n va haver anat.

—Heu llegit que han dissolt el Parlament?

—Sí —va dir l’Amos—. Necessitem algú que es presenti contra aquell talòs d’en Frogmore.

—A fe de món que sí —va fer l’Spade, somrient—. I crec que hauries de ser tu.

—M’ho temia.

—Ets un alcalde apreciat. Pots guanyar en Frogmore.

—No suporto decebre’t. —L’Amos va esguardar l’Elsie, cercant-hi suport.

—No ens n’anirem a Londres —va afirmar ella—. No penso deixar l’escola dominical.

—No cal que la deixis —va replicar l’Spade—. L’Amos podria anar a Londres ell sol quan calgui. —Però va tenir la sensació que perdia la discussió. L’Amos vivia molt còmode, tal com estava ara. Se’l veia satisfet, fins i tot. S’havia engreixat una mica.

L’Amos va brandar el cap.

—Ja he malaguanyat la meitat de la vida no estant casat amb l’Elsie —va dir—. Ara que estem junts, no penso passar mesos a Londres sense ella.

—Però segur que…

—Deixa-ho estar, amor meu —el va interrompre l’Arabella—. Ho diuen de debò.

L’Spade ho va deixar córrer. L’Arabella normalment l’encertava, en aquestes coses.

—Però necessitem un candidat —va continuar l’Amos—. I crec que la millor possibilitat és l’altre home d’aquesta taula. —I va esguardar l’Spade.

—Jo no tinc formació —va oposar ell.

—Saps llegir i escriure, i ets més llest que la majoria de la gent.

—Però no sé fer discursos amb citacions en llatí i en grec.

—Ni jo tampoc. Aquestes coses no són necessàries. Als homes d’Oxford els agrada molt lluir-se en els debats, és clar, però la majoria són força ignorants, pel que fa a les indústries que donen la prosperitat al nostre país. Tu series un advocat molt eficaç per fer derogar la Combination Act.

L’Spade es va quedar pensarós. Aquella llei havia estat un intent decidit per l’elit governant d’esclafar tots els esforços de la gent treballadora per millorar les seves condicions. Ara li oferien l’oportunitat d’ajudar a derogar aquella llei injusta. Com s’hi podia negar?

—De debò que derogarien la llei? —va preguntar l’Arabella—. O potser l’únic que volen és tenir els treballadors al puny?

—N’hi ha que sí, però no tots els membres del Parlament són iguals —va afirmar l’Amos—. En Joseph Hume és el líder dels Radicals, i està contra la llei. El director del diari The Scotsman està d’acord amb en Hume. I hi ha un sastre jubilat, en Francis Place, que informa en Hume i tots els membres més il·lustrats sobre els efectes perversos d’aquesta llei. En Place també dona suport a un diari polític que es diu The Gorgon.

L’Spade es va girar cap a l’Arabella.

—Què et semblaria anar a Londres?

—Trobaria a faltar l’Elsie i la canalla, és clar —va respondre—, però també podríem passar bona part de l’any aquí. I viure a Londres deu ser molt animat.

Per com li brillaven els ulls, l’Spade va saber que ho deia de debò. Tenia seixanta-tres anys, però tenia més vitalitat que la majoria de les dones de la meitat de la seva edat.

—Deixeu-m’ho pensar —els va demanar.

L’endemà va accedir a presentar-s’hi. I va guanyar.

Els irlandesos que havien anat a viure a Kingsbridge feia vint anys, portats per en Hornbeam per desbaratar la vaga, s’havien barrejat amb la població de la vila, i ara la gent ja no els titllava d’esquirols. Conservaven uns accents irlandesos deliciosos, però els fills ja no. Anaven a la petita església catòlica de la ciutat, però a banda d’això, no feien ostentació de la seva religió. En la majoria de sentits, eren treballadors de les fàbriques com l’altra gent. En Colin Hennessy, el seu líder, anava a la botiga de la Sal tot sovint.

La planta baixa de la casa de la Sal estava dividida en dos per un taulell. Darrere del taulell, on la Sal passava la major part del dia, hi havia prestatges i armaris atapeïts de gènere. Hi tenia de tot el que la gent necessitava, llevat de ginebra. Hauria pogut fer molts diners venen ginebra en gots, però no suportava veure l’embriaguesa, potser a causa de la debilitat d’en Jarge, i s’estimava més no tenir res a veure amb les begudes fortes.

Ells dos xerraven sovint. A ella sempre li havia caigut bé en Colin. Eren de la mateixa edat, i tots dos eren líders de la comunitat. Havien fet front comú per enfrontar-se a en Hornbeam. I la Sal havia somiat d’anar-se-n’hi al llit.

—No sé si t’ho he dit mai —li va comentar un dia del 1819—, però el meu fill va ser la primera persona que va parlar amb tu quan vas venir aquí.

—Ah, sí?

—I amb la teva dona, que en pau descansi. Em va saber greu sentir a dir que s’havia mort.

—Ja en fa mig any.

—I els fills, tots grans i casats.

—Sí.

—Recordo que el dia que vas arribar, el meu fill, en Kit, va venir a casa corrent per donar-nos la notícia dels quatre carruatges plens de forasters.

—Crec que recordo un vailet.

—Li vas preguntar com es deia i li vas dir com et deies tu. Ens va dir que havia parlat amb un home alt de cabells negres que tenia un parlar molt estrany.

En Colin es va posar a riure.

—Ah, doncs era jo, segur.

La Sal va mirar a fora per la finestra i va veure que ja es feia fosc.

—Ja és hora de tancar —va dir.

—Entesos. Ja me’n vaig.

Ella el va observar, rumiant. En Colin era molt atractiu.

—Et ve de gust una tassa de te?

—Vaja, no et diré pas que no, a un te.

La Sal va tancar la porta de la botiga amb clau i el va fer pujar al pis de dalt. Un petit foc cremava a la reixeta per cuinar, i ella hi va posar l’aigua a bullir.

Feia gairebé quatre anys que tenia la botiga, i era un gran èxit. Tenia tants diners que s’havia vist obligada a obrir un compte bancari per primera vegada a la vida. Però el que més li agradava era la gent. Tot el sant dia entraven i sortien, cada persona amb una vida plena d’alegries i de penes, i compartien les seves històries amb ella. Només se sentia sola a la nit.

—La gent es pensava que els irlandesos us en tornaríeu a casa —li va comentar la Sal—, però la majoria us heu quedat.

—M’estimo Irlanda, però costa molt guanyar-s’hi la vida. El govern de Londres no és gaire bo amb els irlandesos.

—Ni amb els anglesos, tret que siguin nobles o empresaris rics. Els primers ministres ho dirigeixen tot en benefici de la gent de la seva classe.

—És veritat, i tant.

La Sal va preparar el te, n’hi va donar una tassa i li va oferir sucre. Ell en va beure una mica.

—És molt bo —va dir—. És curiós que el te sempre sigui molt més bo quan el fa algú altre.

—Enyores la dona, oi?

—Sí que l’enyoro, sí. I tu?

—Igual. El meu Jarge tenia defectes, però me l’estimava.

Es van quedar callats durant un minut o dos, i llavors ell va deixar la tassa a la taula.

—Val més que me’n vagi —va dir.

La Sal va dubtar. «Tinc cinquanta anys —va pensar—; no ho puc fer».

—No cal que te’n vagis —li va suggerir, i va aguantar la respiració.

—No?

—Et pots quedar, si vols.

Ell no va dir res.

—Pots passar la nit aquí —li va proposar, deixant-ho del tot clar—. Si et ve de gust —va afegir, nerviosa.

Ell va somriure.

—Sí, estimada Sal —va dir—. I tant que m’agradaria.

En Henry, comte de Shiring, va morir el desembre del 1821. Al final, la seva mort no va tenir res a veure amb la ferida del cap: es va morir a causa d’una caiguda d’un cavall.

A la Jane l’afavoria, el negre, però l’Amos sabia que en realitat no feia el dol. En Henry havia estat un bon soldat, però un mal marit.

El funeral es va celebrar a la catedral de Kingsbridge, i el va oficiar el vell bisbe Reddingcote. Si fa no fa, tota l’aristocràcia del comtat hi va assistir, a més de tots els homes eminents de Kingsbridge, i tots els oficials del regiment. L’Amos va calcular que hi havia més d’un miler de persones a la nau.

L’alcalde Percival Dwight s’hi va traslladar des de Londres. Va dir a tothom que representava el duc de York, el comandant en cap de l’exèrcit, i sens dubte era veritat, però els que el coneixien creien que hi havia anat per festejar la vídua.

Després del servei, el taüt fou portat a fora i carregat en un carruatge tirat per quatre cavalls negres. Nevava una mica, i els flocs de neu se’ls agafaven a les crineres i se’ls fonien sobre el llom negre. Quan el taüt va ser dins, i segur, el carruatge se’n va anar, en direcció a Earlscastle, on en Henry descansaria al panteó familiar.

La vetlla es va fer a les sales comunals. L’Amos va ser convidat a una sala lateral per a assistents especials. La Jane s’alçava el vel per parlar amb la gent, i no se li veia ni rastre de llàgrimes.

Després de la primera onada de gent que hi va anar per donar-li el condol, l’Amos va poder estar sol amb ella uns quants minuts, i li va preguntar quins plans tenia.

—Me n’aniré a Londres —va respondre—. Hi tenim una casa, que en Henry no feia servir gairebé mai. Ara és d’en Hal, és clar, però hi he parlat, i s’alegra que me n’hi vagi a viure.

—Bé, almenys hi tindràs un amic.

—A qui et refereixes?

—Al comandant Dwight.

—Hi tindré més amics, que ell, Amos. La duquessa de Richmond, per començar. I uns quants més que vaig conèixer a Brussel·les.

—Tindràs prou diners?

—En Hal està d’acord a mantenir-me l’assignació per a la compra de vestits, que sempre ha estat força generosa.

—Ho sé. Vas enriquir considerablement la germana de l’Spade.

—Això no és l’únic que vaig fer. També vaig contractar una assegurança de vida amb en Henry, pagava les quotes amb els diners que em donava, sense dir-n’hi res. Així doncs, disposaré de diners propis.

—Me n’alegro molt. —«Ja m’hauria d’haver imaginat», va pensar l’Amos, «que la Jane miraria pel seu futur econòmic»—. Et tornaràs a casar?

—Una pregunta del tot fora de lloc, al funeral del meu marit.

—Ja ho sé, però tu no suportes que la gent no parli clar, sobre aquests temes.

Ella va ofegar una rialleta.

—Em coneixes massa, pocavergonya. Però no et contestaré.

—Em sembla bé.

Algú va entrar per donar-li el condol, i l’Amos se’n va anar al bufet. El seu fillastre Stephen parlava amb en Hal, el nou comte, als setze anys.

—A quantes classes has d’anar cada setmana? —va sentir que preguntava en Hal.

—No n’has d’assistir a cap —va respondre l’Stephen—, però la majoria de la gent va a una al dia, si fa no fa.

Parlaven d’Oxford, òbviament. L’Amos va recordar com n’estava, de gelós, dels nois que anaven a la universitat, i sovint es preguntava si el seu fill algun dia tindria aquest privilegi. Ara, el seu fill il·legítim no reconegut estava a punt de fer realitat el seu somni. «Que estrany —va reflexionar l’Amos—. El meu desig s’ha complert d’una manera que no m’hauria imaginat mai».

Però la vida era així, tal com havia après. Les coses no sortien mai tal com t’esperaves.

Poc abans de Nadal del 1823, l’Spade, ara membre del Parlament, va anar a una reunió secreta a la casa de Francis Place, a Londres.

La campanya contra la Combination Act s’atansava al punt àlgid. L’any següent hi hauria un Waterloo parlamentari. Si el govern representava Napoleó i l’oposició era Wellington, llavors el grup reduït que es reunien a Charing Cross eren els prussians, que esperaven fer decantar la balança.

Diversos membres del Partit Radical del Parlament hi prenien part, entre ells Joseph Hume. Tots havien fet campanya durant anys contra la Combination Act, sense èxit. La majoria dels membres hi discrepaven, actuaven com si qualsevol reunió de treballadors probablement hagués de desembocar en la revolució i la guillotina.

Però ara hi hauria una confrontació.

Hume va anunciar que havia convençut el govern perquè nomenés una Comissió Especial d’Artesans i de Maquinària.

—La comissió investigarà l’emigració d’artesans i l’exportació de maquinària —va explicar. Tots dos temes eren importants per al govern i els fabricants—. I, gairebé com una idea addicional, ens han encarregat estudiar el funcionament de la Combination Act. D’acord amb la meva idea, el govern ha estat d’acord que jo en fos el president. És la nostra gran oportunitat.

—Haurem de ser molt hàbils —va dir l’Spade—. No ens convé alertar els nostres enemics tot just començar la partida.

—Com ho farem? —va inquirir un membre del nord cautelós que es deia Michael Slater—. No podem mantenir la comissió en secret.

—No, però podem ser discrets —va proposar l’Spade—. Parlar-ne com si fos una feina avorrida, i no treure’n gaire profit. —L’Spade n’havia après un niu, del joc parlamentari els darrers cinc anys. Com en els escacs, un atac no havia de semblar que ho era fins que l’altre no s’hi pogués resistir.

—Bona pensada —va dir Hume.

—Però tot dependrà dels membres de la comissió —va advertir l’Spade.

—D’això, ja ens n’hem encarregat —va fer Hume—. En teoria, els membres seran escollits pel president de la Cambra de Comerç, però jo li presentaré una llista de recomanacions, i, sense que ho sàpiga, inclourà únicament homes que simpatitzen amb la nostra causa.

L’Spade va pensar que podia funcionar. Tant Hume com Place tenien experiència a gestionar qüestions parlamentàries. No els superarien en astúcia fàcilment.

—El que és crucial —va continuar Hume—, i justament per això s’ha convocat aquesta reunió, és que hem de dur testimonis convincents que aportin proves a la comissió, testimonis amb experiència personal de la injustícia i dels trastorns que causa aquesta llei. En primer lloc, necessitem treballadors a qui els jutges hagin infligit un càstig salvatge per haver vulnerat la llei.

L’Spade va pensar en la Sal, que ara era la Sal Hennessy, després de casar-se amb en Colin.

—A Kingsbridge hi ha una dona a qui van imposar dos mesos de treballs forçats per haver dit a un empresari que trencava un acord al qual s’havien compromès els fabricants tèxtils —va apuntar l’Spade.

—Això és exactament el que necessitem. Decisions judicials absurdes i mal intencionades basades en la llei.

—Els treballadors sense formació solen ser mals testimonis —va intervenir l’Slater en un to escèptic—. Surten amb queixes absurdes. Afirmen que els amos feien servir bruixeria i coses per l’estil.

L’Slater era un pessimista útil, va pensar l’Spade. Sempre ho veia tot negre, però sabia assenyalar els problemes reals.

—El senyor Place entrevistarà la nostra gent prèviament aquí —els va indicar Hume—, i a mi m’informarà sobre l’experiència personal de cada testimoni, de manera que jo estigui segur que faig les preguntes pertinents.

—Bé —va respondre l’Slater, satisfet.

—També necessitarem propietaris de fàbriques que declarin que és més fàcil gestionar els treballadors si hi ha un sindicat amb el qual negociar —va prosseguir Hume.

—Jo en conec uns quants, també —va oferir l’Spade.

Llavors Francis Place va enraonar.

—En alguns llocs els sous són tan baixos que els empleats reben l’Ajut als Pobres. Els contribuents s’enfaden perquè subvencionen els beneficis dels amos de les fàbriques.

—Bon argument —va assenyalar Hume—. Hem d’aconseguir homes que declarin sobre això. És molt important.

—Els nostres enemics també faran comparèixer testimonis —va avisar l’Slater.

—Sens dubte —hi va coincidir Hume—. Però si portem les coses amb tacte, no hi pensaran fins a l’últim minut, i els hauran de preparar de pressa i corrents.

Així és com es feia la política, reflexionava l’Spade quan la reunió es va dissoldre. No n’hi havia mai prou de tenir raó. Havies de ser més murri que els de l’oposició.

Va tornar a Kingsbridge per Nadal. Els membres del Parlament no percebien cap sou, de manera que els qui no eren rics independentment, havien de tenir una altra feina. L’Spade continuava portant el negoci.

Mentre era a Kingsbridge, va convèncer la Sal i l’Amos perquè declaressin davant de la comissió de Hume.

La comissió es va reunir al palau de Westminster des del febrer fins al maig del 1824, i va interrogar més d’un centenar de testimonis.

L’Amos va declarar sobre els avantatges de col·laborar amb els sindicats, i la seva dona, l’Elsie, el mirava cofoia.

El punt culminant del procediment va arribar quan els empleats de les fàbriques van prestar declaració. Llavors es va fer palès d’una manera flagrant que la Combination Act havia estat utilitzada per intimidar i castigar els treballadors d’unes maneres que el Parlament no havia previst en cap cas, i molts membres del Parlament s’hi van mostrar indignats.

Un fabricant de botes de Londres havia reduït a la meitat el sou dels seus homes i, quan s’havien negat a treballar, els havia fet presentar davant de l’alcalde, el qual els havia sentenciat a tots a treballs forçats. Un teixidor de cotó de Stockport va explicar una història semblant: un agent de policia l’havia colpejat i l’havia tancat a la presó dos mesos, juntament amb deu homes més i dotze dones.

—A Kingsbridge —va declarar la Sal— es va resoldre una vaga mitjançant negociació entre un grup que representava els empresaris i un grup de delegats dels treballadors. Una part de l’acord era que quan un amo pensava introduir maquinària nova, en parlaria amb els treballadors.

—L’amo estava obligat a fer el que els treballadors volien? —va preguntar Hume.

—No, estava obligat a dialogar-hi, res més.

—Continuï.

—Un dels propietaris, el senyor Hornbeam, va sorprendre els treballadors introduint una embonadora nova sense avisar-los-en abans. Vaig anar a casa seva amb un altre membre de la delegació dels treballadors, en Colin Hennessy, i un dels amos, en David Shoveller, i tots tres hi vam parlar de la màquina.

—El van amenaçar?

—No, simplement li vam recordar que la millor manera d’evitar una vaga era atenir-se a l’acord.

—Què va passar després?

—L’endemà em van despertar molt d’hora i em van portar a casa del senyor Will Riddick, un jutge de pau. Al senyor Hennessy li va passar el mateix.

—I el senyor Shoveller?

—No van prendre mesures contra ell. Però al senyor Hennessy i a mi ens van acusar d’associació il·lícita i ens van condemnar a treballs forçats.

—Hi havia cap relació entre el senyor Hornbeam i el jutge?

—Sí. En Hornbeam era el sogre d’en Riddick.

Entre els membres de la comissió es van estendre murmuris de sorpresa i de reprovació.

—Bé, per resumir: vostè va dir al senyor Hornbeam que estava trencant un tracte; llavors ell la va fer arrestar i la va acusar d’associació il·lícita; després d’això el seu gendre la va sentenciar a treballs forçats.

—Sí.

—Gràcies, senyora Hennessy.

La comissió va elaborar un informe que condemnava la Combination Act sense reserves.

La llei va ser derogada uns dies després.

En Will Riddick va morir aquell mateix any, i en Roger va passar a ser el senyor.

La Sal i en Colin se’n van anar a Badford i es van fer càrrec de la botiga del poble.

La Sal no va tornar a veure la Joanie mai més, però un home amb un accent estrany va anar a Badford portant una carta d’ella. Després de complir la condemna, s’havia casat amb un colon i havien muntat una granja d’ovelles a Nova Gal·les del Sud. La feina era molt feixuga, i ella pensava sovint en la filla, la Sue, però s’estimava el marit, i no pensava tornar a Anglaterra.

En Kit, en Roger, la Sal i en Colin se’n van anar tots a viure a la casa pairal.

El primer que van fer va ser treure els gossos d’en Will de la casa perquè visquessin al pati del costat dels estables, de manera permanent.

Després van netejar el vestíbul ben net amb l’ajuda de la Fanny.

Una setmana després es van posar roba vella i van pintar tot el revestiment de fusta de la casa d’un to blanc marfil.

—Bé, per fi la casa fa una altra olor —va dir la Sal.

—Queda molta feina per fer —va apuntar en Kit.

—Estic impacient per posar-m’hi —va afegir la Fan—. Però el senyor i la seva família no haurien de fer la feina. Jo me’n puc sortir, amb una mica d’ajuda. —En Platts se n’havia anat, i no és que fes gaire servei, i ara la Fan era l’única criada.

—Et buscarem ajuda, més endavant, però ara hem de viure de manera austera un temps —va dir en Kit—. El negoci de màquines dona diners, però hem de pagar tots els deutes que en Will va deixar. —Va decidir no mencionar els d’en Roger—. He d’indagar, a veure quina és la situació econòmica de la casa, i començar a pagar les hipoteques amb els ingressos dels arrendaments.

En Kit va continuar controlant els diners. En Roger tenia una assignació mensual, i quan se li havia acabat, havia de parar de jugar fins al mes següent. S’hi va acostumar, i ara deia que preferia fer-ho així.

Van anar a la cuina i la Fanny va preparar el sopar, a base de bacó i patates. En Kit va clissar una rata que s’esmunyia per una escletxa del sòcol.

—Necessitem gats perquè no ens entrin rates ni ratolins —va assenyalar.

—Ja en portaré uns quants jo —va dir la Fan—. Al poble sempre hi ha algú que intenta vendre una ventrada de gatets per pocs penics.

Quan es va fer fosc, tots se’n van anar al llit. En Kit i en Roger tenien habitacions amb vestidor compartit al mig, cosa que tan sols era de cara als altres: sempre dormien junts. La Fanny havia endevinat el seu secret, però quan tinguessin més criats, haurien de desfer un dels llits cada matí per mantenir les aparences de respectabilitat.

En Kit es va despullar i es va ficar al llit, però es va quedar assegut, mirant al seu voltant, a la llum de l’espelma.

—Que no tens son? —li va preguntar en Roger—. Jo estic baldat, després de tant pintar.

—Només recordava quan vaig dormir aquí de petit —va respondre en Kit—. Em pensava que devia ser la casa més gran del món, i que la gent que hi vivia eren com déus.

—I ara tu ets un dels déus.

En Kit va riure.

En Roger es va ficar al llit.

—Déus grecs, segurament —va apuntar—. I ja saps què feien els grecs, oi?

—No. Jo no tinc la teva formació, ja ho saps. Què feien els grecs?

En Roger el va envoltar amb els braços.

—Vine, que t’ho ensenyo —li va dir.





Agraïments


Els meus assessors històrics de L’armadura de la llum han estat Tim Clayton, Penelope Corfield, James Cowan, Emma Griffin, Roger Knight i Margarette Lincoln.

També em sento agraït per l’ajuda rebuda de les persones següents: David Birks i Hannah Liddy, del Museu Trowbridge; Ian Birtles, Anna Chrystal, Clare Brown, Jim Heaton, Ally Tsilika i Julie Whitehouse, de la fàbrica tèxtil Quarry Bank Mill, i Katherine Belshaw, del Museu de la Ciència i la Indústria de Manchester.

He utilitzat a bastament William Pitt the Younger. A Biography, de William Hague, el qual va tenir l’amabilitat de comentar amb mi amb detall el seu llibre en una entrevista personal.

Els treballadors i els voluntaris de Waterloo Uncovered sempre han estat disposats a alçar els ulls del terra i de les paletes per respondre les meves preguntes.

Els meus editors han sigut Brian Tart, de Viking, i Vicki Mellor, Susan Opie i Jeremy Trevathan, de Macmillan.

Entre els amics i familiars que m’han ofert consells útils, he de fer esment de: Lucy Blythe, Tim Blythe, Barbara Follett, Maria Gilders, Chris Manners, Alexandra Overy, Charlotte Quelch, Jann Turner i Kim Turner.





KEN FOLLETT (Cardiff, 5 de juny de 1949) és un escriptor gal·lès, autor de thrillers i novel·les històriques en anglès. Fill de Martin i Veenie, va néixer a Cardiff, Gal·les, on va viure fins que la seva família es va traslladar a Londres quan tenia 10 anys. Va ser quan els seus pares, fonamentalistes cristians, li van prohibir anar al cine i veure la televisió que va desenvolupar un primerenc interès per la lectura, tot i així fou un estudiant normal i corrent fins que va arribar a l’adolescència. El 1967 va ingressar a la University College of London, on va estudiar filosofia i es va implicar en moviments d’esquerres. Es va casar amb la seva primera muller, Mary, el 1968.

Un cop graduat, a la tardor del 1970, es va matricular a un curs de periodisme de tres mesos i va aconseguir feina com a reporter al South Wales Echo de Cardiff. Després de tres anys a Cardiff va tornar a Londres per treballar de reporter al Evening Standard. En considerar aquesta feina poc gratificant, va deixar el periodisme per passar-se a l’edició i es va convertir en director editorial d’Everest Books el 1974. Follett va començar a escriure relats, al principi només per afició, a les tardes i als caps de setmana. L’èxit li va arribar amb la publicació, el 1978, de Storm Island (L’illa de les tempestes), que el va fer internacionalment famós. Des d’aleshores, totes i cadascuna de les seves novel·les s’han convertit en un èxit de vendes, i un gran nombre d’elles han estat portades al cinema.

Follett es va involucrar, a finals dels anys 70, amb les activitats del Partit laborista. Al llarg de les seves activitats polítiques va conèixer a Barbara Follett, una treballadora del Partit Laborista, que el 1982 es va convertir en la seva segona muller. Barbara fou escollida membre del Parlament el 1997, representant a Stevenage, i fou reescollida el 2001. El mateix Follett és un fidel partidari dels laboristes.





Notes


[1] En anglès, shoveller significa «palejador», i spade, «pala». D’altra banda, l’anglès diferencia les pales de punta arrodonida, spade, de les de punta recta, shovel. (Nota de les tr.). [Torna]





