Quan la família Dubrovski, uns petits terratinents, perd les terres i la fortuna a causa de la rapinya injusta d’un altre terratinent més ric i important al qual la justícia protegeix, l’hereu de la família emprèn el camí del bandolerisme i el pillatge, en cerca de venjança. Tot i la cruesa de les seves accions, la Maixa, filla del terratinent que s’ha quedat les possessions dels Dubrovski, s’enamora d’ell, però la relació esdevé impossible.

Publicada pòstumament el 1841, en Dubrovski hi trobem els elements romàntics característics de l’obra de Puixkin, com la defensa dels desembristes i de les lluites populars, la denúncia de les injustícies socials, l’alliberament dels serfs, els sentiments democràtic i nacionalista… Però també és una mostra, un relat ja obertament realista, de la vida a Rússia de la primera meitat del segle XX, protagonitzada per senyors, dides i ànimes mortes. De lliures, però, només hi ha els bandolers, i amb prou feines…





Alexandr S. Puixkin





Dubrovski




ePUB v1.0

Raticulina 11.04.21





Títol original: Дубровский

Alexandr S. Puixkin, 1841

Traducció: Jaume Creus, 2019

Il·lustració de portada: Per damunt del riu. Tardor. Boris M. Kustodiev (1919)

Edició digital: Raticulina (v1.0)

ePUBCat base r1.3





Pròleg


Dubrovski, romàntic i bandoler

Fa gairebé vint anys, amb motiu del bicentenari del naixement de Puixkin, vaig alertar, des de les pàgines de la revista El Temps (núm. 801, 19-25/X/99), que el lector català poc podia gaudir de la presència en el panorama editorial de les obres, l’enginy i la vàlua del descendent del «negre de Pere el Gran». Però dues dècades donen per molt. Aleshores feia un balanç més aviat curt, que consistia en dos volums a la MOLU d’Edicions 62, el volum 1 amb narrativa (La filla del capità, més alguna narració, com ara La dama de piques) i el volum 28, dedicat a la poesia russa, que incloïa uns quants poemes de Puixkin, evidentment; un altre tast poètic ens el donava el volumet Poetes russos, en traducció de Guillem Nadal, editat a Palma de Mallorca el 1981. I podíem acabar amb la llavors recent traducció en prosa de la novel·la en vers Ievgueni Oneguin, feta a partir de la versió anglesa de Nabokov, òbviament allunyada del text original, del qual només queda l’argument, perquè no hi són ni la llengua, ni la mètrica ni l’estilística (res d’allò «concís, cristal·lí, d’una senzillesa i una puresa clàssiques» que sempre ha valorat la crítica russa). Hi havia, a més, en alguna biblioteca pública —jo recordo haver-la vist a casa d’uns oncles— una traducció catalana d’abans de la guerra, suposo, del Borís Godunov, i una altra obra en prosa: la traducció dels anys vint de Dubrovski, amb el títol El bandoler romàntic (que Pòrtic posteriorment va reeditar), deguda al catalanòfil txec Rudolf J. Slaby, que s’establí a Barcelona des del 1914 fins al 1926, any en què retornà a Praga, on impartí classes de català a la Universitat Carolina.

És aquesta obra, Dubrovski, la que avui presentem, en nova versió completa, cosa que no era l’altra. Comparant la versió de Slaby amb l’edició russa editada pel bicentenari, es pot constatar que en la versió del txec hi havia petits talls, imprecisions en la traducció i sobretot una absència fonamental: el text sencer de la sentència judicial (injusta, a més a més, i aquest és un punt crucial precisament) que genera l’actitud de revenja (diluïda per l’amor) de Dubrovski fill. I resulta que va ser per una sentència similar i ben real, pervinguda a mans de Puixkin (com s’indica a la nota corresponent del nostre text), que l’ínclit poeta es llançà a escriure aquesta novel·la de fet inacabada.

Això sol ja justifica una nova traducció fidel a l’original.

Si parlàvem de les traduccions catalanes de Puixkin que hi havia fa vint anys, avui podem dir que ens n’hem rescabalat molt dignament. Gràcies a la feina d’Helena Vidal, tenim un bon esplet de textos de Puixkin a l’abast, des de les Escenes dramàtiques fins al gran poema llarg El genet de bronze, passant per una mostra satírica molt curiosa, que seria La Gabrielíada, en bona part apareguts en aquesta editorial. Jo mateix hi he contribuït amb una antologia de la poesia més compromesa de Puixkin (Mentre hi hagi un sol poeta, Edicions de 1984) i amb la quasi totalitat dels poemes llargs, a part del Teatre complet (amb el Borís Gudonov en primera traducció directa del rus, a Llibres de l’Índex) i la narrativa curta (Bielkin, La dama de piques, a Adesiara). Espero en breu poder donar també la Història de Pugatxov.

He dit que es tracta d’una novel·la inacabada. És cert: encara que té un final, el lector atent s’adonarà que aquest final apareix de forma abrupta, precipitada, i també trobarà a faltar la resolució d’algunes línies argumentals apuntades que no continuen. Fins i tot és discutible si el final que hi ha és degut al mateix Puixkin, a partir d’una interrupció amb punts suspensius que indiquen la falta de text. No sabem, però, si falta poc o molt, si serien paràgrafs o capítols sencers, perquè l’acció sembla demanar un desenvolupament més extens. Per desgràcia, la mort en duel per salvar l’honor de la seva dona no li va permetre revisar i acabar el projecte, per deixar-lo en forma definitiva. Tot i així, tampoc sabem si mai l’hauria enllestit del tot, perquè, de fet, ja l’havia deixat de banda quan es va trobar amb la mort inesperadament. Puixkin abandonà l’escriptura de la seva novel·la contra la injustícia judicial (iniciada el 1832) per dedicar-se a una de les seves passions: escriure sobre la història russa, i en aquest cas concret per escriure el seu interessant i documentat text sobre el «bandit» Pugatxov, que li serví de base per començar a redactar La filla del capità, també interrompuda (però després sortosament acabada) per tal d’enllestir la seva personal Història de Pugatxov, títol que el tsar Nicolau I va fer canviar pel d’Història de la revolta de Pugatxov, adduint que «un bandit no té història».

És obvi que Dubrovski aparegué pòstumament (el 1841), i segur que amb alguns retocs no deguts pròpiament a l’autor, sinó a la censura. El text autèntic fou establert en l’edició del 1882. I si és incomplet, mala sort. També cal indicar que Puixkin no donà cap títol a l’obra, un cop interrompuda la novel·la el 1833, però sembla lògic —i així és acceptat en les versions a d’altres llengües— que se li atorgui el del cognom familiar dels personatges principals, pare i fill, petits terratinents progressivament empobrits, que ho perden tot (vida inclosa, en el cas del pare) per la rapinya injusta d’un altre terratinent, aquest, però, molt ric i, per tant, amb la justícia legalista al seu favor.

La idea d’un bandoler romàntic potser s’esqueia més al gust dels anys vint, quan Slaby feia la seva traducció, que no pas al d’ara, però això no treu que la novel·la sigui indiscutiblement una producció entretinguda, d’acció i amb les dosis melodramàtiques que calen al més pur estil de Hollywood. I els elements romàntics, com en la resta de l’obra de Puixkin (defensa dels desembristes i de les lluites populars, denúncia de les injustícies socials, alliberament dels serfs, sentiments democràtics i nacionalistes), hi són clarament destacats, cosa que no treu la inclusió de detalls típics de la novel·la realista, com la mateixa sentència judicial autèntica tantes vegades mutilada. En el seu aspecte de bandoler, les accions que emprèn el fill Dubrovski són certament cruels, però també cal considerar que renuncia al seu pla de revenja per amor a la filla del ric terratinent que l’ha desposseït amb males arts del seu patrimoni. I és a aquesta noia, la Maixa, a qui més pròpiament podríem aplicar l’epítet de romàntica, perquè és prou llegida per ser-ho, segons els cànons de la literatura d’aleshores: als seus ulls, el fill venjador potser sí que era un bandoler romàntic, però per molt que ho sigui, no la salva del casament obligat amb un príncep ja vell a qui ella no estima gens, cosa que fa incrementar la tensió argumental. I malgrat acceptar que Dubrovski és un bandoler, la noia no dubta a triar-lo abans que el vell príncep amb qui a la fi es veu casada sense remei. Si no hi havia futur per als dos joves en el pla concebut per Puixkin, i ja ho tenia tot decidit tal com apareix en el text publicat (cosa improbable, però), podríem arribar a dir que el gran poeta rus també trencava algun esquema estereotipat propi del romanticisme a l’ús, és a dir, propi de les senyoretes de la bona societat (aristocràtica i també burgesa) que, a més a mes, solien ser bones pianistes i compositores, i que tenien els salons oberts per a artistes de tota mena: des de gomosos petimetres fins a reputats músics i literats, passant pels pretensiosos crítics, un estil de societat que el mateix Puixkin satiritza en més d’una ocasió, sobretot en el terreny de la poesia.

I posats a parlar de bandolerisme, recordem que Dubrovski es pot ben posar al costat d’altres exemples notoris de bandolers justiciers, com serien Rinaldo Rinaldini (citat pel mateix Puixkin), els bandits de Schiller o el que ha quedat com a emblemàtic de la col·lecció, el conegut i antic Robin Hood, sense deixar de banda el que potser va ser fins i tot el model del Dubrovski de Puixkin: el Michael Kohlhaas, de Heinrich von Kleist (publicada en traducció meva per L’Avenç). Tots ells amb una certa base històrica o mig llegendària.

Inacabada o quasi, el text que avui us oferim té un interès més que notable i segur que, si l’autor hagués tingut temps i ganes de revisar-lo, no dubtem que hauria estat a l’alçada de La filla del capità. Per tant, disposeu-vos a gaudir de la novel·la, perquè també és una mostra, un retrat ja obertament realista de la vida de Rússia de la primera meitat del segle XIX, protagonitzada per senyors, dides i ànimes mortes. De lliures, només se’n mostren els bandolers, i encara…

JAUME CREUS

P. D.

Agraeixo la molt estimable ajuda de l’advocat i amic Llorenç Cortadella, que m’ha servit la terminologia jurídica necessària, sobretot en el capítol II, i les puntualitzacions del pianista Vladislav Bronevetzki a l’hora d’aclarir alguns matisos del text.





Primera part





I


Anys enrere, Kirila Petróvitx Troiekúrov, tot un senyor rus, d’antiga nissaga, vivia en una de les seves hisendes. La seva riquesa, l’origen il·lustre i les seves relacions li donaven una gran influència a les províncies on tenia les seves propietats. Els veïns estaven encantats de satisfer els seus menors capricis i els funcionaris provincials tremolaven només de sentir el seu nom. Kirila Petróvitx prenia totes aquestes mostres de servilisme com un tribut que se li devia. Casa seva sempre era plena de visitants, disposats a entretenir els seus lleures de gran senyor i a prendre part en els seus sorollosos i de vegades fins i tot desenfrenats divertiments. Ningú no gosava declinar una invitació seva o no presentar-se en determinades dates a Pokróvskoie a retre-li homenatge. En la vida domèstica, Kirila Petróvitx mostrava tots els vicis d’un home inculte. Aviciat pel seu entorn, s’havia acostumat a donar via lliure a tots els impulsos del seu temperament fogós i a totes les fantasies d’un esperit força limitat. Malgrat l’extraordinari vigor de la seva constitució, un o dos cops per setmana patia a causa de la golafreria, i cada vespre acabava una mica empillocat. En una de les ales de casa seva vivien setze criades, que es dedicaven a les labors pròpies del seu sexe. Les finestres d’aquella ala estaven tapades amb gelosies, i les portes tancades amb cadenats, les claus dels quals guardava Kirila Petróvitx. Les joves recluses sortien a una hora fixa a passejar pel jardí, sota la vigilància de dues velles. De tant en tant, Kirila Petróvitx en casava algunes, i d’altres de noves n’ocupaven el lloc. Tractava els seus pagesos i servents de manera severa i capriciosa i, no obstant això, li eren del tot lleials: així podien vantar-se de la riquesa i el renom del seu amo i, emparant-se en la poderosa protecció d’aquest, es permetien al seu torn moltes llibertats amb els seus veïns.

Les ocupacions quotidianes de Troiekúrov consistien en visites als seus vastos dominis, xeflis interminables i bromes pesades, inventades dia a dia per a l’ocasió, les víctimes de les quals eren habitualment alguna nova coneixença, tot i que les velles amistats no sempre se n’escapaven, amb l’única excepció d’Andrei Gavrílovitx Dubrovski. Aquest Dubrovski, tinent retirat de la Guàrdia, era el seu veí més proper i posseïa setanta ànimes[1]. Troiekúrov, despectiu fins i tot en les relacions amb els més alts personatges, respectava Dubrovski, malgrat la seva humil posició. Havien estat camarades al servei, i Troiekúrov coneixia per experiència el caràcter impacient i resolut del seu amic. Les circumstàncies els havien separat durant molt de temps[2]. Dubrovski, en trobar-se arruïnat, es va veure en l’obligació de retirar-se del servei i establir-se al poble que li quedava. Quan Kirila Petróvitx se n’assabentà, li va oferir la seva protecció, però Dubrovski li’n donà les gràcies i restà pobre i independent. Passats uns quants anys, Troiekúrov, ara general en cap retirat, tornà a la seva finca, i tots dos estigueren ben contents de tornar-se a veure. A partir d’aleshores, es trobaven cada dia i Kirila Petróvitx, que mai no s’havia dignat a visitar ningú, acudia sense fer escarafalls a la modesta casa del seu antic camarada. Essent com eren coetanis, procedents de la mateixa classe social i amb la mateixa educació, tenien prou trets en comú, tant de caràcter com de gustos. En alguns sentits, també el seu destí oferia certes semblances: tots dos s’havien casat per amor i tots dos havien quedat vidus aviat i amb una criatura cadascú. El noi de Dubrovski rebia educació a Peterburg. La filla de Kirila Petróvitx creixia sota la mirada del seu pare. Troiekúrov deia sovint a Dubrovski:

—Escolta, Andrei Gavrílovitx, germà meu, si el teu Volodka[3] vol fer camí en la vida, jo li donaria la meva Maixa, ni que estigués més pelat que una rata.

Andrei Gavrílovitx sacsejava el cap i responia com sempre:

—No, Kirila Petróvitx, el meu Volodka no és marit per a la teva Maria Kirílovna. Un noble pobre com és ell val més que es casi amb la filla d’un altre noble empobrit per continuar essent el principal de casa i no convertir-se en administrador d’una noieta consentida.

Tothom envejava l’harmonia que regnava entre l’arrogant Troiekúrov i el seu infortunat veí, i es meravellava de la gosadia d’aquest darrer, quan a la taula de Kirila Petróvitx expressava el seu parer sense tenir en compte si contradeia o no l’amo de la casa. Alguns havien intentat imitar-lo i traspassar els límits de l’obediència deguda, però Kirila Petróvitx els espantà de tal manera que se’ls havien passat les ganes de tornar-ho a intentar, i només Dubrovski s’escapava de la llei general. Un incident fortuït ho capgirà tot i canvià les coses absolutament.

Un dia, a les primeries de la tardor, Kirila Petróvitx es disposava a anar de cacera a camp obert, lluny de casa. A la vigília, munters i palafreners havien rebut ordres d’estar a punt a les cinc del matí. La tenda i la cuina de campanya havien estat enviades per endavant a l’indret on Kirila Petróvitx tenia previst de menjar. L’amfitrió i els seus convidats s’encaminaren a l’edifici de la canera, on més de cinc-cents gossos corredors i llebrers vivien protegits del fred i abundosament alimentats, tot celebrant en la seva pròpia llengua la munificència de Kirila Petróvitx. Allà fins i tot hi havia una infermeria per a gossos malalts, dirigida pel metge d’estat major Timoixka[4], amb una zona especial on les gosses de pura raça parien i criaven els seus cadells. Kirila Petróvitx s’enorgullia d’aquella magnífica instal·lació i mai no desaprofitava l’ocasió de vantar-se’n davant dels convidats, encara que tothom ja l’havia visitada vint vegades pel cap baix. Aquell dia es passejava per la canera envoltat dels convidats, acompanyat de Timoixka i dels principals munters; es va aturar davant d’algunes casetes, interessant-se per l’estat dels malalts, o bé fent observacions més o menys severes i justificades, o cridant els gossos que més coneixia perquè acudissin, i parlà amb ells afectuosament. Els convidats es creien en l’obligació d’embadalir-se davant de la canera de Troiekúrov. Només Dubrovski es mantenia en silenci i arrufava les celles. Era un ardent caçador. L’estat de la seva fortuna, però, només li permetia tenir dos gossos corredors i una parella de llebrers. No podia amagar una certa gelosia en veure aquella esplèndida instal·lació.

—Per què arrufes les celles, germà? —li preguntà Kirila Petróvitx—. Que potser no t’agrada la meva canera?

—Sí —respongué Dubrovski, asprament—. La canera és preciosa; el que dubto és que la teva gent visqui tan bé com els teus gossos.

Un dels munters es va ofendre.

—Gràcies a Déu i a l’amo —digué—, no ens podem queixar de la vida que portem, però si hem de dir la veritat, a més d’un gentilhome no li aniria malament canviar la seva finca per qualsevol d’aquestes casetes. Aquí estarien més ben alimentats i més calents.

Kirila Petróvitx esclatà a riure en sentir l’observació insolent del seu criat, i els seus acompanyants van fer com ell, tot i adonar-se que l’acudit del munter prou que se’ls podia aplicar. Dubrovski empal·lidí i callà. En aquell moment portaren a Kirila Petróvitx, en una cistella de vímet, uns cadellets nounats; els examinà, n’escollí dos i donà l’ordre d’ofegar els altres. Mentrestant, Andrei Gavrílovitx s’havia fet fonedís sense adonar-se’n ningú.

En tornar de la canera amb els seus hostes, Kirila Petróvitx s’entaulà per sopar, i només aleshores, en no veure Dubrovski, preguntà què se n’havia fet. La seva gent li respongué que Andrei Gavrílovitx ja havia tornat a casa seva. Troiekúrov manà que l’anessin a buscar immediatament i que el fessin tornar com fos. No anava mai de cacera sense Dubrovski, que era un expert i un fi coneixedor de les qualitats canines, un àrbitre infal·lible en tota mena de discussions entre caçadors. El criat, que havia galopat al seu encalç, tornà que encara eren a taula i digué al seu senyor que Andrei Gavrílovitx no l’havia ni escoltat, i que no hi volia anar. Kirila Petróvitx, escalfat pel licor, com era habitual, s’enfurismà i envià una altra vegada el mateix criat a dir a Andrei Gavrílovitx que si no venia immediatament a passar la nit a Pokróvskoie, trencaria tota relació amb ell per sempre més, paraula de Troiekúrov! El criat sortí de nou al galop. Kirila Petróvitx, un cop s’hagué aixecat de taula, deixà marxar els convidats i se n’anà a dormir.

L’endemà, la seva primera pregunta fou per saber si Andrei Gavrílovitx ja era allí. Com a resposta li donaren una carta plegada en forma triangular. Kirila Petróvitx ordenà al seu escrivent que l’hi llegís en veu alta, i això és el que va escoltar:

«Molt estimat senyor:

No tinc cap intenció de tornar a Pokróvskoie, mentre no m’envieu el gosser Paramoixka a presentar-me excuses. Em reservo la llibertat de castigar-lo o perdonar-lo, ja que no penso pas aguantar plasenteries dels vostres criats, ni les suportaré de vós, perquè no sóc cap bufó, sinó un noble d’antiga nissaga. Resto humil servidor vostre.

Andrei Dubrovski»



Segons les normes de cortesia imperants, una carta com aquella resultava força inconvenient, però si va enutjar Kirila Petróvitx, no va ser pel seu estrany estil i disposició, sinó només per allò que contenia.

—Com! —bramà Troiekúrov, saltant del llit descalç—. Enviar-li la meva gent a presentar-li excuses, i ell lliure de perdonar o castigar! Però què s’ha pensat! O és que no sap amb qui se les heu? Doncs ja ho veurà, ja li ensenyaré jo com les gasta aquest Troiekúrov, llàgrimes li costarà!

Kirila Petróvitx es vestí i se n’anà a caçar amb la pompa habitual.

Però la cacera va ser un fracàs. En tot el dia només van veure una llebre, i encara se’ls va escapar; el dinar al camp, sota la tenda, tampoc no sortí bé, o almenys no va ser pas del gust de Kirila Petróvitx, que colpejà el cuiner, renyà els convidats i, en el camí de tornada, travessà a consciència amb tota la partida de caça pels camps de Dubrovski. Van passar uns quants dies, i l’animositat entre tots dos veïns no va minvar. Andrei Gavrílovitx no havia tornat a Pokróvskoie. Kirila Petróvitx, sense la seva companyia, s’avorria i desfogava el seu despit sorollosament amb unes expressions ofensives que, gràcies al zel dels nobles de la contrada, arribaven a Dubrovski corregides i augmentades. Una nova circumstància va fer impossible l’última esperança de reconciliació.

Un dia, Dubrovski estava recorrent la seva petita propietat. En acostar-se a un bosc de bedolls, va sentir cops de destral i, al cap d’un moment, el cruixit d’un arbre que queia. Entrà corrents al bedollar i gairebé va topar amb uns mugics de Pokróvskoie, tranquil·lament ocupats a talar-li el bosc. En veure’l, arrencaren a córrer. Dubrovski, amb l’ajut del seu cotxer, n’atrapà dos i se’ls endugué lligats a casa seva. Tres cavalls de l’enemic restaren igualment en poder del vencedor com a botí. Dubrovski estava especialment irritat: mai abans d’allò la gent de Troiekúrov, notoris bandits, havien gosat fer mal dins els límits de la seva propietat, coneixent el lligam amistós que tenia amb llur amo. Ara s’adonava que aquells homes aprofitaven la ruptura esdevinguda entre ells dos, i va decidir, saltant-se totes les normes del Codi militar, donar una lliçó als seus presoners amb les vares que ells mateixos havien tallat del bosc, i fer treballar els cavalls, afegint-los al bestiar de la propietat.

El rumor del que havia passat arribà aquell mateix dia a Kirila Petróvitx. Fora de si, en un primer moment d’ira, va voler llançar amb tota la seva gent una ofensiva contra Kisteniovka (així s’anomenava el poblat del seu veí), arrasar-lo totalment i assetjar el terratinent a la seva finca. Proeses com aquesta no eren pas res d’insòlit en ell. Però els seus pensaments aviat van prendre un altre rumb.

Tot anant amunt i avall per la sala, amb el seu pas ferm, per atzar donà un cop d’ull per la finestra i veié davant del portal una troica que acabava d’aturar-s’hi; un home menut, amb casquet de cuir i capot de fris, baixà de la telega[5] i es dirigí cap a les dependències de l’administrador. Troiekúrov reconegué l’assessor Xabaixkin[6] i el féu cridar. Al cap d’un moment, Xabaixkin ja es trobava davant de Kirila Petróvitx, fent un seguit de reverències i esperant amb respecte les ordres.

—Salut, d’això… com te diguis —s’hi adreçà Troiekúrov—, què et porta de visita?

—Anava a la ciutat, Excel·lència —respongué Xabaixkin—, i passava a veure Ivan Demiànov, per saber si hi havia cap ordre de Sa Excel·lència.

—Arribes molt a propòsit, d’això… com te diguis; et necessito. Mira, beu un glop de vodka i escolta’m.

Una rebuda tan cordial sorprengué agradablement l’assessor. Refusà el vodka i es disposà a escoltar amb tota l’atenció de què era capaç.

—Tinc un veí —digué Troiekúrov—, un terratinent de no res, molt grosser. Vull prendre-li la propietat. Què me’n dius?

—Excel·lència, si hi hagués qualsevol document o…

—Bajanades, amic meu! Però què dius, de documents? Per això ja hi ha les lleis. Del que es tracta justament és de privar-lo de les seves propietats sense tenir-hi dret. Però, espera, aquesta possessió ens havia pertangut en altre temps, va ser comprada a un tal Spitsin i després venuda al pare de Dubrovski. ¿No hi hauria manera d’agafar-se a això?

—Difícil, Excel·lència, sobretot si la venda va ser feta a dreta llei.

—Pensa-hi, amic meu, busca bé la manera…

—Si Vostra Excel·lència, per exemple, pogués obtenir el document o escriptura de compra d’aquest veí, on consta que ell és el posseïdor de la propietat, llavors per descomptat…

—Ja ho entenc… Però, malauradament, tots aquests papers es van cremar durant un incendi.

—Què diu, Vostra Excel·lència? Aquests papers es van cremar? Doncs ja no ho podeu tenir més fàcil. En aquest cas, només heu d’obrar segons les lleis i, sens dubte, obtindreu completa satisfacció.

—Ho creus així? Doncs endavant… i atenció! Compto amb la teva diligència. I pots estar segur de la meva gratitud.

Xabaixkin féu una reverència gairebé fins a terra, se n’anà, a partir d’aquell mateix dia inicià les gestions pertinents i, gràcies a la seva eficàcia, al cap de dues setmanes exactes, Dubrovski rebia de la ciutat una invitació a presentar immediatament les explicacions apropiades tocant a la seva propietat de Kisteniovka.

Andrei Gavrílovitx, sorprès per aquesta inesperada demanda, redactà en resposta, força grollerament, una relació en què declarava que havia heretat el poblat de Kisteniovka a la mort del seu pare, que en gaudia per dret de successió, que Troiekúrov no hi tenia res a veure, i que tota pretensió d’altri sobre aquella propietat seva era una falsedat i una estafa.

Aquesta carta produí la més agradable impressió en l’ànim de l’assessor Xabaixkin: s’adonà, en primer lloc, que Dubrovski coneixia ben poc aquesta mena d’afers i, en segon lloc, que no seria gens difícil posar un home tan fogós i irreflexiu en una situació desfavorable.

Quan Andrei Gavrílovitx examinà amb més sang freda les qüestions de l’assessor, comprengué la necessitat de respondre de forma més circumstanciada. Escriví un paper força més assenyat, però que en els dies següents es revelà insuficient.

L’afer s’anà allargant. Segur del seu dret, Andrei Gavrílovitx se’n preocupava poc, no tenint com no tenia ni les ganes ni les possibilitats d’anar escampant els diners al seu voltant; i encara que habitualment era el primer a blasmar la consciència venal de la gent de la paperassa, la idea que pogués ser víctima d’una estafa ni tan sols se li havia acudit. Per la seva banda, Troiekúrov tampoc no es preocupava gaire de guanyar el plet iniciat. Xabaixkin ja se n’ocupava per ell, actuant en nom seu, intimidant o subornant els jutges i interpretant a la mida de les seves conveniències tots els decrets possibles. Fos com fos, el 9 de febrer del 18.., Dubrovski va rebre, mitjançant la policia municipal, la invitació a comparèixer davant del Tribunal del districte de *** per escoltar la sentència sobre l’afer de la propietat en litigi, pendent entre ell, el tinent Dubrovski, i el general en cap Kirila Petróvitx, i per signar la seva conformitat o disconformitat. Aquell mateix dia, Dubrovski es dirigí a la ciutat. Pel camí, Troiekúrov li passà al davant. Es miraren l’un a l’altre altivament i Dubrovski advertí una rialleta malèvola en el rostre del seu adversari.





II


Arribat a la ciutat, Andrei Gavrílovitx s’aturà a casa d’un comerciant conegut seu, hi passà la nit i, l’endemà al matí, es presentà davant del Tribunal del districte. Ningú no li va prestar atenció. Poc després d’ell, arribà Kirila Petróvitx; els escrivans s’aixecaren i es posaren la ploma darrere l’orella. Els membres del tribunal l’acolliren amb mostres de profund servilisme, li acostaren una butaca en consideració al seu grau, edat i corpulència; s’assegué prop de la porta oberta i Andrei Gavrílovitx restà dret, arrambat al mur. Es féu un profund silenci i el secretari es disposà a llegir en veu ben alta la sentència del tribunal.

La transcrivim íntegrament, suposant que tothom estarà content de poder conèixer una de les maneres amb què a Rússia podem ser privats de la possessió d’uns béns, als quals tenim un dret indiscutible.[7]

«Aquest 27 d’octubre de 18.., el Tribunal del districte de ** ha vist la causa de la possessió irregular, per part del tinent de la Guàrdia, Andrei, fill de Gavril, Dubrovski, d’un bé pertanyent al general en cap Kirila, fill de Piotr, Troiekúrov, siti a la província de ** i consistent en el poblat de Kisteniovka, n ànimes de sexe masculí i n dessiatines de terres[8], amb prats i dependències. De l’examen de l’afer es desprèn que:

»El susdit general en cap Troiekúrov elevà davant del dit tribunal, el 9 de juny del proppassat 18.., una demanda al·legant que el seu difunt pare, l’assessor col·legial i cavaller Piotr, fill de Iefim, Troiekúrov, el 14 d’agost del 17.., servint aleshores coma a secretari provincial a la tinència imperial de **, comprà en bona llei a l’escrivent de cancelleria Fadei, fill de Iegor, Spitsin, una propietat a la circumscripció de **, en el mencionat poblat de Kisteniovka, localitat designada aleshores segons el … cens com a “caseriu de Kisteniov”, que comprenia segons el quart cens n ànimes de sexe masculí amb tots els seus havers camperols, una hisenda amb terres cultivables, boscos, prats de fenc, dret de pesca sobre el riu anomenat Kisteniovka i totes les dependències aferents a la dita propietat i la casa senyorial de fusta, i en general tot el que després de la mort del pare del susdit, l’uriàdnik[9] i gentilhome Iegor, fill de Terenti, Spitsin, li pervingué en heretat i propietat, sense exceptuar ni una ànima, ni una quarterola de terra, pel preu de 2.500 rubles. En fe de la qual cosa s’aixecà acta de venda el mateix dia a la … cambra judicial de **, i el pare del susdit Troiekúrov entrà encontinent, el 26 d’agost, pel tribunal territorial de **, en possessió de la dita propietat, feta la transmissió al seu nom.

»Que el 6 de setembre del 17.. el seu pare traspassà per voluntat de Déu, i que el demandant, general en cap Troiekúrov, es trobava des de l’any 17.., i de ben jove, al servei de l’exèrcit i la major part del temps en campanya fora de les fronteres, en virtut de la qual cosa no pogué entrar en coneixement ni de la mort del seu pare, ni dels béns que deixava. Però que recentment, havent-se retirat definitivament del dit servei i havent tornat a les propietats del seu pare, síties a les províncies de ** i de **, en els districtes de ** i de **, en diverses localitats fins a fer un total de tres mil ànimes, ha constatat que, entre el conjunt de les dites propietats, les n ànimes ja mencionades (que, segons l’últim cens, han esdevingut en total n ànimes en aquest poblat), així com la terra i totes les dependències es troben, sense cap títol de propietat, en possessió del susdit tinent de la Guàrdia Andrei Dubrovski. En virtut de la qual cosa, presentant amb la dita demanda l’autèntica acta de venda lliurada al seu pare pel venedor Spitsin, demana que el mencionat bé sigui retirat de la possessió il·legítima de Dubrovski i retornat a qui pertany, és a dir, a ell, Troiekúrov, a plena disposició. I que, per apropiació indeguda, amb la qual ha gaudit de les rendes d’aquell, després d’estimació establerta en bona i deguda forma de tals rendes, se li apliqui a Dubrovski la sanció prevista per la llei, i així li sigui donada satisfacció a ell, Troiekúrov.

»De la investigació oberta en prossecució de la dita demanda pel tribunal territorial de **, es desprèn que: el susdit detentor actual del bé en litigi, el tinent de la Guàrdia Dubrovski ha donat in situ a l’assessor de la noblesa com a explicació que el bé que ell deté en l’actualitat, consistent en el poblat de Kisteniovka, i n ànimes amb terra i dependències, li pervingué per herència a la mort del seu pare, el subtinent d’artilleria Gavril, fill de Ievgraf, Dubrovski, el qual el posseïa per compra al pare del demandant, l’exsecretari provincial i més tard assessor col·legial Troiekúrov, com es desprèn d’una procuració, registrada al tribunal del districte de **, atorgada per ell el 30 d’agost de 17.. davant el conseller titular Grigori, fill de Vassili, Sóbolev, en la qual queda dit que s’estableixi acta de venda d’aquest bé al pare del dit, ja que precisament hi diu que aquest Troiekúrov va traspassar al pare del dit Dubrovski tot el bé que adquirí per acta de venda del passant de cancelleria Spitsin, és a dir, n ànimes amb la terra, i que la suma convinguda aferent va ser de 3.200 rubles, els quals va rebre enterament de mans del dit pare, i que així mateix prega al dit apoderat Sóbolev que lliuri al dit pare el títol de propietat oficial; i que mentrestant aquest, vist que la procuració dóna fe del pagament íntegre de la suma, pot gaudir en possessió el bé adquirit per ell i disposar-ne com a veritable amo fins a l’expedició del títol de propietat, i que ni ell, Troiekúrov, el venedor, ni cap altre no podrà reclamar mai la possessió d’aquest bé. Que, de totes maneres, pel que fa a quan exactament i davant de quina instància l’acta de venda fou lliurada de forma efectiva per l’apoderat Sóbolev al seu pare, ell, Andrei Dubrovski, ho ignora, puix que en aquell temps era de curta edat, i després de la mort del seu pare no ha pogut trobar el dit títol de propietat, però suposa que potser fou destruït juntament amb d’altres papers i efectes en l’incendi que es produí l’any 17.. a la casa, i del qual foren testimonis els habitants de la localitat. I que d’aquest bé, d’ençà del dia de la venda feta per Troiekúrov o del lliurament per part seva d’una procuració a Sólobev, és a dir, des de l’any 17.. i després de la mort del seu pare fins al dia d’avui, els Srs. Dubrovski n’han estat posseïdors pacífics, cosa atestada pels habitants de les rodalies, els quals, en nombre de cinquanta-dos, interrogats sota jurament, han declarat que, efectivament i fins allà on poden recordar, els Srs. Dubrovski van començar a posseir el susdit bé en litigi fa uns setanta anys, sense que ningú hagi presentat cap reclamació, però que ignoren en virtut de quina acta o títol de propietat; que, pel que fa al precedent comprador del dit bé, l’anteriorment citat secretari provincial Piotr Troiekúrov, ells no recorden si estigué en possessió d’aquest bé; que la casa dels Srs. Dubrovski quedà destruïda fa uns trenta anys de resultes d’un incendi que esclatà a la localitat, i que aleshores quedà establert per part de tercers que el bé en litigi mencionat podia reportar una mitjana anual de rendes no inferior a dos mil rubles.

»Contra això, el general en cap Kirila Petróvitx Troiekúrov va interposar demanda davant d’aquest tribunal el 3 de gener d’enguany, al·legant que per bé que el susdit tinent de la Guàrdia Andrei Dubrovski hagués presentat, en l’obertura de diligencies per aquest afer, una procuració confiada pel seu difunt pare Gavril Dubrovski al conseller titular Sóbolev referent al bé que se li havia venut, no solament no havia mostrat cap acta de venda autèntica, sinó que ni tan sols havia presentat cap prova manifesta de l’aixecament efectiu de la dita acta de venda, com estableix el capítol dinovè del Reglament General i l’ucàs[10] del 29 de novembre del 1752. Per consegüent, la procuració en si és del tot nul·la actualment pel decés de qui l’havia lliurada, en virtut de l’ucàs del … maig del 1818. Que ultra això

»ORDENA que les propietats en litigi seran atribuïdes, les que tinguin títol de propietat als titulars, i les que no, ho seran per decisió judicial.

»Que del dit bé, que havia pertangut al seu pare, ja ell mateix havia presentat com a prova el títol de propietat, en virtut del qual cal, doncs, sobre la base dels textos legals suara esmentats, privar de la possessió il·legítima el susdit Dubrovski i donar-l’hi a ell per dret de successió. I atès que els hisendats esmentats, detenint un bé que no els pertanyia i en absència de cap títol, han gaudit il·legítimament de les rendes d’aquell, que se’n faci una estimació segons les prescripcions de ** i se li imposi el pagament a Dubrovski a plena satisfacció d’ell, Troiekúrov.

»Examinada la dita causa, els fets d’aquesta i els extrets de les lleis, el tribunal del districte de ** resol:

»Que de l’examen es desprèn que el general en cap Kirila, fill de Piotr, Troiekúrov ha fet valer sobre el bé en litigi esmentat, actualment en possessió del tinent de la Guàrdia Andrei, fill de Gavril, Dubrovski, comprenent en el poblat de Kisteniovka, segons el darrer … cens, un total de n ànimes de sexe masculí amb la terra i les dependències, una acta autèntica de la venda del susdit bé al seu difunt pare, secretari provincial i més tard assessor col·legial, l’any 17.., feta pel gentilhome, escrivent de cancelleria, Fadei Spitsin; i que, a més, al dit comprador Troiekúrov, com es desprèn de l’acta de venda, aquell mateix any li fou reconeguda pel tribunal territorial de ** la possessió d’aquell bé, transferit al seu nom; i que si bé contra aquests fets el tinent de la Guàrdia Andrei Dubrovski al·lega l’existència d’una procuració lliurada pel dit comprador, el difunt Troiekúrov, no és menys cert que està prohibit per decret no solament apropiar-se mitjançant tals transaccions de béns immobles, sinó ni tan sols posseir-los temporalment, i que, a més, la mateixa procuració queda totalment anul·lada per la mort del seu dador; i que ultra això, pel que fa a la data i el lloc en què en virtut de la dita procuració hauria estat efectivament aixecada l’acta de venda del dit bé en litigi, per part de Dubrovski no ha estat aportada cap prova manifesta des de l’inici del procediment, és a dir, des del 18.., fins al dia d’avui.

»Per aquests motius, el present tribunal decideix: confirmar la possessió de la dita propietat de n ànimes amb terra i dependències, en l’estat en què es troba avui, al general en cap Troiekúrov, de conformitat amb l’acta de venda presentada; confiar al Tribunal local de ** la tasca de desposseir de la propietat esmentada el tinent de la Guàrdia Dubrovski i de retornar-la degudament en possessió al dit Troiekúrov, amb el deure de registrar-la al seu nom com a pervinguda per herència. I, a més, el general en cap Troiekúrov demana que es procedeixi contra el tinent de la Guàrdia Dubrovski per detenció il·lícita de la seva propietat hereditària, exigint la restitució de les rendes obtingudes; atès, però, que el dit bé, segons testimoni del que hi habiten de fa temps, ha estat en possessió pacífica dels Srs. Dubrovski, i que dels fets de la causa no es desprèn que hi hagi hagut fins ara per part del Sr. Troiekúrov cap demanda quant a la possessió il·legítima del dit bé en mans dels Srs. Dubrovski, però que, a més, la llei «ulogènia».[11]

»ORDENA que si algú sembra la terra o encleda la hisenda d’altri, i s’eleva demanda contra ell per apropiació il·legítima, i se’n requereix restitució, sigui aquesta terra restituïda al legítim propietari, inclosos el blat sembrat, la cleda i l’edifici,

»per aquestes raons el tribunal decideix denegar al dit general en cap Troiekúrov l’actuació contra el tinent de la Guàrdia Dubrovski, vist que la propietat que li pertany li és retornada en possessió sense exceptuar-ne ni treure’n res; deixant, de totes maneres, al general en cap Troiekúrov, en cas que aporti proves manifestes i legals per sostenir la seva pretensió, la possibilitat de presentar una demanda separada davant la jurisdicció competent.

»La present sentència serà comunicada per via legal, amb dret a apel·lació, tant al demandant com al demandat, els quals seran convocats davant d’aquest tribunal, amb diligència policial, per escoltar la sentència i donar per escrit la seva conformitat o disconformitat.

»Sentència que ha estat signada per tots els membres que formen aquest tribunal».



En acabar el secretari, l’assessor s’aixecà i, amb una profunda reverència, s’adreçà a Troiekúrov, invitant-lo a signar el paper que li presentava. Kirila Petróvitx, triomfant, li prengué dels dits la ploma i signà al peu de la resolució del tribunal, en senyal d’entera satisfacció.

Era el torn de Dubrovski. El secretari li presentà el paper. Però Dubrovski restava immòbil i amb el cap cot.

El secretari li repetí la invitació perquè signés en prova de la seva plena i entera satisfacció, o bé de la seva manifesta disconformitat si, contra el que s’esperava, creia, en consciència, que la seva causa era justa, i si tenia intenció d’apel·lar a la jurisdicció competent, en el termini fixat per les lleis. Dubrovski callava… Tot d’una, aixecà el cap i, amb els ulls encesos, donà un cop de peu a terra, empenyé el secretari amb tal força que el féu caure i, aferrant el tinter, el llançà a l’assessor. Tothom quedà astorat. «Com! ¿Així respecteu l’Església de Déu? Enrere, descastats!», cridà. Després, adreçant-se a Kirila Petróvitx, afegí: «On s’és vist, Excel·lència! Els munters porten els gossos a l’Església de Déu. Els gossos corren per l’església! Però ja us ensenyaré, jo!». Uns guardes acudiren en sentir el soroll i amb prou feina i treball aconseguiren contenir-lo. Se l’endugueren a fora i el van fer seure al trineu. Troiekúrov sortí de seguida darrere seu, acompanyat de tot el tribunal. La sobtada bogeria de Dubrovski l’havia impressionat vivament i li enverinà el triomf.

Els jutges, que esperaven el seu agraïment, no tingueren l’honor de rebre d’ell ni un sol mot cordial. Aquell mateix dia se’n tornà a Pokróvskoie. Mentrestant, Dubrovski havia hagut d’allitar-se. El metge del districte, que, per sort, no era un perfecte ignorant, arribà a temps de fer-li una sagnia, d’aplicar-li sangoneres i cantàrides. Al vespre, el seu estat millorà, el malalt recuperà el senderi. L’endemà el dugueren a Kisteniovka, que ja gairebé no li pertanyia.





III


Passà un quant temps i la salut del pobre Dubrovski continuava essent precària. És cert que els atacs de follia no es van repetir, però les seves forces anaven disminuint de forma visible. Oblidava les seves ocupacions anteriors, rarament sortia de la seva cambra i es passava dies sencers sumit en els seus pensaments. Iegórovna, la bona vella que en altre temps havia tingut cura del seu fill, ara li servia a ell de mainadera. Vetllava per ell com si es tractés d’un infant, li recordava les hores de dinar i de dormir, el feia menjar i el duia al llit. Andrei Gavrílovitx l’obeïa dòcilment i, tret d’ella, no veia ningú més. No es trobava en condicions de pensar en els seus afers ni en les disposicions a prendre en la seva finca, i Iegórovna jutjà indispensable fer saber tot el que havia passat al jove Dubrovski, que servia en un dels regiments d’infanteria de la Guàrdia i es trobava aleshores a Peterburg. De manera que arrencà un full del llibre de comptes i dictà al cuiner Khariton, l’únic que sabia escriure a Kisteniovka, una carta que va fer sortir aquell mateix dia cap a l’oficina de correus de la ciutat.

Però ja és hora de presentar al lector el veritable heroi de la nostra història.

Vladímir Dubrovski s’havia educat a l’Escola de Cadets i n’havia sortit corneta de la Guàrdia. El seu pare no havia escatimat res per tal de procurar-li un manteniment adequat, i el jove rebia de casa més del que podia esperar-ne. Dissipador i ambiciós, es permetia luxes costosos; jugava a cartes i es carregava de deutes, sense preocupar-se pel futur i veient-se tard o d’hora casat amb una rica hereva, somni de la joventut pobra.

Un vespre, mentre alguns oficials eren a casa seva, estirats als divans i fumant les seves pipes d’ambre, el seu ajudant de cambra, Grixa[12], li portà una carta, la lletra i el segell de la qual de seguida cridaren l’atenció del jove. L’obrí immediatament i va llegir-hi el següent:

«Senyor nostre, Vladímir Andréievitx, jo, la teva vella dida, m’he decidit a fer-te saber l’estat de salut del teu bon papà! Està molt mal, de vegades parla sense solta i s’està assegut tot lo dia com aquests pobres nens que no hi són tots, però la vida i la mort són voluntat de Déu. Vine’ns a veure, bon falconet meu, ja t’enviarem cavalls a Piesótxnoie. Diuen que els del tribunal local vindran a ca nostra per posar-nos sota l’autoritat de Kirila Petróvitx Troiekúrov, perquè, segons diuen, som d’ell, però nosaltres hem estat sempre vostres i mai de la vida hem sentit a dir cap altra cosa. Podries, ja que ets a Peterburg, informar-ne el nostre pare, el tsar, i ell no deixarà que se’ns faci un tort. Resto fidel servidora i dida teva.

Orina[13] Iegórovna Buziriova

Envio la meva benedicció maternal a Grixa, et serveix tan bé com cal? Aquí plou sense parar des de fa dues setmanes, i el pastor Ròdia va morir el dia de sant Nicolau».



Vladímir Dubrovski rellegí diverses vegades seguides aquelles ratlles maldestres amb extraordinària emoció. Havia perdut la seva mare a la infantesa i amb prou feines coneixia el seu pare quan el conduïren a Peterburg, a l’edat de vuit anys. Tot i això, sentia envers ell un afecte romàntic i estimava la vida de família més encara pel fet de no haver-ne tastat les plàcides alegries.

La idea de perdre el seu pare li esquinçava el cor, i la situació del pobre malalt, que endevinava per la carta de la seva dida, l’omplia d’espant. S’imaginava el seu pare abandonat en un llogarret llunyà, en mans d’una vella ximpleta i dels servents, amenaçat per qui sap quina calamitat i apagant-se sense ajuda, enmig de sofriments del cos i de l’ànima. Vladímir es recriminava aquella negligència. Feia molt temps que no rebia cap notícia del seu pare i mai no havia pensat a informar-se del motiu, suposant-lo de viatge o bé ocupat en els seus afers.

Decidí anar a veure’l i fins i tot dimitir del servei, si l’estat de salut del seu pare exigia la seva presència. Els companys, en notar-lo preocupat, es retiraren. Un cop sol, Vladímir va escriure una sol·licitud de permís, encengué una pipa i se submergí en una profunda meditació.

L’endemà mateix començà els tràmits del permís, i al cap de tres dies ja es trobava en plena carretera amb el seu criat Grixa.

Vladímir Andréievitx s’acostava a la posta a partir de la qual calia desviar-se per anar a Kisteniovka. Tenia el cor ple de pressentiments ombrívols, temia no trobar el seu pare viu, ja s’imaginava la mena de trista existència que l’esperava al poble: apagada, solitària, mísera, i passant afanys per afers dels quals no en sabia res. En arribar al lloc, anà a trobar el mestre de posta i li demanà si tenia cavalls lliures[14]. L’home preguntà cap on volia anar i aleshores li anuncià que uns cavalls enviats de Kisteniovka l’esperaven des de feia ben bé quatre dies. De seguida es presentà davant de Vladímir Andréievitx el vell cotxer Anton, que en altre temps el duia a la quadra i tenia cura del seu cavallet. Anton, en veure’l, es posà a plorar, el saludà inclinant-se fins a terra, li contà que el seu vell amo encara era viu i cuità a enganxar els cavalls. Vladímir Andréievitx refusà l’esmorzar que li preparaven i s’afanyà a partir. Anton el conduí per camins veïnals i mentrestant van establir conversa.

—Digue’m, si et plau, Anton, ¿què hi ha entre el meu pare i Troiekúrov?

—Només Déu ho sap, bàtiuixka[15] Vladímir Andréievitx. L’amo, ja veieu, s’ha barallat amb Kirila Petróvitx i l’altre l’ha dut davant del tribunal, per bé que sovint ell mateix és el tribunal. No és pas cosa nostra, pobres serfs, intentar comprendre el que volen els nostres amos, però per Déu que el vostre pare ha fet mal fet d’anar contra Kirila Petróvitx, de res val un pal contra una destral, si m’enteneu.

—Així, doncs, pel que veig, aquest Kirila Petróvitx fa el que vol allà, a casa, oi?

—I tant que sí, senyor! L’assessor, ja veieu, per a ell no val ni una malla; l’ispràvnik[16] està a les seves ordres. Els senyors es reuneixen a casa seva per fer-li acatament. Com fa la dita: «On hi ha una menjadora no hi falten els porcs».

—¿És cert que ens pren la nostra propietat?

—Ai, senyor, nosaltres així ho hem sentir a dir. L’altre dia, el sagristà de Prokóvskoie ho va dir així mateix en un bateig a casa del nostre stàrosta[17]: «Se us ha acabat el riure; ja veureu el pa que s’hi dóna quan Kirila Petróvitx us tingui a les seves mans». I Mikita el ferrer, que li respon: «Au, va, calla, Savèlitx, ara no turmentis el compare, no alarmis els convidats. Kirila Petróvitx és com és i Andrei Gavrílovitx és com és; i tots nosaltres som de Déu i del tsar». Però què? ¿Qui pot cosir la boca als que no paren de parlar?

—Sembla, doncs, que no voleu passar a poder de Troiekúrov, oi?

—¿A poder de Kirila Petróvitx? Déu nos en guard! Allà, a la seva finca, fins la seva pròpia gent ho té malament; imagineu què farà si rep gent d’un altre, no els llevarà la pell només, no, els llevarà la carn i tot! No, que Déu guardi molts anys la vida d’Andrei Gavrílovitx, però si, malgrat tot, el vol cridar al seu costat, llavors no ens fa falta cap altre amo que no sigueu vós. No ens abandoneu, que nosaltres us sostindrem.

Després de dir aquests mots, Anton va fer espetegar el fuet, sacsejà les regnes i els seus cavalls es posaren a trotar ràpidament.

Emocionat per la devoció del vell cotxer, Dubrovski es mantingué en silenci i tornà a les seves reflexions. Passà més d’una hora. De sobte, Grixa el tragué de la seva abstracció cridant:

—Ja som a Pokróvskoie!

Dubrovski aixecà el cap. Passaven per la vora d’un ample llac, del qual sortia un rierol que giragonsejava a la llunyania entre turons; en un d’ells, per damunt d’una densa vegetació, s’elevava el verd teulat i el belvedere d’una immensa casa de pedra. Damunt d’un altre turó hi havia una església de cinc cúpules amb un antic campanar. Tot a l’entorn, apareixien escampades les isbes rústegues dels pagesos, amb els seus horts i els seus pous. Dubrovski reconegué aquells llocs; recordava que en aquell mateix turó jugava amb la petita Maixa Troiekúrov, que tenia dos anys menys que ell i que ja en aquell temps prometia ser una gran bellesa. Estigué a punt de demanar a Anton què se n’havia fet, d’ella, però alguna mena de pudor el retingué de fer-ho.

En passar vora la casa senyorial, va veure per un instant un vestit blanc entremig dels arbres del jardí. Anton fuetejà els cavalls i, cedint a una ambició pròpia tant dels cotxers de poble com dels cotxers de ciutat, es llançà a galop tirat per travessar el pont i el poble. En deixar enrere les cases, enfilaren un rost camí i Vladímir veié un bosquet de bedolls i, a mà esquerra, en una clariana, una caseta grisa amb teulada roja. El seu cor començà a bategar fort. El que tenia al davant era Kisteniovka i la pobra casa del seu pare.

Deu minuts més tard, penetrava al pati senyorial. Mirava al seu voltant amb una inefable emoció. Feia dotze anys que no veia el lloc on havia nascut! Els petits bedolls que de menut havia vist plantar al llarg de la cleda havien crescut i ara eren grans arbres d’espès fullatge. El pati, antany adornat amb tres parterres de flors fets amb artística regularitat i separats per un ample caminal d’allò més ben cuidat, s’havia convertit en una mena de prat ple d’herba, on pasturava un cavall fermat. Els gossos es posaren a bordar, però, en reconèixer Anton, callaren de seguida i remenaren les cues tofudes. Els criats van sortir en munió de les seves isbes i envoltaren el jove barin[18] amb sorolloses manifestacions de joia. Ell amb prou feines pogué obrir-se camí a través d’aquella multitud fervorosa i va pujar a corre-cuita els graons de la decrèpita escalinata. Al cancell el va rebre Iegórovna. Sense poder evitar el plor, abraçà aquell jove que havia criat quan era petit.

—Bon dia, hola, dida —repetia ell, estrenyent contra el seu pit la bona vella—, ¿què fa el meu pare, on és?

En aquell moment entrà a la sala, arrossegant els peus amb dificultat, un vell alt, pàl·lid i emmagrit, amb una bata i una gorra de nit.

—Bon dia, Volodka! —exclamà amb veu feble, i Vladímir es llançà als braços del seu pare efusivament.

La joia produí en el malalt una impressió massa forta, vacil·là, les cames li van fer figa i hauria caigut si el seu fill no l’hagués sostingut.

—¿Per què t’has alçat del llit? —li digué Iegórovna—. No t’aguanten les cames i encara intentes fer com els altres.

Portaren el vell a la seva habitació. S’esforçava a parlar amb el seu fill, però les idees se li feien un embull al cap i les paraules li sortien inconnexes. Callà i es quedà endormiscat. Vladímir estava consternat de veure’l d’aquella manera. S’instal·là a la mateixa habitació i demanà que els deixessin sols. Els criats obeïren i aleshores s’ocuparen de Grixa, se l’endugueren a l’estança del servei i allà el festejaren com es fa a pagès, amb tota cordialitat i atabalant-lo amb preguntes i salutacions de benvinguda.





IV


On taula de festins hi hagué un taüt ara hi ha…[19]

Al cap d’uns quants dies després de la seva arribada, el jove Dubrovski volgué ocupar-se dels afers, però el seu pare no estava en condicions de poder donar-li les explicacions necessàries, i a més Andrei Gavrílovix no tenia administrador. Examinant els papers del seu pare, Vladímir només trobà la primera carta de l’assessor i l’esborrany de la resposta. Això no li permetia fer-se una idea clara del procés i decidí esperar els esdeveniments, confiant en la justícia de la seva causa.

Mentrestant, la salut d’Andrei Gavrílovitx empitjorava d’hora en hora. Vladímir preveia una fi pròxima i no abandonava per res el vell, que havia recaigut del tot en la infància.

I, mentrestant, el termini reglamentari expirà i no s’havia fet apel·lació. Kisteniovka pertanyia a Troiekúrov. Xabaixkin acudí a veure’l, amb tot de reverències i felicitacions, per pregar-li de fixar quan plauria a Sa Excel·lència entrar en possessió de la propietat tot just adquirida, ja fos en persona o bé mitjançant la persona a qui acordés donar poders. Kirila Petróvitx quedà trasbalsat. No era de natural cobdiciós, el seu desig de venjança l’havia arrossegat massa lluny, la seva consciència rondinava. Sabia en quina posició es trobava el seu adversari, vell camarada de la joventut… i la seva victòria no li alegrava pas el cor. Esguardà amb duresa Xabaixkin, buscant a què agafar-se per increpar-lo i fer-lo fora, però, en no trobar pretext suficient, li digué enutjat:

—Vés-te’n d’aquí, ara no estic per tu!

Xabaixkin, veient que no estava d’humor, va fer una reverència i s’afanyà a sortir. Quant a Kirila Petróvitx, en quedar-se sol, començà a passejar amunt i avall de l’estança, tot xiulant «Ressona, tro de la victòria»[20], cosa que en ell era sempre senyal d’extraordinària agitació mental.

Finalment donà l’ordre d’aparellar el carruatge lleuger, es posà roba d’abric (això s’esdevenia ja a final de setembre) i, guiant ell mateix, sortí del pati.

Aviat albirà la petita casa d’Andrei Gavrílovitx, i tot de sentiments contradictoris li ompliren l’anima. La satisfacció de la venjança i l’ambició de domini ofegaven fins a cert punt els sentiments més nobles, però al final aquests acabaren imposant-se. Decidí fer les paus amb el seu vell veí i esborrar tot rastre de la disputa, després de restituir-li la propietat. Amb l’ànima alleugerida per aquestes bones intencions, Kirila Petróvitx es llançà al trot cap a la finca del seu veí i entrà de dret al pati.

En aquell moment, el malalt era assegut al seu dormitori, prop de la finestra. Reconegué Kirila Petróvitx i una terrible torbació se li reflectí al rostre: un rubor porpra reemplaçà la seva habitual pal·lidesa, els seus ulls flamejaren i es posà a articular sons inintel·ligibles. El seu fill, que era assegut a prop, ocupat amb els llibres de comptes, alçà el cap i quedà esglaiat de veure’l en aquell estat. El malalt assenyalava amb el dit el pati amb cara d’horror i de còlera. Apressadament, recollia els faldons de la seva bata, disposat a alçar-se de la butaca, s’incorporà… i de sobte caigué a terra… El fill es precipità cap a ell. L’ancià jeia sense coneixement i no respirava: havia tingut un atac de feridura.

—Ràpid, ràpid a la ciutat a buscar el metge! —cridà Vladímir.

—Kirila Petróvitx demana per vós —digué un criat que acabava d’entrar.

Vladímir li llançà una mirada terrible.

—Digues a Kirila Petróvitx que toqui el dos immediatament, si no vol que ordeni que el facin fora, au, va, vés!

El criat se n’anà de seguida a executar ben content l’ordre del seu amo; Iegórovna aixecava els braços aterrida.

—Ai, bàtiuixka nostre —s’exclamava planyívolament—, no et busquis la ruïna! Kirila Petróvitx se’ns cruspirà.

—Calla, dida —digué Vladímir, iradament—, envia de seguida Anton a la ciutat a buscar el metge.

Iegórovna sortí de l’habitació. No hi havia ningú al cancell. Tots els criats havien acudit al pati per veure Kirila Petróvitx. Iegórovna es plantà al capdamunt de l’escalinata i va sentir com el criat transmetia la contesta del jove amo. Kirila Petróvitx se l’escoltà assegut al carruatge. El seu rostre es tornà fosc com la nit. Somrigué amb desdeny, llançà als criats una mirada amenaçadora i donà la volta al pati al pas del cavall. També dirigí l’esguard envers la petita finestra on, un moment abans, seia Andrei Gavrílovitx, però ara ja no el va veure. La dida s’estava dreta al replà de l’escala, sense recordar l’ordre que li havia donat l’amo. Els criats comentaven sorollosament l’incident. Tot d’una, Vladímir aparegué enmig de la gent i, amb veu entretallada, digué:

—Ja no cal el metge, el pare és mort.

Es produí una gran confusió. La gent es precipità cap a la cambra del vell senyor. Estava tombat a la butaca on l’havia transportat Vladímir. Tenia la mà dreta penjant a frec de terra, i el cap caigut sobre el pit. No hi quedava ni el més petit senyal de vida, en aquell cos encara calent, però ja desfigurat per la mort. Iegórovna sanglotava; els criats envoltaren el cadàver deixat a la seva cura; el rentaren, li posaren l’uniforme que s’havia fet el 1797[21], i el col·locaren damunt de la mateixa taula en què, durant tants anys, havien servit el seu amo.[22]





V


L’enterrament tingué lloc el tercer dia. El cos del pobre vell jeia damunt de la taula, cobert amb el sudari i envoltat de ciris. El menjador era ple de servents. Preparaven el trasllat de les restes mortals. Vladímir i tres criats aixecaren el taüt. El sacerdot passà al davant, acompanyat del diaca que entonava les absoltes. L’amo de Kisteniovka franquejava per darrera vegada el llindar de casa seva. El seguici travessà el bosquet darrere del qual es trobava l’església. El dia era clar i fred. Les fulles de tardor queien dels arbres.

En sortir del bosquet van veure al davant l’església de fusta de Kisteniovka i el cementiri que rebia l’ombra d’alguns vells til·lers. Allà era on reposaven les despulles de la mare de Vladímir, i allà, al costat de la seva tomba, havien cavat el dia abans una nova fossa.

L’església era plena de pagesos de Kisteniovka que havien vingut a retre l’últim homenatge al seu senyor. El jove Dubrovski s’estava dret al cor. Ni plorava ni pregava, però el seu rostre feia por de veure. La cerimònia fúnebre s’acabà. Vladímir fou el primer que va anar a acomiadar-se del difunt, i darrere seu passaren tots els servents. Portaren la tapa i la clavaren per tancar el taüt. Les dones sanglotaven fort; els mugics de tant en tant s’eixugaven una llàgrima amb el puny. Vladímir i els mateixos tres criats portaren el taüt al cementiri, acompanyats del poble sencer. El baixaren a la fossa i tots els presents hi anaren llençant al damunt el seu grapat de terra; un cop plena, s’inclinaren davant de la tomba i es dispersaren. Vladímir s’allunyà ben de pressa, passà al davant de tothom i desaparegué al bosc de Kisteniovka.

Iegórovna invità, en nom d’ell, el popa i tots els servidors de l’església a l’àpat funerari, declarant, però, que el jove barin no pensava assistir-hi, i així fou com el pare Anton, la popàdia[23] Fedótovna i el diaca s’encaminaren a la casa senyorial conversant amb Iegórovna sobre les virtuts del difunt i sobre el que, previsiblement, li esdevindria al seu hereu. (La visita de Troiekúrov i l’acollida que havia rebut ja era cosa sabuda, tots els veïns n’estaven al corrent i els polítics de la contrada donaven per descomptat que allò duria greus conseqüències.)

—El que hagi de venir, vindrà —digué la popàdia—, però seria una llàstima que Vladímir Andréievitx no fos el nostre senyor, tan jove com és, val a dir.

—¿I qui, si no ell, podria ser el nostre senyor? —interrompé Iegórovna—. Kirila Petróvitx faria millor de no gastar tants fums. No se les heu amb cap poruc. El meu petit falcó sabrà defensar-se tot sol i, amb l’ajuda de Déu, no li faltaran protectors. Prou que és altiu, aquell Kirila Petróvitx, però bé que se n’anà amb la cua entre cames quan el meu Grixa li cridà: «Fuig, gos rabiós, fora d’aquí!».

—Ai las, Iegórovna —digué el diaca—, no sé com no es va mossegar la llengua el teu Grigori. Em penso que m’estimaria més bordar a un bisbe que no pas mirar malament Kirila Petróvitx. Només veure’l ja fa venir tremolors i suor freda, i fins l’esquena se’t doblega sola.

—Vanitat de vanitats —digué el sacerdot—, també a Kirila Petróvitx li cantaran les absoltes algun dia, com avui les hem cantat a Andrei Gavrílovitx; potser els funerals seran més rics i hi haurà molts més convidats, però ¿a Déu no li és tot igual?

—Ah, pare meu! També nosaltres volíem convidar tota la gent del veïnatge, però Vladímir Andréievitx no ho ha volgut. Tenim de tot i suficient per convidar tothom, però què hi farem! Almenys, si no hi ha gent, us podré fer millor els honors a vosaltres, els nostres benvolguts hostes.

Aquesta amable promesa i l’esperança de trobar una saborosa coca de recapte van fer que els interlocutors apressessin el pas, i així arribaren feliçment a la casa senyorial, on la taula ja estava parada i el vodka servit.

Mentrestant, Vladímir s’havia endinsat a l’espessor del bosc, intentant apaivagar el dolor de la seva ànima amb l’exercici i la fatiga. Caminava sense mirar per on passava; a cada instant topava amb branques que li feien esgarrinxades, a cada instant els seus peus s’enfonsaven en el fang, però no parava esment a res. A la fi arribà a una petita vall envoltada de boscos per tots els costats. Un rierol serpentejava en silenci entre els arbres mig despullats per la tardor. Vladímir s’aturà, s’assegué damunt la gespa fresca i els pensaments, a quin més ombrívol, assetjaren la seva ànima… Sentia amb força la seva solitud. El futur se li apareixia cobert de núvols amenaçadors. L’enemistat amb Troiekúrov li feia presagiar noves desgràcies. El seu pobre patrimoni podia passar a mans d’un altre i, en aquest cas, era la misèria allò que l’esperava. Molta estona s’estigué assegut en aquell mateix lloc, immòbil, contemplant el curs silent del rierol, que s’enduia algunes fulles seques i que se li presentà clarament com una imatge fidel de la vida, una imatge d’allò més habitual. Finalment s’adonà que començava a fer-se fosc; s’alçà i anà a buscar el camí de casa, però encara va haver de voltar força estona pel bosc, que no coneixia, abans no va trobar un senderol que el conduí directament al portal de casa seva.

Topà amb el popa i amb tot el seu seguici, que avançaven cap a ell. La idea d’un presagi funest li passà pel cap. Involuntàriament, es va apartar a un costat i s’amagà rere un arbre. Els altres no s’havien adonat de la seva presència i, mentre passaven vora seu, anaven parlant entre ells amb ardor.

—Aparta’t del mal i fes el bé —deia el popa a la seva dona—, aquí no hi hem de fer pas res. No és problema teu, passi el que passi.

La popàdia respongué alguna cosa, però Vladímir no ho va poder entendre.

En acostar-se a la casa va veure un munt de persones: els pagesos i la gent del servei s’havien aplegat al pati senyorial. De lluny estant, Vladímir sentí una remor de veus inusual. Prop de la cotxera hi havia dues troiques. Al replà de l’escala uns quants desconeguts, vestits d’uniforme, semblaven discutir alguna cosa.

—¿Què significa això? —preguntà, irritat, a Anton, que acudia al seu encontre—. ¿Qui són aquesta gent, i què volen?

—Ai, bàtiuixka Vladímir Andréievitx —respongué el vell panteixant—, han vingut del tribunal. Ens lliuren a Troiekúrov, i ens arrabassen a la teva gràcia!…

Vladímir abaixà el cap, la gent envoltà el seu infortunat senyor.

—Tu ets el nostre pare —cridaren, tot besant-li les mans—, no volem cap altre amo tret de tu; tu ordena, senyor, i ja passarem comptes a la justícia. Morirem, però no trairem.

Vladímir se’ls va mirar, i estranys sentiments l’agitaren.

—Estigueu tranquils —els digué—, ja vaig jo a parlar amb els funcionaris.

—Parla amb ells, bàtiuixka —li cridaren des de la multitud—, fes-los caure la cara de vergonya, a aquests malvats!

Vladímir s’acostà als funcionaris. Xabaixkin, amb casquet al cap i les mans a la cintura, s’estava allà dret i mirava altivament al seu voltant… L’ispràvnik, un homenàs alt i gros, d’uns cinquanta anys, caravermell i amb mostatxos, en veure que Dubrovski s’aproximava, estossegà i digué amb veu ronca:

—Doncs us repeteixo el que ja he dit: en virtut d’una decisió del tribunal, d’ara endavant pertanyeu a Kirila Petróvitx Troiekúrov, representat ara i aquí pel Sr. Xabaixkin. Feu tot el que ell us ordeni, i vosaltres, dones, estimeu-lo i venereu-lo, car ell us té en gran afecció.

L’ispràvnik es posà a riure per la gracieta que havia dit, i Xabaixkin i els altres membres del grup l’imitaren. Vladímir bullia d’indignació.

—¿Podria saber què significa això? —preguntà amb fingida fredor al graciós ispràvnik.

—Això significa —respongué el subtil funcionari— que hem vingut a traspassar la possessió de tot això a Kirila Petróvitx Troiekúrov i a pregar a tot altre que no sigui ell que toqui el dos a les bones.

—Però hauríeu pogut, em sembla, adreçar-vos a mi abans que als meus pagesos, i notificar al propietari la pèrdua del seu dret…

—¿I qui ets tu? —digué Xabaixkin, amb un esguard insolent—. L’antic propietari, Andrei, fill de Gavril, Dubrovski, és mort per voluntat de Déu, i nosaltres no us coneixem ni us volem conèixer.

—És Vladímir Andréievitx, el nostre jove senyor —digué una veu sorgida de la multitud.

—¿Qui gosa obrir la boca aquí? —digué l’ispràvnik en to amenaçador—. ¿Quin senyor? ¿Quin Vladímir Andréievitx? El vostre senyor és Kirila Petróvitx Troiekúrov, ¿ho heu entès bé, beneits?

—Ja pots dir, ja… —respongué la mateixa veu.

—Això és una revolta! —exclamà l’ispràvnik—. Ei, stàrosta! Aquí!

L’stàrosta va fer un pas endavant.

—Troba’m immediatament el que ha gosat parlar-me, que ja l’adobaré!

L’stàrosta es va girar cap a la multitud i preguntà qui havia parlat, però tots es van quedar en silenci. Aviat, però, des de les darreres files, s’elevà un murmuri creixent que en un instant es transformà en ferotges clamors. L’ispràvnik abaixà el to de veu i volgué usar la persuasió.

—No ens quedem mirant —exclamaren els servents—, som-hi, nois! A ells, companys!

I tota la gentada es posà en moviment.

Xabaixkin i els altres membres del grup es refugiaren cuita-corrents al cancell i tancaren la porta darrere seu.

—Vinga, companys, agafem-los! —bramà la mateixa veu—. I la gent començà a enfonsar la porta…

—Pareu! —cridà Dubrovski—. Imbècils, què és això? ¿No veieu que us perdreu i em perdreu a mi? Que tothom torni a casa seva i deixeu-me tranquil. No temeu res, el tsar és misericordiós, intercediré davant seu. Ell no deixarà que ens perjudiquin. Tots som els seus fills. Però ¿com voleu que ens protegeixi, si us comporteu com uns revoltats i uns bandolers?

El discurs del jove Dubrovski, la seva veu sonora i el seu aire majestuós produïren l’efecte desitjat. La gentada es calmà i s’anà dispersant; el pati quedà desert. Els membres del tribunal encara estaven tancats al vestíbul. Al final, Xabaixkin obrí silenciosament la porta, sortí al replà de l’escala i, amb humils inclinacions de cap, donà les gràcies a Dubrovski per la seva misericordiosa intervenció.

Vladímir l’escoltava despectivament i no respongué res.

—Hem decidit —prosseguí l’assessor— passar la nit aquí, amb el vostre permís. Al capdavall ja s’ha fet fosc, i els vostres mugics podrien atacar-nos pel camí. Sigueu amable i feu-nos la gràcia d’ordenar que ens portin ni que sigui una mica de fenc a la sala; així que claregi marxarem cap a casa.

—Feu el que vulgueu —els respongué Dubrovski, secament—, jo aquí ja no sóc l’amo.

I amb aquestes paraules es retirà a l’habitació del seu pare i tancà la porta darrere seu.





VI


«Així, doncs, tot s’ha acabat, es digué. Aquest matí encara tenia un racó meu i un tros de pa. Demà hauré d’abandonar la casa on he nascut i on ha mort el meu pare al culpable de la seva mort i de la meva misèria». I els seus ulls es clavaren fixament en el retrat de la seva mare. El pintor l’havia representat recolzada en una balustrada, amb vestit blanc de matí i una rosa als cabells. «I aquest retrat també haurà de caure en poder de l’enemic de la meva família, pensà Vladímir, el llençaran al racó dels malendreços amb les cadires trencades, o bé acabarà penjat a l’entrada, on serà objecte de les mofes i grolleries dels munters, i al dormitori de ma mare, la cambra… on ha mort el meu pare, hi vindrà a viure el seu intendent, això si no hi instal·la el seu harem. No! No! Que tampoc no li pertanyi a ell aquesta dissortada casa, de la qual em fa fora». Vladímir serrà les dents, terribles pensaments es congriaven al seu magí. Les veus dels curials[24] arribaven fins a ell, es comportaven com els amos de la casa, exigint ara això, ara allò, i el treien de forma desagradable de les seves tristes reflexions. Finalment tot quedà en silenci.

Vladímir obrí còmodes i calaixos i es posà a triar els papers del difunt. Eren en gran part comptes domèstics i correspondència sobre diversos afers. Vladímir els trencà sense llegir-los. Entremig trobà un paquet que duia la inscripció: Cartes de la meva dona. Profundament emocionat, Vladímir es disposà a llegir-les: havien estat escrites durant la campanya de Turquia[25] i adreçades des de Kisteniovka a l’exèrcit. Ella descrivia al seu marit la vida solitària que menava, les seves ocupacions domèstiques; es planyia tendrament de la separació i el reclamava a casa, als braços de la seva bona companya. En una d’aquelles cartes el feia partícip de la seva inquietud respecte a la salut del petit Vladímir; en una altra, s’alegrava de les precoces aptituds del nen i li augurava un futur feliç i brillant. Vladímir s’immergí tant en la lectura que oblidà tota altra cosa al món, transportat en esperit a l’univers de la felicitat familiar, i no s’adonà que el temps havia passat fins que el rellotge de paret tocà les onze. Vladímir es posà les cartes a la butxaca, prengué una candela i sortí del gabinet. A la sala, els representants de la llei dormien per terra. Sobre la taula hi havia els gots que havien buidat, i per tota l’estança s’escampava una forta olor de rom. Vladímir passà pel seu costat amb disgust per anar fins a l’entrada. El portal estava tancat. En no trobar-hi la clau, Vladímir tornà a la sala: la clau era damunt de la taula. Llavors obrí la porta i topà amb un home estintolat a la cantonada. Una destral brillava a la seva mà; en dirigir la candela cap a ell, Vladímir reconegué el ferrer Arkhip.

—¿Què hi fas tu, aquí? —li preguntà.

—Ah, Vladímir Andréievitx, sou vós —respongué en un xiuxiueig Arkhip—, que Déu ens protegeixi i ens salvi! Sort que anava amb la candela!

Vladímir l’examinà amb sorpresa.

—¿Per què t’estaves ocult aquí? —preguntà al ferrer.

—Volia… he vingut… a veure si tothom era a casa —respongué baixet Arkhip, tot vacil·lant en les paraules.

—¿I per què portes la destral?

—La destral ¿per què la duc? No es pot pas anar sense destral ara. Aquests funcionaris són tots plegats uns bergants, sabeu?, s’ha d’estar a l’aguait.

—Estàs borratxo, deixa la destral i vés-te’n a dormir.

—¿Que estic borratxo? Bàtiuixka Vladímir Andréievitx, Déu és testimoni que no he begut ni una sola gota… i, a més, ¿qui està ara per beure, on s’és vist això? Curials que ens volen donar ordres, que fan fora els nostres amos de la seva hisenda!… I com ronquen, els maleïts! Podríem eliminar-los tots d’un sol cop.

Dubrovski corrugà les celles.

—Escolta, Arkhip —digué després d’uns instants de silenci—, no és pas això el que cal fer. Els funcionaris no són els culpables. Encén una llanterna i segueix-me.

Arkhip agafà la candela de mans del seu senyor, descobrí una llanterna rere l’estufa, l’encengué i tots dos baixaren sense fer soroll l’escalinata i travessaren el pati. La guàrdia[26] colpejà la placa de ferro, els gossos bordaren.

—¿Qui hi ha de guàrdia? —preguntà Dubrovski.

—Nosaltres, bàtiuixka —respongué una veu prima—, Vassilissa i Lukèria.

—Torneu a casa —els digué Dubrovski—, no feu cap falta.

—A descansar —afegí Arkhip.

—Gràcies, benefactor nostre —respongueren les dones, i tot seguit se n’anaren cap a casa.

Dubrovski continuà el seu camí. Dos homes se li acostaren i l’interpel·laren. Dubrovski reconegué les veus d’Anton i de Grixa.

—¿Com és que no dormiu? —els preguntà.

—Per dormir estem! —respongué Anton—. ¿Qui hauria cregut que arribaríem a aquest extrem?

—Més fluix —tallà Dubrovski—, ¿on és la Iegórovna?

—A la casa senyorial, a la seva cambra —respongué Grixa.

—Vés a buscar-la, porta-la aquí, després fes sortir tota la nostra gent de la casa, que no hi quedi ningú, tret dels funcionaris; i tu, Anton, aparella la telega.

Grixa s’allunyà i al cap d’uns minuts tornà amb la seva mare. La vella no s’havia despullat aquella nit; tret dels funcionaris, ningú a la casa no havia aclucat l’ull.

—¿Tothom és aquí? —preguntà Dubrovski—. ¿No hi queda ningú a la casa?

—Ningú, tret dels curials —respongué Grixa.

—Porteu fenc o palla —digué Dubrovski.

Els homes van córrer a la cavallerissa i tornaren amb grans manats de fenc.

—Poseu-los sota la graonada. Així. I ara, companys, foc!

Arkhip obrí la llanterna, Dubrovski encengué una teia.

—Espera —digué a Arkhip—, em sembla que amb les presses he tancat la porta del cancell, vés de seguida a obrir-la.

Arkhip va córrer a l’entrada, la porta era oberta. La tancà amb clau, tot remugant entre dents: «Pots comptar si l’obriré!», i tornà amb Dubrovski.

Aquest acostà la teia al fenc, que s’encengué immediatament, sorgí una gran flama i tot el pati s’il·luminà.

—Ai! —es lamentà planyívolament Iegórovna—. Però què fas, Vladímir Andréievitx!

—Silenci —digué Dubrovski—. I ara, fills meus, adéu, me’n vaig allà on Déu disposi; sigueu feliços amb el vostre nou amo.

—Pare nostre i benefactor —respongué la gent—, morirem abans d’abandonar-te, et seguirem on vagis.

Els cavalls ja eren a punt; Dubrovski segué amb Grixa a la telega i quedà de veure’s amb els altres al bosc de Kisteniovka. Anton fuetejà els cavalls i partiren.

S’aixecà vent. En un instant les flames envoltaren tota la casa. Una fumera roja s’arremolinava damunt del sostre. Els vidres petaven i queien a trossos, les bigues enceses començaven a ensorrar-se, se sentien gemecs llastimosos i crits: «Ens cremem, socors, ajuda!».

—Ja podeu cridar, ja! —féu Arkhip amb un somriure maligne mentre contemplava l’incendi.

—Arkhipuixka —li digué Iegórovna—, salva aquests malvats i Déu t’ho pagarà.

—Pots comptar que sí! —respongué el ferrer.

En aquell moment, els funcionaris van aparèixer en una finestra, esforçant-se a arrencar el doble bastidor. Però justament llavors el sostre s’esfondrà amb gran terrabastall i els clamors cessaren.

De seguida els criats envaïren el pati. Les dones, tot cridant, s’afanyaren a salvar la seva roba; les criatures saltaven de joia encantats amb l’incendi. Tot d’espurnes voletejaven com una tempesta de foc i les isbes s’encengueren.

—Ara va bé! —digué Arkhip—. Quina foguera, eh! Deu fer goig de veure des de Pokróvskoie!

Llavors un nou incident atragué la seva atenció; un gat corria pel sostre de la cotxera encesa, sense saber on saltar, perquè les flames l’envoltaven per totes bandes. La pobra bèstia no parava de miolar planyívolament demanant socors. Els nens es trencaven de riure, contemplant el seu desesper.

—¿De què rieu, brivalls? —els digué empipat el ferrer—. No teniu temor de Déu: una criatura del Senyor és a punt de morir, i això us diverteix com a beneits!

I recolzant una escala al sostre encès, hi pujà per agafar el gat. Aquest comprengué la seva intenció i, amb expressió de gratitud, acuitat, se li arrapà a la màniga. El ferrer, mig socarrimat, baixà de l’escala amb la seva presa.

—I ara, companys, adéu-siau —digué als confusos servents—, ja no tinc res a fer, jo, aquí. Bona sort, i no guardeu de mi un mal record.

El ferrer se n’anà; l’incendi encara causà estralls una bona estona més. Finalment, s’apaivagà. I en l’ombra de la nit munts de fusta carbonitzada encara cremaven sense flama amb un viu esclat, mentre al voltant erraven els damnificats habitants de Kisteniovka.





VII


L’endemà, la nova de l’incendi s’havia escampat per tots els voltants. Tothom en parlava amb diverses hipòtesis i suposicions. Uns asseguraven que la gent de Dubrovski, embriacs de tant beure als funerals, havien calat foc a la casa per imprudència; d’altres acusaven els representants de la llei d’haver-se pres amb massa alegria el canvi de propietari; molts afirmaven que també Dubrovski havia cremat juntament amb els membres del tribunal i amb tots els servents. Alguns, endevinant la veritat, mantenien que el responsable d’aquella calamitat no era sinó el propi Dubrovski, empès per la ira i la desesperació. Troiekúrov acudí l’endemà mateix al lloc de l’incendi i personalment dugué a terme la investigació. El resultat fou que el cap de policia, l’assessor del tribunal local, el procurador i l’escrivà, igual que Vladímir Dubrovski, la dida Iegórovna, el criat Grigori, el cotxer Anton i el ferrer Arkhip havien desaparegut no se sabia on… Tots els servents van testimoniar que els funcionaris havien mort cremats en el moment en què el sostre s’havia esfondrat; els cossos calcinats foren efectivament trobats entre les restes. Vassilissa i Lukèria, les dues dones de la guàrdia, declararen que havien vist Dubrovski i el ferrer Arkhip pocs minuts abans de l’incendi. El ferrer Arkhip, segons tots els testimonis, era viu i probablement era el principal, si no l’únic responsable de l’incendi. Sobre Dubrovski pesaven greus sospites. Kirila Petróvitx adreçà al governador una descripció detallada de tot l’afer, i s’instruí una nova causa.

Aviat d’altres informacions alimentaren novament la curiositat i els comentaris. A ** aparegueren uns bandits que de seguida escamparen el terror per tota la contrada. Les mesures que el govern adoptà contra ells van ser insuficients. Els pillatges se succeïen sense interrupció i cada cop eren més audaços. No hi havia seguretat ni pels camins ni als poblats. Diverses troiques plenes de bandits circulaven en ple dia per tota la província, aturaven els viatgers i els correus, saquejaven les cases dels terratinents i després hi calaven foc. El cap de la banda tenia fama d’intel·ligent, d’intrèpid i de mostrar certa magnanimitat. Se n’explicaven prodigis; el nom de Dubrovski anava de boca en boca; tothom estava convençut que era ell i no cap altre qui comandava els audaços bandolers. Una sola cosa resultava estranya: les propietats de Troiekúrov eren respectades; els bandits no li havien saquejat ni un cobert ni li havien aturat el més petit carruatge. Amb la seva habitual fatxenderia, Troiekúrov atribuí aquesta excepcionalitat al temor que havia sabut inspirar a tota la província, així com a l’excel·lent policia que havia establert als seus dominis. Al principi, els veïns es burlaven entre ells de la presumpció de Troiekúrov, i cada dia esperaven que els indesitjables hostes fessin la seva visita a Pokróvskoie, on podien treure un més que notable profit; però finalment no tingueren més remei que acceptar i reconèixer que fins i tot els bandits tenien envers Troiekúrov un respecte inexplicable… Troiekúrov triomfava, i cada vegada que es tenia notícia d’un nou pillatge de Dubrovski no s’estava de fer al·lusions iròniques a la imperícia del governador de la província, dels ispràvniks i dels que comandaven les companyies, que deixaven escapar sempre Dubrovski sa i estalvi.

Mentrestant arribà el dia 1 d’octubre, dia de la festa religiosa que se celebrava a Pokróvskoie[27]. Però abans de començar a descriure aquesta solemnitat i tots els esdeveniments que seguiren, cal que presentem al lector alguns personatges nous o que només hem mencionat breument a l’inici del nostre relat.





VIII


El lector haurà endevinat probablement que la filla de Kirila Petróvitx, de la qual només hem dit fins ara algunes paraules, és l’heroïna del nostre relat. A l’època de què parlem tenia disset any, i la seva bellesa estava en plena floració. El seu pare l’estimava amb bogeria, però es comportava amb ella de la manera fantasiosa que li era habitual. Tan aviat s’esforçava a satisfer-li els menors capricis, com l’espantava tractant-la amb severitat i de vegades fins i tot amb crueltat. Malgrat estar segur del seu afecte, mai no havia pogut aconseguir la seva confiança. La noia havia adquirit el costum d’ocultar-li els seus pensaments i sentiments, perquè mai no podia saber amb certesa com serien acollits. No tenia cap amiga i havia crescut en l’aïllament. Les dones i les filles dels veïns acudien rarament de visita a casa de Kirila Petróvitx, les converses i distraccions habituals del qual requerien la companyia dels homes, però no la presència de dames. Rares vegades la nostra bella noia apareixia enmig dels convidats que banquetejaven a casa de Kirila Petróvitx. Tenia a la seva disposició una enorme biblioteca, formada en la major part per obres d’escriptors francesos del segle XVIII. El seu pare, que mai no havia llegit cap altra cosa que La perfecta cuinera, no podia guiar-la en la tria dels llibres, i Maixa, de forma natural, després de passar per obres de tota mena, acabà aturant-se en les novel·les. Així és com va completar la seva educació, començada temps enrere sota la direcció de mamzelle Mimi, a qui Kirila Petróvitx havia manifestat gran confiança i benevolència, i a qui al final hagué d’enviar discretament a una altra hisenda, quan les conseqüències d’aquella amistat esdevingueren massa visibles. Mamzelle Mimi deixà darrere seu un record força agradable. Era una bona noia i no s’havia aprofitat mai de la influència que certament havia exercit sobre Kirila Petróvitx, cosa que la feia diferent de les altres favorites del general, que les anava canviant a cada moment. El mateix Kirila Petróvitx semblava haver-la estimat més que les altres, i un nen d’ulls negres, un trapella de nou anys que recordava els trets meridionals de Mlle. Mimi, havia estat educat a prop seu i reconegut com a fill propi, mentre que un gran nombre de galifardeus, que s’assemblaven a Kirila Petróvitx com dues gotes d’aigua i que corrien descalços per davant de les seves finestres, només eren considerats servents. Kirila Petróvitx havia fet venir de Moscou, per al seu petit Saixa[28] un preceptor francès, que justament arribà a Pokróvskoie durant els esdeveniments que estem relatant.

El preceptor plagué a Kirila Petróvitx pel seu aspecte agradable i les seves maneres senzilles. Li havia presentat els seus certificats i una carta d’un dels parents de Troiekúrov, a casa del qual havia servit quatre anys en qualitat de preceptor. Kirila Petróvitx examinà tot allò i només lamentà la joventut del seu francès, no perquè considerés aquest amable defecte incompatible amb la paciència i l’experiència, tan necessàries en el dissortat ofici de preceptor, sinó perquè tenia certs dubtes que decidí aclarir immediatament. Amb aquest objectiu, va fer cridar Maixa (Kirila Petróvitx no parlava francès i ella li havia de fer d’intèrpret).

—Vine aquí, Maixa; digues a aquest mussié que d’acord, que l’agafo; però només amb la condició que no es faci pagues de córrer darrere de les meves criades, perquè, si no, a aquest fill de gossa li faré… Tradueix-l’hi, Maixa.

Maixa es ruboritzà i, adreçant-se al preceptor, li digué en francès que el seu pare comptava amb la seva modèstia i la seva bona conducta.

El francès s’inclinà i respongué que esperava merèixer l’estima, encara que no obtingués la seva benevolència.

Maixa traduí la seva resposta paraula per paraula.

—Bé, bé —digué Kirila Petróvitx—, però aquí no li fa falta ni estima ni benevolència. La seva feina és ocupar-se del Saixa i ensenyar-li gramàtica i geografia, ja l’hi pots traduir.

Maria Kirílovna, en la seva traducció, atenuà la brutalitat de les expressions del seu pare, i Kirila Petróvitx deixà marxar el francès per tal que anés a l’ala de l’edifici on li havia fet reservar una cambra.

Maixa no va parar cap atenció al jove francès; educada en els prejudicis aristocràtics, per a ella el preceptor no era sinó una mena de criat més o un artesà, i als seus ulls ni un criat ni un artesà no li semblaven homes. Tampoc no havia remarcat la impressió que li havia causat a Mr. Desforges, ni la seva torbació, ni el seu tremolor, ni l’alteració de la veu. Durant uns quants dies seguits se’l va trobar amb una certa freqüència sense dignar-se a parar-hi atenció. Però canvià enterament d’idea respecte a ell d’una manera imprevista.

Al pati de la casa de Kirila Petróvitx acostumaven a ensinistrar alguns cadells d’os i aquesta era una de les principals distraccions del propietari de Pokróvskoie. Quan eren jovenets, feia portar els cadells cada dia al saló, on es divertia amb ells unes quantes hores, tot fent-los lluitar amb gats i cadells de gos. Un cop es feien grans, els encadenaven en espera de l’autèntica caça. De tant en tant, els duien al davant de les finestres de la casa senyorial i feien rodar cap a ells un barril de vi buit tot entatxonat de claus; l’os el flairava, després el tocava amb precaució, es punxava les potes, s’empipava i l’empenyia més fort, de manera que encara es feia més mal. Llavors s’enrabiava de debò i es llançava sobre el barril grunyint, fins que no treien del davant de la pobra bèstia l’objecte del seu inútil furor. També passava que enganxaven un parell d’ossos a una telega, a la qual feien pujar, vulgues no vulgues, alguns convidats i després els deixaven marxar a galop tirat i a la bona de Déu. Però per a Kirila Petróvitx la millor diversió era la següent.

Tancaven un os famolenc en una estança buida, lligat amb una corda a una anella encastada a la paret. La corda era gairebé tan llarga com la mateixa estança, de tal manera que només a l’angle oposat es podia estar a recer d’un atac de la terrible bèstia. Normalment portaven algun nou vingut a la porta d’aquella estança, l’empenyien inesperadament cap a l’os, tancaven la porta i deixaven la malaurada víctima sola amb el pelut ermità. El pobre convidat, amb algun tros de roba estripat i sang d’alguna urpada, ben aviat trobava el racó on podia arrecerar-se, però es veia obligat de vegades a estar-se tres bones hores dret, arrambat a la paret i veient la bèstia furiosa que, a dues passes, grunyia amb ganes de saltar-li al damunt, s’enravenxinava i pegava estrebada, maldant per aconseguir-ho. Tals eren els nobles divertiments d’un senyor rus! Al cap d’uns quants dies de l’arribada del preceptor, Troiekúrov se’n recordà del jove i decidí oferir-li hospitalitat a la cambra de l’os: per això el va fer cridar un matí, el conduí per foscos corredors fins que, tot de sobte, una porta lateral s’obrí, dos criats empenyeren el francès a dins i tancaren la porta amb clau. Un cop refet de la sorpresa, el preceptor s’adonà de l’os lligat; l’animal començà a ensumar, flairant de lluny el seu hoste, i tot d’una, alçant-se sobre les potes del darrere, anà cap a ell… El francès no s’immutà ni intentà fugir, i esperà l’atac. L’os s’acostà, Desforges tragué de la butxaca una petita pistola, posà el canó a l’orella de la bèstia famolenca i disparà. L’os caigué mort. Tothom hi acudí corrents, la porta s’obrí, i Kirila Petróvitx entrà, meravellat pel desenllaç de la seva bufonada. Volia saber fil per randa com havia anat la cosa: ¿qui havia advertit Desforges de la broma que li havien preparat o, si no, per què duia una pistola carregada a la butxaca? Va fer avisar Maixa, i Maixa acudí per traduir a aquell francès les preguntes del seu pare.

—Mai no havia sentit dir res de l’os —respongué Desforges—, però sempre porto al damunt una petita pistola, perquè no estic disposat a suportar ofenses per a les quals no puc exigir satisfacció, a causa del meu estament.

Maixa se’l mirà amb sorpresa i traduí les seves paraules al seu pare. Kirila Petróvitx no va respondre res, manà que s’enduguessin l’ós i que l’espellessin; després, dirigint-se a la seva gent, digué: «Quin valent! No ha tingut pas por, com hi ha món, no ha tingut gens de por!». A partir d’aquell moment, agafà afecte a Desforges i ja no pensà a posar-lo més a prova.

Però l’incident produí una impressió encara més gran en Maria Kirílovna. La seva imaginació rebé una sotragada: veia l’os mort i Desforges tan tranquil dret al costat de l’animal i parlant tan tranquil amb ella. Comprengué que la valentia i l’orgullós amor propi no eren pas privilegi exclusiu d’una sola classe social, i des d’aleshores professà al jove preceptor una estima que creixia manifestament a cada moment. Algunes relacions s’establiren entre ells. Maixa tenia una veu molt bonica i grans capacitats musicals, Desforges s’oferí a donar-li lliçons. Després de tot això, el lector no tindrà cap dificultat a endevinar que Maixa se n’enamorà, sense que ella mateixa ho pogués reconèixer.





Segona part





IX


La vigília de la festa, els invitats començaren a arribar; els uns estaven allotjats a la casa senyorial i a les dependències; d’altres, a la casa de l’intendent; un tercer grup amb el sacerdot, i encara uns altres a casa dels pagesos més acomodats. Les quadres eren plenes de cavalls, els patis i els coberts estaven atapeïts dels carruatges més diversos. A les nou del matí tocaren a missa i tothom s’encaminà de dret a la nova església de pedra, construïda per Kirila Petróvitx i embellida any rere any amb les seves ofrenes. Es reuní tal quantitat de fidels d’honor, que els simples pagesos no pogueren encabir-se dins l’església i hagueren d’estar-se a l’atri i pel recinte. La missa no començava perquè esperaven Kirila Petróvitx. Arribà en una calessa de sis cavalls i anà a ocupar solemnement el seu lloc, acompanyat de Maria Kirílovna. Les mirades dels homes i les dones la seguien; els primers admiraven la seva bellesa, les segones repassaven atentament com anava arreglada. La missa començà. Els cantaires del servei cantaven a la galeria del cor. El mateix Kirila Petróvitx hi afegia la seva veu, pregava sense mirar ni a dreta ni a esquerra i, amb una humilitat no mancada d’altivesa, s’inclinà gairebé fins a terra quan el diaca mencionà en veu alta davant de tothom «el fundador d’aquest temple».

La missa s’acabà. Kirila Petróvitx va ser el primer d’acostar-se a besar la creu. Tothom s’afanyà a anar-hi darrere seu, i després els veïns acudiren a presentar-li els seus respectes. Les dames envoltaren Maixa. Kirila Petróvitx, a la sortida de l’església, invità tothom a dinar amb ell, pujà a la calessa i partí cap a casa. Tots els assistents el seguiren. Les estances s’ompliren de convidats. A cada instant entraven cares noves i feina tenien per arribar fins a l’amo de la casa. Les senyores, vestides amb roba cara, però ja passada de moda, cobertes de perles i brillants, s’assegueren cerimoniosament fent un semicercle; els homes, arraïmats prop del caviar i del vodka, conversaven entre ells amb estrident brogit. A la sala estaven parant una taula per a vuitanta comensals. Els criats trescaven amunt i avall, portant botelles i garrafes i col·locant estovalles. Finalment, el majordom anuncià: «El dinar és a punt!», i Kirila Petróvitx va ser el primer que va anar a seure a taula, les dames el seguiren i ocuparen els seus llocs, segons esqueia a la seva importància i observant un cert ordre d’antiguitat; les senyoretes s’agruparen totes juntes com un tímid ramat de cabretes i triaren els llocs una al costat de l’altra. Davant d’elles se situaren els homes. Al final de la taula segué el preceptor, al costat del petit Saixa.

Els criats començaren a portar els plats per ordre d’importància dels convidats, inspirant-se en cas de dubte en presumpcions fisonomistes a la manera de Lavater[29], sense equivocar-se gairebé mai. El soroll de plats i culleres es confonia amb la remor de les converses dels convidats. Kirila Petróvitx passejava la mirada complaguda per tota la taula i gaudia plenament de la joia de l’amfitrió hospitalari… En aquell moment entrà al pati una calessa de sis cavalls.

—¿Qui és? —preguntà l’amo de la casa.

—Anton Pafnútitx —respongueren algunes veus.

La porta s’obrí i Anton Pafnútitx Spitsin, un home corpulent d’una cinquantena d’anys, de cara rodona i gravada, proveïda de triple sotabarba, penetrà al menjador, saludant, somrient i preparant ja les excuses…

—Un cobert aquí —cridà Kirila Petróvitx—. Tingues la bondat de seure, Anton Pafnútitx, i explica’ns què significa això: no eres a la meva missa i arribes tard al dinar. No és propi de tu, això, ets home devot i et deleixes pels banquets.

—Perdó —respongué Anton Pafnútitx, tot col·locant la punta del seu tovalló al trau del seu caftà color de pèsol—. Perdó, bàtiuixka Kirila Petróvitx, m’he posat en camí ben d’hora, però encara no havia fet deu verstes que, tot d’una, la llanda d’una roda del davant s’ha trencat, ¿què hi podia fer? Sort que no era gaire lluny d’un poblet; però entre arribar-hi, trobar un ferrer, reparar-ho bé o malament, han passat tres hores bones, ves quin remei! No he gosat anar pel camí curt a través del bosc de Kisteniovka, i he hagut de fer marrada.

—He, he, vaja, vaja! —el va interrompre Kirila Petróvitx—. Ja es veu que no ets pas de la desena[30] dels valents; ¿de què tens por?

—Que de què tinc por, bàtiuixka Kirila Petróvitx! Doncs de Dubrovski, ves! No m’agradaria caure a les seves urpes. No és dels que l’erren, no deixa escapar ningú; i si em podia haver, segur que a mi m’escorxaria de viu en viu dues vegades, ves què dic!

—Caram, ¿i a què es deu tal honor, germà?

—¿A què es deu, bàtiuixka Kirila Petróvitx? Doncs a causa del procés del difunt Andrei Gavrílovitx! ¿Que potser no vaig ser jo qui, per complaure-us, és a dir, en consciència i a dreta llei, va testimoniar que els Dubrovski eren amos de Kisteniovka sense tenir-hi dret, només gràcies a la vostra condescendència? I el difunt (que en pau descansi) havia promès que ja em passaria comptes a la seva manera; no fóra, doncs, estrany que el fill volgués mantenir la paraula de son pare. Fins ara Déu m’ha protegit. Al capdavall només m’han saquejat un cobert, però qui sap si qualsevol dia no serà el meu casal.

—Allà sí que en traurien profit, s’hi posarien les botes —remarcà Kirila Petróvitx—, segur que el teu preciós cofre és ple a vessar…

—I ara! No, bàtiuixka Kirila Petróvitx! Era ple, ara és ben buit!

—Au, va, Anton Pafnútitx, que ja et coneixem! Si tu no gastes els diners, vius a casa teva com l’últim dels porcs, no reps cap visita, esprems els teus mugics, no fas altra cosa que arreplegar-ne, ¿què més cal dir?

—Sempre us agrada fer broma, bàtiuixka Kirila Petróvitx —barbotejà amb un somriure Anton Pafnútitx—, però a fe de Déu que estem arruïnats. —I es disposà a pair la broma senyorial de l’amfitrió, fent-la passar avall amb una saborosa ració de kulebiaka.[31]

Kirila Petróvitx el deixà estar i es girà cap al nou ispràvnik, que havia acudit a casa seva convidat per primera vegada i estava assegut a l’altre extrem de la taula, al costat del preceptor.

—¿I què, senyor ispràvnik, sereu vós, doncs, qui atraparà aquest Dubrovski?

L’ispràvnik es torbà, féu una inclinació de cap, somrigué, balbucejà i finalment articulà:

—Procurarem fer tots els possibles, Excel·lència.

—Sí, ves, ho procurarem! Fa temps i temps que es procura i no se’n treu res de res. Però és clar, ¿per què atrapar-lo? Si el bandidatge de Dubrovski és una benedicció per als ispràvniks: desplaçaments de patrulles, instruccions de sumaris, despeses de viatge, i tot això són diners a la butxaca. ¿Per què perdre un benefactor com aquest? No és veritat, senyor ispràvnik?

—La pura veritat, Excel·lència —respongué, completament atabalat, l’ispràvnik.

Els convidats esclataren a riure.

—M’agrada aquest home per la seva franquesa —digué Kirila Petróvitx—. Però trobo a faltar el nostre difunt ispràvnik Taràs Alekséievitx; si no l’haguessin cremat viu, estaríem més tranquils per aquests verals. ¿I què se’n diu, de Dubrovski? ¿On l’han vist per darrera vegada?

—A casa meva, Kirila Petróvitx —ressonà potent la veu d’espinguet d’una dama—, dimarts passat va dinar a casa meva…

Totes les mirades es dirigiren cap a Anna Sàvixna Globova, una vídua força senzilla que tothom estimava pel seu bon caràcter i alegria. Tothom es disposà amb curiositat a sentir el seu relat.

—Heu de saber que fa tres setmanes vaig fer anar el meu intendent a correus per enviar diners al meu Vàniuixa[32]. El meu fill no està consentit, de fet no tinc ni mitjans per consentir-lo, encara que volgués; tot i així, vós ho sabeu bé, un oficial de la Guàrdia ha de tenir una posició convenient i comparteixo com puc les meves rendes amb Vàniuixa. Així, doncs, li vaig fer enviar dos mil rubles i prou que em va venir al cap més d’una vegada en Dubrovski. Però vaig pensar: «La ciutat és a prop, set verstes tirant llarg, Déu hi faci més que nosaltres». ¿I què veig? Veig que a entrada de fosc el meu intendent torna, pàl·lid, amb la roba estripada i a peu; llavors em vaig posar a cridar: «¿Què és això? ¿Què t’ha passat?». I ell que em diu: «Màtiuixka[33] Anna Sàvixna, els bandits m’han assaltat i m’ho han pres tot, i ha anat de poc que no em matessin. Dubrovski en persona era allí, em volia penjar, però ha tingut pietat de mi i m’ha deixat marxar; en canvi, per donar exemple, s’ho ha endut tot, fins el cavall i la telega». Em vaig sentir defallir. Déu del cel, ¿què seria del meu Vàniuixa? No s’hi podia fer res. Vaig escriure una carta al meu fill, explicant-li tot el que havia passat i enviant-li la meva benedicció, però sense ni un trist copec. Va passar una setmana i una altra, i vet aquí que un dia, tot de sobte, entrà al pati de casa una calessa. Un general demana per mi i em vol veure; dic que el facin passar, que és ben rebut. Entra a casa un home d’uns trenta-cinc anys, de pell colrada, cabells negres, amb barba i bigoti, el viu retrat de Kulniov[34], i se’m presenta com un amic i col·lega del meu difunt marit Ivan Andréievitx. Llavors em va dir que estava de pas i que, sabent que vivia allà, no podia deixar de visitar la vídua del seu amic. Li vaig oferir el que bonament tenia i Déu envia, vam parlar d’això i d’allò i finalment vam acabar parlant de Dubrovski. Li vaig explicar la meva desgràcia i el general corrugà les celles. «És estrany, digué, he sentit a dir que Dubrovski no ataca pas el primer que passa, sinó gent rica prou coneguda, i així i tot, només els pren la meitat del que duen, no els saqueja completament. I ningú no l’acusa de cap assassinat; aquí hi deu haver algun engany, feu venir el vostre intendent». Van anar a buscar l’intendent, es va presentar i, així que va veure el general, es va quedar de pedra. «Explica’m bé, germà, de quina manera Dubrovski t’ho va prendre tot i et va voler penjar». El meu intendent es va posar a tremolar i se li va llançar als peus. «Perdó, bàtiuixka… he caigut en la temptació… he mentit». «Doncs si és així, respongué el general, tingues la bondat d’explicar a la senyora com s’esdevingué tot i jo t’escoltaré». L’intendent no aconseguia refer-se. «Au, va, prosseguí el general, explica’t: ¿on vas trobar-te amb Dubrovski?». «Prop dels dos pins, bàtiuixka, prop dels dos pins». «¿I què et va dir?». «Em va preguntar a qui servia, on anava i a fer què». «I després ¿què?». «Després em va demanar la carta i els diners». «¿I què?». «Li vaig donar la carta i els diners». «¿I ell?… ¿Ell què?». «Bàtiuixka, perdó!». «Au, digues, ¿què et va fer?». «Em va tornar els diners i la carta i em va dir: “Vés-te’n en pau i porta això a correus”». «¿I tu què?». «Bàtiuixka, perdó!». «Ja passaré comptes amb tu, colomet, digué el general amb una veu terrible, i vós, senyora, feu regirar el bagul d’aquest estafador, deixeu-lo a les meves mans i ja l’escarmentaré. Heu de saber que Dubrovski ha estat també oficial de la Guàrdia i mai no hauria volgut perjudicar un camarada». Vaig endevinar qui era sa Excel·lència, i no hi tenia res a dir. Els cotxers lligaren l’intendent al seient de la calessa. Aparegueren els diners; el general dinà amb mi, i després se n’anà de seguida, enduent-se el meu intendent. L’endemà el van torbar al bosc, lligat a una alzina i escorxat com un til·ler jove.

Tothom havia escoltat en silenci la narració d’Anna Sàvixna, sobretot les senyoretes. Moltes d’elles sentien secretament una gran simpatia per Dubrovski, car veien en ell un heroi novel·lesc, especialment Maria Kirílovna, somiadora ardent que s’havia nodrit amb els misteris esgarrifosos de Radcliffe.[35]

—I tu, Anna Sàvixna, ¿et penses que era el mateix Dubrovski qui va venir a casa teva? —preguntà Kirila Petróvitx—. Doncs t’equivoques de mig a mig. Jo no sé qui va venir a visitar-te, però no era pas Dubrovski.

—¿Com pots dir que no era Dubrovski, bàtiuixka? ¿Qui, si no ell, corre pels camins, fa aturar els vianants i els escorcolla?

—No ho sé, però segur que Dubrovski no era. El recordo de quan era un nen; no sé si els seus cabells s’han enfosquit, però aleshores era una criatura de cabellera rossa i rinxolada; el que sí sé del cert és que Dubrovski té cinc anys més que la meva Maixa i que, per tant, no té trenta-cinc anys, sinó vint-i-tres a tot estirar.

—Exacte, Vostra Excel·lència —proclamà l’ispràvnik—, justament duc a la butxaca les senyes de Vladímir Dubrovski. Aquí hi consta que té vint-i-tres anys precisament.

—Ah! Vaja, doncs —digué Kirila Petróvitx—, llegeix-nos-les i nosaltres t’escoltarem; no ens farà cap mal saber les seves senyes d’identitat, tal vegada així no se’ns escaparà, si ens passa per davant dels ulls.

L’ispràvnik tragué de la butxaca un full de paper força brut i es posà a llegir, tot fent cantarella.

«Senyes d’identitat de Vladímir Dubrovski, establertes segons declaracions dels seus antics servents.

Edat: vint-i-tres anys; talla: mitjana; cara: llisa; barba: rasurada; ulls: marrons; cabells: castanys clars; nas: recte; senyes particulars: cap».



—¿Això és tot? —digué Kirila Petróvitx.

—És tot —contestà l’ispràvnik, doblegant de nou el paper.

—Felicitats, senyor ispràvnik. És tot un document! Amb aquestes senyes no serà gens difícil descobrir Dubrovski. Perquè, vejam, ¿qui no és de talla mitjana, qui no té els cabells castanys clars, nas recte i ulls marrons? M’hi jugo qualsevol cosa que podries estar parlant tres hores seguides amb Dubrovski sense endevinar qui t’ha posat Déu al davant. No cal dir més, quins cervellets de funcionaris que tenim!

L’ispràvnik es desà el paper a la butxaca resignadament i sense afegir res continuà menjant la seva oca amb col. Mentrestant, els criats havien fet diverses vegades la ronda, omplint els gots dels comensals. Ja s’havien destapat sorollosament un bon nombre de botelles de gorski i de tsimlianski[36], que havien estat acollits benèvolament amb el nom de xampany; les cares començaven a envermellir, les converses es feien més estridents, més incoherents i més alegres.

—No —prosseguí Kirila Petróvitx—, no tornarem a veure mai més un ispràvnik com el difunt Taràs Alekséievitx. Aquell sí que no en deixava passar ni una, ni feia el ronsa! Quina llàstima que hagin cremat un valent com ell! No se n’hi hauria escapat ni un de sol, de tota la banda! Els hauria atrapat a tots, l’un rere l’altre, i ni el mateix Dubrovski no se n’hauria sortit, ni tan sols pagant. Taràs Alekséievitx hauria agafat els diners, això sí, però no l’hauria pas deixat escapar, no! Tal era el costum del difunt. No hi ha res a fer, ja veig que caldrà que m’hi posi jo en aquest afer, i que persegueixi amb els meus homes aquesta colla de bandits. Per començar, enviaré una vintena d’homes amb la missió de netejar els boscos de lladregots; són gent que no tenen son a les orelles, cadascun d’ells és capaç de caçar tot sol un ós, no recularan pas davant dels bandits.

—Com està el vostre ós, bàtiuixka Kirila Petróvitx —digué Anton Pafnútitx, a qui les darreres paraules li havien fet recordat el seu pelut amic i algunes bromes més de què havia estat víctima.

—En Mixa[37] ha passat a millor vida —respongué Kirila Petróvitx—, tingué una mort gloriosa a mans de l’enemic. Vet aquí el vencedor… (i Kirila Petróvitx assenyalava Desforgues), ara ja cal que preguis al sant del meu francès, ha venjat la teva… podríem dir… ¿te’n recordes?

—¿Que si me’n recordo? —digué Anton Pafnútitx, gratant-se el clatell—. Massa bé que me’n recordo! I si en Mixa és mort, quina llàstima, pobre Mixa, una veritable llàstima, i tant! Que n’era, de divertit! Que n’era, d’intel·ligent! D’ossos com aquest ja no se’n troben! Però ¿per què l’ha mort el mussié?

Kirila Petróvitx, amb gran satisfacció, es posà a explicar la gesta del seu francès, car tenia la feliç capacitat de poder vantar-se de tot el que l’envoltava. Els convidats escoltaven amb atenció el relat de la mort de Mixa i amb admiració miraven Desforges que, sense sospitar que la seva valentia era tema de conversa, seia tranquil·lament al seu lloc i feia alguna observació de conducta al seu bulliciós alumne.

L’àpat, que ja feia tres hores que durava, s’acabà. L’amo de la casa posà el tovalló damunt de la taula, tots els convidats es van alçar i passaren al saló on els esperaven el cafè, les cartes i la continuació de les libacions que tan bé havien començat al menjador.





X


Cap a les set de la tarda, alguns convidats van voler marxar, però l’amfitrió, animat pel ponx, va fer tancar el portal i declarà que fins l’endemà al matí no deixaria marxar ningú. Aviat la música començà a sonar, obriren les portes de la sala i s’inicià el ball. L’amfitrió i els seus familiars eren asseguts en un racó, buidant un got rere l’altre i admirant les ganes de diversió del jovent. Les dones d’edat jugaven a cartes. Els cavallers, com a tot arreu on no hi ha aquarterada alguna brigada d’ulans, hi eren en menys nombre que les dames, per això tots els homes aptes per ballar foren reclutats. El preceptor es distingia entre tots, dansava més que ningú, totes les noies el sol·licitaven i trobaven que amb ell era molt fàcil ballar el vals. Va dansar diverses vegades amb Maria Kirílovna i les noies els observaven maliciosament. Al final, cap a mitja nit, l’amo de la casa, prou fatigat, va fer cessar el ball, ordenà que servissin el sopar i ell personalment es retirà a la seva cambra.

L’absència de Kirila Petróvitx donà als reunits més llibertat i animació. Els cavallers gosaren fer-se un lloc al costat de les dames; les jovenetes reien i parlaven a l’oïda dels seus veïns; les dames parlaven en veu alta per damunt de la taula. Els homes bevien, discutien i feien grans riallades. En una paraula, el sopar fou extremament alegre i deixà molts records agradables.

Només un home no gaudia de l’alegria general: Anton Pafnútitx, que seia taciturn i ombriu al seu lloc, menjava distretament i semblava inquiet en extrem. La conversa sobre els bandits havia agitat la seva imaginació. De seguida veurem que tenia prou motius per estar-ne atemorit.

Anton Pafnútitx, en posar Déu per testimoni que el seu cofre era buit ni mentia ni queia en pecat: el preciós cofre efectivament era buit i ben buit, els diners que guardava els duia ara ell en un saquet de cuir sobre el pit, dessota la camisa. Aquesta precaució era l’única manera d’apaivagar la seva malfiança generalitzada i el seu perpetu temor. Obligat a passar la nit en una casa forastera, tenia por que no li assignessin alguna habitació aïllada on fàcilment poguessin introduir-se els bandits, i buscava amb els ulls un company per aquella nit prou segur; al final, acabà triant Desforges. El seu aspecte físic, que indicava la força i sobretot el coratge que havia demostrat amb l’ós, en el qual el pobre Anton Pafnútitx no podia pensar sense sentir tremolors, determinà la tria. Quan s’alçaren de la taula, Anton Pafnútitx començà a voltar prop del jove francès, s’aclarí la gola, estossegà una mica i finalment l’abordà.

—Hmm, hmm! ¿Que fóra possible, mussié, que m’acollíssiu a la vostra cambra? Perquè… veurà…

—Que désire monsieur? —preguntà Desforges, saludant-lo amb cortesia.

—Ah, és una desgràcia, mussié, que no hagis après encara el rus. Je vé, muà, xe vu cuixé, ¿m’has entès?

—Monsieur, très volontiers —respongué Desforges—, veuillez donner des ordres en conséquence.[38]

Anton Pafnútitx, molt satisfet dels seus coneixements de francès, se n’anà de seguida a donar les ordres.

Els convidats començaren a desitjar-se bona nit els uns als altres, i cadascú es retirà a la cambra assignada. Però Anton Pafnútitx se n’anà amb el preceptor a l’ala de les dependències. La nit era fosca. Desforges il·luminava el camí amb una llanterna, Anton Pafnútitx anava al seu darrere força animat, estrenyent de tant en tant contra el pit el seu saquet amagat, per assegurar-se que encara duia els diners a sobre.

En arribar a la cambra que tenia en aquella ala, el preceptor encengué una candela i tots dos començaren a desvestir-se; al mateix temps, Anton Pafnútitx anava i venia per l’habitació examinant panys i finestres i sacsejant el cap després d’una inspecció tan poc reconfortant. La porta es tancava amb un simple passador, no hi havia encara les finestres dobles[39]. Intentà queixar-se’n a Desforges, però els seus coneixements de la llengua francesa eren massa limitats per a una explicació tan complicada. El francès no l’entenia i Anton Pafnútitx hagué de renunciar a fer cap reclamació. Els seus llits estaven l’un davant de l’altre, els dos homes s’hi van ficar i el preceptor va apagar la candela.

—Purquà vu tuixé, purquà vu tuixé —s’exclamà Anton Pafnútitx, intentant conjugar amb més pena que glòria el verb rus «apagar» en francès[40]. Jo no puc dormir a les fosques.

Desforges no va entendre la seva exclamació i li desitjà bona nit.

—Maleït infidel! —remugà Spitsin, acotxant-se amb la flassada—. ¿Quina necessitat tenia d’apagar l’espelma? Pitjor per a ell. Jo no puc dormir sense llum. Mussié, mussié —prosseguí—, je vé avek vu parlé[41].

Però el francès no respongué i aviat començà a roncar.

«Aquest coi de francès ronca, es digué Anton Pafnútitx, i a mi ni m’ha passat pel cap agafar el son; en qualsevol moment els lladres poden entrar per la porta oberta o saltar per la finestra, i aquest coi d’home no es despertaria ni a canonades».

—Mussié! Ei, mussié! Que el diable se t’emporti!

Anton Pafnútitx callà, el cansament i els vapors del vi acabaren vencent les seves pors; de primer, s’endormiscà, però aviat caigué en un son ben profund.

Un estrany despertar l’esperava. Tot dormint, notava que algú li estirava suaument el coll de la camisa. Anton Pafnútitx obrí els ulls i a la pàl·lida claror de l’alba tardoral, veié davant seu Desforges: el francès amb una mà sostenia una pistola de butxaca i amb l’altra li deslligava el saquet amagat. Anton Pafnútitx es moria de por.

—Kess ke sé, mussié, kess ke sé[42]? —pronuncià amb un fil de veu.

—Silenci, calleu! —respongué el preceptor en perfecte rus—. Silenci o esteu perdut. Sóc Dubrovski.





XI


Ara demanem permís al lector per explicar-li aquests darrers fets del nostre relat, exposant les circumstàncies anteriors que encara no havíem tingut temps de contar.

A la parada de **, on vivia el mestre de posta a qui ja ens hem referit, s’estava assegut en un racó un viatger, l’aspecte humil i pacient del qual ja indicava que es tractava d’un passavolant o un estranger, és a dir, un home sense cap influència en una parada de posta. La seva britxka[43] era al pati, esperant que la greixessin. Dins hi havia una petita maleta, magre testimoni d’una escassa fortuna. El viatger no havia demanat ni te ni cafè, anava mirant per la finestra de tant en tant i xiulava, amb gran disgust de la mestressa de posta, asseguda a l’altre costat de l’envà.

—Bé, vaja, Déu ens envia un xiulador —digué la dona a mitja veu—, i com hi ha món que xiula! Així rebenti, aquest maleït infidel!

—¿I què? —féu el mestre de posta—. ¿Quin mal hi ha en això? Com si vol cantar, ves!

—Que quin mal hi ha, dius! —replicà l’esposa enfadada—. ¿Que no saps de què és presagi?

—¿Quin és el presagi? ¿Que xiular espanta els diners? Ei! Pakhómovna, a casa nostra, tant si xiula com si no, hi haurà els mateixos diners, ni un clau!

—Va, fes-lo marxar, Sídoritx. ¿Quines ganes tens de retenir-lo? Dóna-li cavalls i que se’n vagi al diable!

—S’esperarà, Pakhómovna; a la quadra només hi ha tres troiques, la quarta reposa. En qualsevol moment poden arribar viatgers d’upa. I no vull jugar-me-la per un francès. ¿Veus, no t’ho deia? Se sent un galop. Oh, oh! Renoi, sí que ve de pressa! Ves si serà un general.

Una calessa s’aturà davant del porxo. Un criat saltà del pescant, obrí la portella i, un instant després, un jove amb capot militar i casquet blanc entrà a cal mestre de posta, seguit d’un servent portador d’una arqueta que deixà a l’ampit de la finestra.

—Cavalls —digué l’oficial amb veu imperiosa.

—De seguida —respongué el mestre de posta—. El permís de ruta, sisplau.[44]

—No tinc permís de ruta, ni falta que em fa. ¿Que no em reconeixes?

Al mestre de posta li agafaren les presses tot d’una i s’afanyà a posar en dansa els postillons. El jove començà a passejar amunt i avall per l’estança, passà a l’altre costat de l’envà i preguntà en veu baixa a la mestressa de posta qui era el viatger.

—Déu ho sap —respongué la mestressa—, algun francès. Ja fa cinc hores que espera els cavalls tot xiulant. Em treu de polleguera, el maleït!

El jove s’adreçà al viatger en francès.

—¿On és que aneu? —li preguntà.

—A la pròxima ciutat —contestà el francès—, i des d’allà he d’anar a casa d’un terratinent que m’ha contractat per correspondència com a preceptor. Pensava arribar a destinació avui mateix, però el senyor mestre de posta sembla haver decidit una altra cosa. En aquest país és difícil trobar cavalls, senyor oficial.

—¿I a casa de quin terratinent d’aquí aneu contractat?

—A casa del senyor Troiekúrov —respongué el francès.

—¿A casa de Troiekúrov? ¿I qui és aquest Troiekúrov?

—Ma foi, monsieur… no he sentit dir-ne gaire res de bo. Diuen que és un senyor molt orgullós i ple de capricis estranys, dur en les seves relacions amb la gent, que ningú no es pot entendre amb ell, que tothom tremola tan bon punt sent el seu nom, que amb els preceptors (avec les outchitels) no té contemplacions. I ja n’ha fet fuetejar dos fins a la mort.

—I ara, ¿què dieu? ¿I us heu decidit a entrar al servei d’un monstre com aquest?

—¿Què hi puc fer, senyor oficial? Em proposa uns bons tractes, tres mil rubles l’any, sostre i menjar. Potser tindré més sort que els altres. Tinc una mare ja vella, li enviaré la meitat del sou perquè pugui viure; amb els diners restants, en cinc anys, hauré pogut estalviar un petit capital suficient per independitzar-me. I aleshores bonsoir, me’n vaig a París i em faig comerciant.

—¿Hi ha algú que us conegui a la casa de Troiekúrov? —preguntà el jove oficial.

—Ningú —contestà el preceptor—, m’ha fet venir de Moscou a través d’un dels seus amics, al qual em va recomanar el cuiner que té, un compatriota meu. Heu de saber que jo no tenia pas pensat fer de preceptor, sinó de pastisser, però em van dir que al vostre país l’ofici de preceptor era d’allò més lucratiu…

L’oficial anava rumiant.

—Escolteu —digué al francès, interrompent-lo—, ¿què us semblaria si, en comptes d’aquest futur que dieu, us oferissin deu mil rubles al comptat, amb la condició que retornéssiu immediatament a París?

El francès esguardà el jove oficial amb sorpresa, somrigué i sacsejà el cap.

—Els cavalls són a punt —digué el mestre de posta, que acabava d’entrar. I el criat ho confirmà.

—De seguida —respongué l’oficial—. Sortiu un moment.

El mestre de posta i el criat sortiren.

—No ho dic de broma —prosseguí en francès—, us donaré deu mil rubles, només necessito els vostres papers i la vostra absència.

Tot dient això, obrí l’arqueta i en tragué uns quants feixos de paper moneda en assignats. El francès obrí uns ulls com taronges. No sabia què pensar-ne.

—La meva absència… els meus papers —repetia ben estranyat—. Aquí teniu els meus papers… però segur que feu broma: ¿quina necessitat teniu dels meus papers?

—D’això no n’heu de fer res. Pregunto: ¿us hi aveniu, sí o no?

El francès, que encara no creia el que sentia, allargà els papers al jove oficial, que els examinà ràpidament.

—El vostre passaport… bé… La carta de recomanació, vejam. La fe de baptisme, magnífic. Doncs bé, aquí teniu els vostres diners, torneu per on heu vingut. Adéu…

El francès restà al seu lloc, com petrificat.

L’oficial tornà enrere.

—M’havia descuidat el més important: doneu-me paraula d’honor que tot això quedarà entre nosaltres, la vostra paraula d’honor.

—Paraula d’honor —respongué el francès—. Però i els meus papers, ¿què faré jo sense ells?

—A la primera ciutat que trobeu declareu que heu estat assaltat per Dubrovski. Us creuran i us donaran els certificats necessaris. Que Déu vulgui que arribeu a París ben aviat i trobeu la vostra mare amb bona salut. Adéu.

Dubrovski abandonà l’estança, muntà a la calessa i partí al galop.

El mestre de posta mirava per la finestra, i quan la calessa hagué marxat, es girà cap a la seva dona i exclamà:

—¿Saps què, Pakhómovna? Aquest era Dubrovski.

Pakhómovna es precipità a la finestra tan de pressa com li fou possible, però ja era massa tard. Dubrovski ja era lluny La dona es posà a insultar el marit.

—No tens perdó de Déu, Sídoritx, ¿per què no m’ho has dit més aviat? Li hauria pogut donar un cop d’ull, i ara, en canvi, ja puc esperar asseguda que torni! No tens consciència, de debò, gens de consciència!

El francès s’havia quedat com petrificat. El tracte amb l’oficial, els diners, tot plegat li semblava un somni. Però els feixos d’assignats eren allà, a la seva butxaca, i eren una prova eloqüent de la realitat d’aquella extraordinària aventura.

Va decidir llogar uns cavalls fins a la ciutat. El postilló el conduïa al pas i fins a la nit no albiraren la ciutat.

Abans d’arribar a la barrera d’entrada on, a tall de sentinella, hi havia una garita feta malbé, el francès donà ordre de parar, baixà de la britxka i continua a peu, després d’explicar amb signes al postilló que li donava la britxka i la maleta de propina. El postilló quedà tan sorprès d’aquella generositat com n’havia quedat el francès amb la proposta de Dubrovski. Però la conclusió que en tragué fou que l’estranger[45] havia perdut el senderi; el postilló li donà les gràcies amb una ràpida inclinació i, com que no jutjà oportú entrar a la ciutat, es dirigí a un establiment de diversió, l’amo del qual coneixia bé. Hi passà tota la nit, i l’endemà al matí se’n tornà cap a casa amb la troica i prou, sense britxka i sense maleta, amb la cara botida i els ulls vermells.

Dubrovski, en possessió dels papers del francès, es presentà amb tota gosadia, com ja hem vist, a casa de Troiekúrov i s’hi instal·là. Fossin quines fossin les seves intencions secretes (ja les coneixerem després), res no hi havia de reprensible en la seva conducta. És cert que s’ocupava poc de l’educació del petit Saixa, li deixava total llibertat per fer el que li plagués, i tampoc no era exigent en les lliçons, que li impartia per pura formalitat; per contra, seguia amb gran aplicació els progressos musicals de la seva jove alumna i sovint passava assegut amb ella hores senceres al davant del piano. Tothom s’estimava el jove preceptor: Kirila Petróvitx, per la seva audàcia i habilitat en la caça; Maria Kirílovna, pel seu zel il·limitat i les atencions deferents; Saixa, per la indulgència envers les seves entremaliadures; el servei de la casa, per la bondat i generositat, clarament incompatibles amb la seva condició. Ell mateix semblava molt unit a la família i es considerava un dels seus membres.

Havia transcorregut un mes entre la seva entrada en funcions com a preceptor i la memorable festa patronal, i ningú no sospitava que sota l’aparença de l’humil i jove francès s’ocultava el temible bandit, el sol nom del qual cobria d’espant tots els propietaris dels voltants. Durant tot aquest temps, Dubrovski no havia sortit de Pokróvskoie, però el ressò dels seus pillatges no cessava, gràcies a l’enginyosa imaginació dels habitants dels pobles, tot i que també podia ser que la seva banda hagués continuat actuant en absència del cap.

Sabent que passaria la nit a la seva mateixa cambra amb l’home que podia considerar enemic personal seu i un dels principals responsables del seu infortuni, Dubrovski no havia pogut resistir la temptació. Coneixia l’existència del saquet de cuir i va decidir apoderar-se’n. Ja hem vist la sorpresa que causà en el pobre Anton Pafnútitx amb la inesperada transformació del preceptor en bandoler.

A les nou del matí, els convidats, que havien passat la nit a Pokróvskoie, anaren acudint l’un rere l’altre al saló on ja bullia el samovar, davant del qual seia Maria Kirílovna, amb roba de matí, mentre Kirila Petróvitx, amb batí de baieta i plantofes, bevia de la seva ampla tassa, que més pareixia un cubell. Anton Pafnútitx aparegué l’últim; estava tan pàl·lid i semblava tan deprimit que el seu aspecte sobtà tothom i fins Kirila Petróvitx volgué informar-se del seu estat de salut. Spitsin respongué amb paraules sense sentit i ullava amb terror el preceptor, que era assegut allà, com si res no hagués passat. Al cap d’uns quants minuts, un criat entrà per anunciar a Spitsin que tenia la calessa a punt. Anton Pafnútitx s’afanyà a acomiadar-se i, malgrat les protestes de l’amo de la casa, abandonà l’estança immediatament i partí a corre-cuita. La gent no entenia què li havia passat, i Kirila Petróvitx decidí que es tractava d’una indigestió. Després del te i l’àpat de comiat, també els altres convidats començaren a desfilar. Pokróvskoie aviat quedà desert i tot entrà de nou en l’ordre habitual.





XII


Passaren alguns dies sense que es produís res digne de menció. La vida dels habitants de Pokróvskoie era monòtona. Kirila Petróvitx sortia cada dia a caçar; la lectura, els passeigs i les lliçons de música ocupaven el temps de Maria Kirílovna, sobretot les lliçons de música. Començava a comprendre el seu propi cor i a confessar-se, no sense un involuntari despit, que els mèrits del jove francès no la deixaven indiferent. Ell, per la seva banda, no traspassava els límits del respecte i de l’estricta decència, i així calmava l’orgull i els dubtes temorencs de la noia. Ella s’abandonava amb una confiança cada cop més i més gran a la seductora habitud. Sense Desforges s’avorria, en presència seva estava en constant atenció, volia saber el seu parer sobre totes les coses i sempre estava d’acord amb ell. Potser encara no n’estava enamorada, però el primer obstacle fortuït o una inesperada contrarietat del destí farien encendre necessàriament la flama de la passió al seu cor.

Un dia, en arribar a la sala, on l’esperava el preceptor, Maria Kirílovna remarcà amb sorpresa, en el rostre pàl·lid del jove, certa torbació. Obrí el piano, cantà algunes notes, però Dubrovski, pretextant un mal de cap, s’excusà, va interrompre la lliçó i, tot tancant la partitura, li passà dissimuladament una nota. Maria Kirílovna l’agafà, sense temps de reflexionar i se’n penedí al mateix instant, però Dubrovski ja no era a la sala. Maria Kirílovna se n’anà a la seva cambra, desplegà la nota i llegí el següent: «Sigueu avui a les set a la glorieta prop del rierol. He de parlar amb vós».

Això despertà fortament la seva curiositat. Esperava una confessió des de feia temps, la desitjava i la temia alhora. Hauria estat encantada de sentir-se confirmar allò que endevinava, però també entenia que no era convenient per a ella escoltar tal declaració d’un home que, per la seva condició, no podia esperar obtenir algun dia la seva mà. Decidí anar a la cita, però dubtava en una cosa: ¿de quina manera havia de rebre la confessió del preceptor, amb indignació aristocràtica, amb exhortacions amicals, bromejant alegrement o amb muda compassió? Mentrestant, no parava de mirar el rellotge. Es va fer fosc, encengueren les candeles, Kirila Petróvitx es posà a jugar al bòston amb uns veïns tot just arribats; el rellotge de taula tocà tres quarts de set, i Maria Kirílovna sortí furtivament al replà de l’escalinata, mirà tot a l’entorn i anà corrents cap al jardí.

La nit era fosca, el cel estava tapat, no es podia veure res a dues passes, però Maria Kirílovna caminava en la foscor per camins familiars i al cap d’uns instants es trobava a la glorieta. Allà s’aturà amb la intenció de recuperar l’alè i comparèixer davant de Desforges amb un posat indiferent i assossegat. Però Desforges ja era al seu davant.

—Us agraeixo —li digué amb una veu dolça i trista— que no hàgiu desatès el meu prec. M’hauria sumit en la desesperació si no hi haguéssiu consentit.

Maria Kirílovna respongué amb una frase preparada:

—Espero que no m’obligueu a penedir-me de la meva indulgència.

Ell callava i semblava voler reunir ànims suficients.

—Les circumstàncies exigeixen… em veig obligat a deixar-vos —digué finalment—. Aviat possiblement sentireu parlar de mi. Però abans de separar-nos, vull donar-vos una explicació…

Maria Kirílovna no respongué res. En aquelles paraules veia el preàmbul de la confessió esperada.

—Jo no sóc pas qui suposeu que sóc —prosseguí, tot acotant el cap—, no sóc el francès Desforges, sóc Dubrovski.

Maria Kirílovna va fer un crit.

—No tingueu por, per l’amor de Déu, no heu de tenir por del meu nom. Sí, sóc el malaurat a qui el vostre pare va prendre fins l’últim mos de pa, a qui va foragitar de la casa paterna i a qui ha enviat a fer de bandit pels camins. Però no heu de témer res de mi, ni per vós ni per ell. Tot s’ha acabat. Ja l’hi he perdonat. Però que consti que l’heu salvat vós. El meu primer fet sagnant estava destinat a ell. Jo rondava la casa, buscant l’indret on calaria foc, per on entraria a la seva cambra i li tallaria tota via de fugida… En aquell moment vàreu passar prop de mi, com una aparició celestial i el meu cor se sentí apaivagat. Vaig comprendre que la casa on vós vivíeu era sagrada, i que cap ésser unit a vós per lligams de sang no podia caure sota la meva maledicció. Vaig renunciar a la venjança com a una follia. Dies sencers vaig rondar entorn dels jardins de Pokróvskoie, esperant veure de lluny el vostre vestit blanc. Us seguia en les vostres imprudents passejades, esquitllant-me darrere dels arbustos, feliç de pensar que us protegia, que per vós no hi havia perill allà on jo em trobés secretament. A la fi es presentà l’ocasió. Em vaig establir a casa vostra. I aquestes tres setmanes han estat dies de felicitat per a mi. El record que en guardo serà la consolació de la meva trista vida… Avui he rebut una notícia que em farà impossible restar més temps aquí. Us deixaré avui mateix… ara mateix… Però abans m’havia de sincerar amb vós, per tal que no em maleïu ni em menyspreeu. Penseu alguna vegada en Dubrovski. Sapigueu que havia nascut per a un altre destí, que la seva ànima ha estat capaç d’estimar-vos, que mai…

Aleshores se sentí un lleuger xiulet i Dubrovski callà. Agafà la mà de Maixa i hi estampà els seus llavis ardents. El xiulet es repetí.

—Adéu —digué Dubrovski—, em criden, un instant més podria perdre’m.

S’allunyà i Maria Kirílovna es quedà immòbil. Dubrovski tornà enrere i li agafà la mà novament.

—Si algun dia —li digué amb una veu tendra i penetrant—, si algun dia us arribés cap desgràcia i no poguéssiu esperar de ningú ni ajuda ni protecció, prometeu-me que llavors recorrereu a mi, que m’exigireu el que sigui per a la vostra salvació. ¿Em prometeu no rebutjar la meva abnegació?

Maria Kirílovna plorava en silenci. El xiulet se sentí per tercera vegada.

—Em perdreu! —exclamà Dubrovski—. Però no us deixaré sense que m’hàgiu donat resposta. ¿M’ho prometeu, sí o no?

—Ho prometo —murmurà la infortunada noia.

Trasbalsada per la seva entrevista amb Dubrovski, Maria Kirílovna tornava del jardí cap a casa. Li semblà que tothom corria amunt i avall, la casa anava en doina, al pati hi havia una munió de gent, davant de l’escalinata hi havia una troica parada, de lluny li arribà la veu de Kirila Petróvitx i s’afanyà a entrar a l’habitació, per evitar que s’adonessin de la seva absència. A la sala es trobà amb el seu pare, els convidats envoltaven l’ispràvnik, que ja coneixem, i li adreçaven tot de preguntes. L’ispràvnik, amb uniforme de viatge, armat de cap a peus, responia amb aire misteriós i preocupat.

—¿On eres, Maixa? —preguntà Kirila Petróvitx—. ¿No has trobat pas Mr. Desforges?

Maixa amb prou feines pogué respondre negativament.

—Et pots imginar —prosseguí Kirila Petróvitx— que l’ispràvnik ha vingut a detenir-lo i em diu que està segur que es tracta de Dubrovski en persona!

—Totes les senyes concorden, Excel·lència —digué l’ispràvnik amb respecte.

—Au, germà —tallà Kirila Petróvitx—, aneu a passeig, tu i les teves senyes! No et penso lliurar el francès sense haver aclarit jo mateix aquest afer. ¿Com pots creure en la paraula d’Anton Pafnútitx, que és un covard i un mentider? Ho ha somiat, això que el preceptor volia prendre-l’hi tot! ¿Per què no me’n va dir res aquell mateix matí?

—El francès l’havia espantat, Excel·lència —respongué l’ispràvnik—, i li va fer jurar silenci…

—Falòrnies! —resolgué Kirila Petróvitx—. Ara mateix penso treure’n l’aigua clara. ¿On és el preceptor? —preguntà a un criat que acabava d’entrar.

—No el trobem enlloc, senyor —respongué el criat.

—Doncs que el busquin bé —exclamà Troiekúrov, que ja començava a tenir dubtes—. Deixa’m veure les teves famoses senyes —digué a l’ispràvnik, que li allargà el paper a l’instant—. Hmm, hmm, vint-i-tres anys… Sí, bé, és cert, però això no prova res encara. ¿On és el preceptor?

—No el trobem, senyor —va ser de nou la resposta.

Kirila Petróvitx començà a sentir-se inquiet. Maria Kirílovna estava més morta que viva.

—Estàs pàl·lida, Maixa —li féu observar el pare—, ¿que t’han espantat?

—No, pare —respongué Maixa—, tinc mal de cap.

—Vés a la teva cambra, Maixa, i no passis ànsia.

Maixa li besà la mà i se n’anà ràpidament a la seva habitació; allà es llançà sobre el llit i esclatà en sanglots histèrics. Acudiren les serventes, la desvestiren i feina tingueren per poder calmar-la amb aigua freda i tota mena d’esperits; a la fi, l’acotxaren i s’endormiscà.

Mentrestant, el francès continuava introbable. Kirila Petróvitx anava amunt i avall de la sala, xiulant amb posat terrible les notes de «Ressona, tro de la victòria». Els convidats murmuraven entre ells, l’ispràvnik semblava ben avergonyit… el francès no aparegué. Probablement l’havien advertit i s’havia fet fonedís. Però ¿qui l’havia advertit i com? Això continuava sent un misteri.

Tocaren les onze i ningú no pensava a dormir. Finalment, Kirila Petróvitx, enfadat, digué a l’ispràvnik:

—¿I què, doncs? ¿Et penses quedar aquí fins que es faci de dia? Casa meva no és un hostal, i no sera amb la teva traça, germà, que atraparem Dubrovski, si és que es tracta de Dubrovski. Toca el dos a casa teva, i d’ara endavant procura ser més espavilat. I vosaltres també, ja és hora que torneu a casa —prosseguí, adreçant-se als convidats—. Feu enganxar els carruatges, que jo me’n vaig a dormir.

D’aquesta manera tan poc gentil s’acomiadà Troiekúrov dels seus convidats!





XIII


Passà algun temps sense que s’esdevingués res de notable. Però a l’inici de l’estiu següent es van produir grans canvis en la vida familiar de Kirila Petróvitx.

A trenta verstes de casa seva es trobava la rica hisenda del príncep Vereiski. El príncep havia viscut força temps a l’estranger, tots els seus béns els havia administrat un comandant retirat, i no hi havia hagut cap mena de relació entre Pokróvskoie i Arbàtovo. Però a la darreria de maig, el príncep retornà de l’estranger i arribà a les seves terres, que mai no havia vist encara. Acostumat a les distraccions, no podia suportar l’aïllament, i tres dies després de la seva arribada es presentà a la mansió de Troiekúrov, a qui havia conegut en altre temps.

El príncep rondava la cinquantena, però semblava força més vell. Els excessos de tota mena havien deteriorat la seva salut i l’havien marcat amb la seva empremta inesborrable. Malgrat tot, tenia aspecte d’home ben plantat i agradable, i el costum de viure sempre en societat li donava un cert aire amable sobretot amb les dones. Tenia una necessitat de distracció mai satisfeta i s’avorria constantment. Kirila Petróvitx se sentí d’allò més complagut amb la seva visita, que considerà com una mostra d’estima per part d’un home que coneixia el gran món. Seguint el seu costum, l’obsequià amb una inspecció a les seves instal·lacions i el portà a la gossera. Però el príncep de poc no s’ofegà en aquella atmosfera que pudia a gos, i s’afanyà a sortir, tapant-se el nas amb el seu mocador perfumat. L’antic jardí, amb els seus til·lers podats, l’estany quadrat i les bancades regulars no foren del seu gust; li agradaven més els jardins a l’anglesa i el que s’anomena «la natura», però, tot i amb això, no deixava d’admirar i de lloar. Un criat vingué a anunciar que l’àpat era a punt. Anaren a dinar. El príncep coixejava, fatigat de la passejada, i ja es penedia de la seva visita.

Però a la sala els va rebre Maria Kirílovna i el vell quedà colpit per la seva bellesa. Troiekúrov col·locà el convidat al costat d’ella. El príncep s’animà amb aquella presència, es mostrà alegre i aconseguí diverses vegades atraure l’atenció de la noia amb les seves curioses contalles. Després de dinar, Kirila Petróvitx proposà una sortida a cavall, però el príncep s’excusà mostrant les seves botes de vellut i queixant-se del seu poagre, tot fent broma. Preferí una passejada amb lineika[46] per tal de no haver-se de separar de la gentil veïna. Enganxaren la lineika. Els dos vells i la noia s’hi encabiren i partiren. La conversa no parava. Maria Kirílovna escoltava amb satisfacció els compliments afalagadors i plens d’humor de l’home de món, quan tot d’una Vereiski, girant-se cap a Kirila Petróvitx, li preguntà què era aquell edifici calcinat i si li pertanyia… Kirila Petróvitx corrugà les celles; els records que desvetllava en ell la finca incendiada li resultaven desagradables. Respongué que la terra ara era seva i que havia pertangut anteriorment a Dubrovski.

—¿A Dubrovski? —repetí Vereiski—. ¿Com, al cèlebre bandit?

—Al seu pare —respongué Troiekúrov—, que també era un bon tros de bandoler.

—¿I on és ara el nostre Rinaldo?[47] ¿És viu? ¿L’han agafat?

—Viu i en plena llibertat, i no l’agafarem pas mentre els ispràvniks vagin d’acord amb els lladres. I a propòsit, príncep, ¿no et va fer Dubrovski algunes visites a Arbàtovo?

—Sí, l’any passat crec que va cremar o furtar alguna cosa… ¿No és cert, Maria Kirílovna, que fóra interessant conèixer més íntimament aquest heroi romàntic?

—¿Dius interessant? —intervingué Troiekúrov—. Ja el coneix: li ensenyà música durant tres setmanes senceres, i gràcies a Déu no va cobrar res per les lliçons.

Aleshores, Kirila Petróvitx començà a explicar la història del seu preceptor francès. Maria Kirílovna semblava estar sobre brases roents, Vereiski escoltava amb molta atenció, ho trobà tot plegat molt estrany i canvià de conversa. De retorn a Prokóvskoie, ordenà que li portessin la carrossa i, malgrat la insistència de Troiekúrov, que el convidava a passar la nit allà, el príncep partí immediatament després del te. Però abans encara pregà al seu amfitrió que li retornés la visita juntament amb Maria Kirílovna, i l’orgullós amfitrió l’hi va prometre, car, salvant el títol principesc, les dues estrelles[48] i les tres mil ànimes del seu patrimoni, podia considerar fins a cert punt el príncep Vereiski com el seu igual.

Dos dies després d’aquesta visita, Kirila Petróvitx anà amb la seva filla, de convidats, a casa del príncep Vereiski. En acostar-se a Arbàtovo, no es va poder estar d’admirar les isbes netes i alegres dels pagesos i la mansió senyorial de pedra, construïda a l’estil dels castells anglesos. Davant de la casa s’estenia un prat d’un verd intens, en el qual pasturaven tot de vaques suïsses, fent sonar les esquelles. Un ampli parc envoltava la casa per totes bandes. L’amfitrió acollí els convidats al replà de l’escalinata i oferí el seu braç a la bella jove; entraren a un magnífic saló on hi havia parada una taula amb coberts per a tres persones. El príncep conduí els convidats fins a una finestra des d’on s’albirava una esplèndida vista. El Volga fluïa davant de les finestres, barques carregades, amb les veles al vent, lliscaven al llarg del riu, i també petites embarcacions de pescadors, d’aquelles anomenades de forma ben expressiva «mata-ànimes». A l’altra banda del riu, s’estenien turons i camps, i alguns poblets animaven el paisatge. Després anaren a visitar la galeria de pintures que el príncep havia adquirit a l’estranger. L’amfitrió explicava a Maria Kirílovna el tema dels quadres, la història dels pintors, les qualitats i els defectes de les pintures. En parlava no amb el llenguatge convencional de l’entès pedant, sinó amb sentiment i imaginació. Maria Kirílovna l’escoltava amb plaer. S’entaularen. Troiekúrov féu complida justícia als vins del príncep i al talent del seu cuiner; Maria Kirílovna, per la seva banda, no experimentava ni la més petita torbació o molèstia pel fet de conversar amb un home que era la segona vegada que veia a la vida. Després del dinar, l’amo de la casa va proposar als seus invitats d’anar al jardí. Van prendre el cafè en un quiosc a la vora d’un extens llac, sembrat d’illes. Tot d’una sonà una música d’instruments de vent, i una barca amb sis remers, atracà just davant del quiosc. Passejaren pel llac, vorejaren les illetes i en visitaren diverses: en una hi descobriren una estàtua de marbre; en una altra una gruta solitària; en una tercera, un monument amb una inscripció misteriosa que desvetllà en Maria Kirílovna una curiositat de noieta, no satisfeta plenament per les explicacions corteses, però reticents del príncep. El temps passà sense adonar-se’n i començà a fosquejar. El príncep, amb el pretext de la fresca i de la humitat, s’afanyà a tornar a casa; el samovar ja els esperava. El príncep pregà a Maria Kirílovna que fes de senyora de la casa d’un vell solter. Ella serví el te, tot escoltant les contalles inacabables de l’amable conversador; de sobte, se sentí una detonació, i un coet il·luminà el cel. El príncep allargà un xal a Maria Kirílovna i la féu passar amb el seu pare al balcó. Davant de la casa, enmig de la foscor, tot de focs multicolors esclataven, giravoltaven i s’elevaven en forma d’espigues, de palmeres, de brolladors, caient com una pluja d’estrelletes que s’apagaven per sorgir de nou. Maria Kirílovna es divertia com una criatura. El príncep Vereiski estava encantat de veure-la meravellada, i Troiekúrov se sentia enormement content del príncep, perquè tous les frais[49] de què feia gala el príncep eren per a ell mostres d’estimació i desig de complaure’l.

El sopar, en la seva dignitat, no tingué res a envejar del dinar. Els convidats es retiraren a les cambres que tenien preparades, i l’endemà al matí s’acomiadaren del seu amable amfitrió, amb la promesa mútua d’una prompta retrobada.





XIV


Maria Kirílovna era a la seva habitació, asseguda al costat de la finestra oberta, amb el seu tambor de brodar. Ella no es confonia de sedes com feia l’amant de Conrad, que en la seva distracció amorosa brodava una rosa amb seda verda[50]. Sota la seva agulla, el canemàs reproduïa sense cap error el dibuix de l’original, per bé que els seus pensaments no estaven per la labor, sinó ben lluny.

De sobte, una mà passà a través de la finestra sense fer soroll, algú deixà damunt del tambor una carta i desaparegué, abans que Maria Kirílovna tingués temps de reaccionar. En aquell mateix moment entrà un criat per dir-li que Kirila Petróvitx la volia veure. La noia amagà tota tremolosa la carta sota el mantellet i anà corrents a veure el seu pare al gabinet.

Kirila Petróvitx no estava sol. El príncep Vereiski seia al seu costat. Quan Maria Kirílovna entrà, el príncep s’alçà i s’inclinà silenciosament, però amb una torbació gens habitual en ell.

—Acosta’t, Maixa —digué Kirila Petróvitx—, t’he de donar una notícia que espero que et sigui plaent. Aquí tens un promès, el príncep ha demanat la teva mà.

Maixa quedà esbalaïda, una pal·lidesa mortal li cobrí el rostre. Restà callada. El príncep se li acostà, li prengué la mà i li demanà emocionat si consentiria a fer-lo feliç. Maixa continuà callada.

—I és clar que hi consent, i tant! —digué Kirila Petróvitx—. Però ja saps, príncep, que a les noies se’ls fa difícil pronunciar aquesta paraula. Au, fills meus, beseu-vos i sigueu feliços.

Maixa s’estava dreta, absolutament immòbil, el vell príncep li besà la mà, tot d’una les llàgrimes rodolaren per les pàl·lides galtes de la noia. El príncep va arrufar lleugerament les celles.

—Au, va, va —digué Kirila Petróvitx—, vés a eixugar-te aquestes llàgrimes i torna ben alegre a estar amb nosaltres. Totes ploren davant del prometatge —prosseguí, adreçant-se a Vereiski—, és habitual en elles… Ara, príncep, parlem una mica de negocis, és a dir, del dot.

Maria Kirílovna aprofità apressadament el permís de retirar-se. Se n’anà corrents a la seva cambra, s’hi tancà amb clau i deixà fluir les llàgrimes sense fre, imaginant-se ja casada amb el vell príncep; tot d’un plegat li resultava odiós i repugnant… el matrimoni l’espantava com si es tractés del patíbul, de la tomba… «No, no, es repetia en el seu desesper, abans morir, abans el convent, abans anar-me’n amb Dubrovski». Aleshores recordà la carta i es precipità a llegir-la amb avidesa, pressentint que era d’ell. Efectivament, ell mateix l’havia escrita, i només contenia aquestes paraules: «Aquest vespre a les deu, al lloc de sempre».





XV


La lluna brillava, la nit de juliol era encalmada, de tant en tant es girava una lleugera brisa, i un suau murmuri recorria tot el jardí.

Com una ombra lleugera, la bella jove s’acostà al lloc convingut per a la cita. No s’hi veia ningú encara. De sobte, sorgint de darrere de la glorieta, aparegué Dubrovski al seu davant.

—Ho sé tot —li digué en veu baixa i trista—. ¿Recordeu la vostra promesa?

—M’oferiu la vostra protecció —respongué Maixa—, però, i no us sàpiga greu, m’esparvera la idea. ¿De quina manera em podeu socórrer?

—Podria alliberar-vos de l’home que detesteu.

—Per l’amor de Déu, no el toqueu pas, ni pensaments de fer-li res, si és que m’estimeu, no vull ser la causa de cap desgràcia…

—No el tocaré, la vostra voluntat és sagrada per a mi. Us deu la vida. Mai no es cometrà cap infàmia en nom vostre. Heu de ser pura fins i tot en els meus crims. Però ¿com salvar-vos d’un pare cruel?

—Encara hi ha esperança. Espero que les meves llàgrimes i el meu desesper el commoguin. És caparrut, però m’estima tant!

—No espereu vanament: en aquestes llàgrimes només hi veurà la timidesa habitual i la repulsió comuna a totes les noies que van al matrimoni no per amor, sinó per interessos. ¿I si s’entesta a procurar-vos la felicitat a desgrat vostre? ¿I si us vol dur forçada a l’altar per lligar per sempre el vostre destí al d’un vell espòs?

—Aleshores, aleshores no hi haurà res més a fer, veniu-me a buscar, seré la vostra dona.

Dubrovski tingué un calfred, el seu rostre pàl·lid es cobrí tot seguit d’un intens enrojolament i a l’instant següent ja estava més pàl·lid que abans. Callà durant una estona, amb el cap cot.

—Reuniu totes les forces de la vostra ànima, supliqueu el vostre pare, llanceu-vos als seus peus: pinteu-li tot l’horror del vostre futur, la vostra joventut marcint-se al costat d’un vell dèbil i dissolut, decidiu-vos per una cruel explicació: digueu que si es mostra inflexible, vós… vós trobareu una protecció terrible… digueu-li que la riquesa no us procurarà ni un sol instant de felicitat, que el luxe només consola els pobres i encara tan sols uns pocs moments, per la falta de costum. No ho deixeu estar, no tingueu por ni de la seva còlera ni de les seves amenaces, mentre quedi ni que sigui un bri d’esperança, per l’amor de Déu, no hi renuncieu. I si ja no queda altre mitjà…

Aleshores Dubrovski es tapà la cara amb les mans, semblava sufocar-se. Maixa plorava…

—Pobre, pobre destí meu! —digué ell, sospirant amargament—. Per vós hauria donat la meva vida; veure-us de lluny, acariciar la vostra mà era per a mi una embriaguesa. I quan tinc l’ocasió de poder-vos estrènyer contra el meu cor bategant i dir-vos: «Àngel meu, morim junts!», miserable de mi, em veig obligat a evitar la felicitat, em veig obligat a apartar-la amb totes les forces… No goso caure als vostres peus i donar gràcies al cel per una recompensa inconcebible i immerescuda. Oh, com hauria d’odiar aquest home!… Però sento que en el meu cor ara no hi té cabuda l’odi.

Dolçament l’abraçà per l’esvelta cintura i dolçament l’atragué cap al seu pit. Ella reposà el cap en confiança sobre l’espatlla del jove bandit. Tots dos callaven. El temps volava.

—Ja és hora —digué finalment Maixa.

Dubrovski féu com si sortís d’un estat hipnòtic. Li agafà la mà i li posà un anell al dit.

—Si decidiu recórrer a mi —digué—, porteu l’anell aquí, dipositeu-lo en la cavitat d’aquesta alzina, i jo ja sabré què fer.

Dubrovski li besà la mà i desaparegué entre els arbres.





XVI


Les esposalles del príncep Vereiski ja no eren un secret per al veïnat. Kirila Petróvitx rebia tot de felicitacions, es preparaven les noces. Maixa posposava dia rere dia l’explicació decisiva. Mentrestant, les seves relacions amb el vell promès eren fredes i forçades, tot i que el príncep no se’n preocupava. No li importava gaire no ser estimat, un cop satisfet amb aquell mut consentiment.

Però el temps passava. Maixa decidí finalment actuar i va escriure una carta al príncep Vereiski; intentava desvetllar en el seu cor un sentiment de generositat, li confessava francament que no sentia per ell ni el més petit afecte, li suplicava que renunciés a la seva mà i que s’erigís en defensor d’ella davant l’autoritat paterna. Va fer arribar d’amagat la carta al príncep Vereiski, el qual la llegí a soles sense sentir-se ni poc ni gens emocionat per la sinceritat de la seva promesa. Al contrari, encara veié més necessari apressar el casament, i en aquest sentit estimà que calia ensenyar la carta al seu futur sogre.

Kirila Petróvitx s’enfurismà; el príncep amb prou feines pogué persuadir-lo de no donar entenent a Maixa que coneixia la carta. Kirila Petróvitx estigué d’acord a no parlar-n’hi, però, en canvi, decidí no perdre més temps i fixà el casament per a l’endemà mateix. El príncep ho trobà d’allò més raonable, anà a trobar la seva promesa i li digué que la seva carta l’havia entristit molt, però que confiava merèixer amb el temps la seva estimació, que la sola idea de perdre-la li era penosa de suportar i que no tenia la força de consentir la seva pròpia sentència de mort. Dit això, li besà la mà respectuosament i se n’anà sense haver-li dit ni una sola paraula de la decisió de Kirila Petróvitx. Però tan bon punt abandonà la casa, el pare entrà i ordenà a la seva filla que estigués preparada per l’endemà al matí. Maria Kirílovna, ja trasbalsada per l’explicació del príncep, esclatà en plors i es llançà als peus del seu pare.

—Pare meu —exclamà amb veu planyívola—, pare meu, no vulgueu la meva desgràcia, no estimo el príncep, no vull ser la seva dona…

—¿Què significa això? —digué amb veu terrible Kirila Petróvitx—. Fins ara guardaves silenci i hi consenties, i ara que està tot decidit ¿has de sortir amb els teus capricis i negar-t’hi? No facis ximpleries; així no aconseguiràs res de mi.

—No causeu la meva desgràcia —repetia la pobra Maixa—, ¿per què voleu apartar-me de vós i lliurar-me a un home que no estimo? ¿Esteu potser cansat de mi? Jo vull quedar-me amb vós com fins ara. Pare meu, sense mi us sentireu trist, i més trist encara quan pensareu que sóc molt desgraciada, pare meu: no m’hi forceu, no vull casar-me jo…

Kirila Petróvitx se sentí commogut, però dissimulà la seva torbació i, després d’haver-la rebutjat, li digué amb rudesa:

—Tot això són bestieses, ¿ho sents? Jo sé millor que tu què convé a la teva felicitat. Les teves llàgrimes no serviran de res, demà passat serà el dia del teu casament.

—¿Demà passat? —cridà Maixa—. Déu meu! No, no, no és possible, això no serà. Pare meu, escolteu, si ja heu decidit fer-me desgraciada, jo trobaré un defensor que ni tan sols us imagineu, ja ho veureu, us esgarrifareu quan sapigueu a quin extrem m’heu conduït.

—¿Què? ¿Què? —digué Troiekúrov—. Ara amenaces! ¿Tu m’amenaces, filla insolent? ¿Saps que puc fer amb tu el que a mi em sembli? I encara goses amenaçar-me amb un defensor! Vejam qui serà aquest defensor!

—Vladímir Dubrovski —respongué Maixa amb desesper.

Kirila Petróvitx pensà que la noia havia perdut el senderi, i se la mirà estupefacte.

—Molt bé —li digué, després d’uns instants de silenci—, ja pots anar esperant el salvador que vulguis, però mentrestant et quedaràs tancada en aquesta cambra, i no en sortiràs fins al moment de la boda.

Amb aquestes paraules, Kirila Petróvitx sortí i tancà la porta amb clau.

La pobra noia plorà llarga estona, imaginant-se tot el que l’esperava, però la tempestuosa declaració li havia alleugerit el cor, i ara podia reflexionar amb calma sobre la seva sort i el que li tocava fer. El principal per a ella era escapar-se d’un odiós casament; esdevenir l’esposa d’un bandit li semblava el paradís comparat amb la sort que li havien preparat. Contemplà l’anell que li havia deixat Dubrovski. Desitjava ardentment veure’l cara a cara i demanar-li consell una vegada més abans del moment decisiu. Un pressentiment li deia que a la nit trobaria Dubrovski al jardí, prop de la glorieta; decidí anar-hi i esperar-l’hi així que comencés a fer-se fosc. Es va fer fosc. Maixa es preparà, però la seva porta estava tancada amb clau. Una serventa li respongué des del darrere de la porta que Kirila Petróvitx havia donat ordres de no deixar-la sortir. Estava presonera. Profundament ofesa, s’assegué a la finestra i s’hi quedà fins ben entrada la nit sense treure’s la roba, contemplant immòbil el cel fosc. A trenc d’alba s’endormiscà, però tristes visions pertorbaren el seu son lleuger, i aviat els raigs del sol ixent la desvetllaren.





XVII


Es despertà, i amb el seu primer pensament se li representà tot l’horror de la seva situació. Va trucar, entrà la serventa, i aquesta, davant de les preguntes de Maixa, respongué que Kirila Petróvitx se n’havia anat al vespre a Arbàtovo i havia tornat tard, que havia deixat ordres estrictes de no deixar-la sortir de l’habitació i de no permetre que ningú li parlés, però que, d’altra banda, no es veia cap preparatiu especial per a les noces, tret que el popa tenia ordres de no allunyar-se del poble per cap motiu. Un cop donades les notícies, la serventa deixà sola Maria Kirílovna, assegurant-se de tancar altra vegada la porta amb clau.

Les seves paraules van exasperar la jove presonera, el cap li bullia, se li agitava la sang, i finalment decidí fer saber a Dubrovski tot el que passava. Es posà a buscar la manera de fer arribar l’anell a la cavitat secreta de l’alzina. En aquell moment, una pedreta colpejà la finestra, fent dringar el vidre, i Maria Kirílovna donà una ullada al pati; allà hi va veure el petit Saixa que li feia signes misteriosos. Ella coneixia la devoció que el nen li tenia i s’alegrà de veure’l.

Obrí la finestra.

—Hola, Saixa —digué—, ¿per què em crides?

—He vingut per saber si necessites alguna cosa, germaneta. El pare està enfadat i ha prohibit a tothom de la casa obeir-te, però demana’m el que vulguis, i faré el que sigui per tu.

—Gràcies, Saixa del meu cor, escolta: ¿coneixes la vella alzina foradada que hi ha a prop de la glorieta?

—Sí, germaneta, ja sé quina vols dir.

—Bé, doncs, si m’estimes, vés-hi corrents i posa en el forat aquest anell que et dono, però vigila que no et vegi ningú.

Dit això, li llançà l’anell i tancà la finestra.

El petit recollí l’anell, se n’anà a corre-cuita i en tres minuts es trobà davant de l’arbre convingut. Allà s’aturà una mica, tot esbufegant, mirà tot a l’entorn i diposità l’anell a la cavitat. Un cop duta a terme satisfactòriament la missió encomanada, volia anar a informar-ne Maria Kirílovna de seguida, quan tot de sobte un minyó pèl-roig, esparracat i guenyo, sorgí de darrere la glorieta, es precipità cap a l’alzina i introduí la mà a la cavitat. Saixa, més àgil que un esquirol, es llançà sobre el noiet i l’aferrà amb les dues mans.

—¿Què hi fas tu, aquí? —li preguntà en to amenaçador.

—¿I a tu què t’importa? —respongué el noiet, mirant d’alliberar-se’n.

—Deixa aquest anell, ros de mal pèl —cridà Saixa—, o ja t’ensenyaré jo el que cal…

A tall de resposta, l’altre li donà un cop de puny a la cara, però Saixa no el deixà anar i es posà a cridar amb totes les forces.

—Al lladre, al lladre, aquí, ajuda!

El noiet s’esforçava a deseixir-se de les grapes que l’aferraven; semblava tenir dos anys més que Saixa i ser molt més fort, però Saixa era més àgil. Van estar lluitant uns quants minuts, i finalment el cap de panotxa guanyà. Va fer caure a terra Saixa i l’agafà pel coll.

Però en aquell mateix moment una mà forta l’estirà pels rossos i eriçats cabells, i Stepan, el jardiner, l’alçà de terra un pam i mig.

—Ei, rossa bestiola —digué el jardiner—, ¿com goses pegar el senyoret?

Saixa havia aprofitat l’avinentesa per aixecar-se i acomodar-se la roba.

—M’has agafat per sota les aixelles —digué—, si no, no m’hauries fet caure. Torna’m de seguida l’anell i toca el dos.

—Ara hi corro! —exclamà el cap de panotxa, i amb una ràpida girada aconseguí alliberar la seva rossa mata de cabells de la mà de Stepan. Llavors fugí corrents, però Saixa l’atrapà, li donà un cop a l’esquena i el deixà estirat a terra tan llarg com era. El jardiner l’agafà de nou i el lligà amb el cinturó.

—Torna’m l’anell! —cridava Saixa.

—Espera, barin —digué Stepan—, el portarem davant de l’intendent perquè se n’encarregui.

El jardiner conduí el presoner al pati de la casa, seguit de Saixa que es mirava amb preocupació la roba feta malbé i tacada de verd. De sobte, es trobaren davant per davant de Kirila Petróvitx que es dirigia a inspeccionar les quadres.

—¿Què passa aquí? —preguntà a Stepan.

Stepan li explicà en poques paraules tot el que s’havia esdevingut i Kirila Petróvitx escoltava amb atenció.

—Tu, trapella —digué, adreçant-se a Saixa—, ¿per què t’has barallat amb ell?

—Ha robat l’anell del forat de l’alzina, pare meu, ordeneu-li que me’l torni.

—¿Quin anell? ¿De quin forat?

—El que la Maria em… l’anell que…

Saixa se sentí confús i s’embarbussà. Kirila Petróvitx arrufà les celles i digué, brandant el cap:

—Això vol dir que la Maixa hi està barrejada. Confessa-ho tot, o faré que et donin tants assots que sempre més te’n recordaràs.

—Us juro, pare… jo, pare meu… a mi Maria Kirílovna no m’ha ordenat res, pare meu.

—Stepan, vés a tallar una bona vara de bedoll, ben tendra…

—Espereu, pare meu… us ho diré tot. Avui, quan jugava pel pati, la Maria Kirílovna ha obert la finestra i jo m’hi he acostat; la meva germaneta, sense voler, ha deixat caure un anell i jo l’he anat a amagar al forat de l’arbre, i… i… llavors aquest cap de panotxa m’ha volgut robar l’anell.

—L’ha deixat caure sense voler i tu el volies amagar, oi?… Stepan, vés a buscar la vara.

—Paret meu, espereu, ho diré tot. La meva germaneta m’ha fet anar corrents a l’alzina a posar l’anell al forat, jo he corregut fins allà i hi he posat l’anell, llavors aquest brivall…

Kirila Petróvitx es girà cap al brivall i li demanà amb veu amenaçadora:

—¿De qui ets tu?

—Sóc serf dels senyors Dubrovski —respongué el noiet pèl-roig.

La cara de Kirila Petróvitx s’enfosquí.

—Pel que es veu, no em reconeixes com a senyor teu. Està bé. ¿Què hi feies al meu jardí?

—Robar gerds —respongué el minyó amb gran impassibilitat.

—Bé, vaja! —observà Kirila Petróvitx—. El criat ha sortit igual que l’amo! Tal popa, tal parròquia! Però ¿és que ara els gerds es fan a les alzines, a casa meva?

El minyó no contestà res.

—Pare meu, feu-li retornar l’anell —digué Saixa.

—Silenci, Aleksandr —respongué Kirila Petróvitx—, no oblidis que hem de passar comptes tu i jo. Vés-te’n a l’habitació. I tu, guenyo, fas pinta de ser un bon trapella. Torna l’anell i vés-te’n a casa.

El minyó obrí el puny i mostrà que no tenia res a la mà.

—Si m’ho confesses tot, no et faré assotar, i encara et donaré cinc copecs de propinia. Si no, ja saps el que t’espera. ¿I bé, què?

El noiet no respongué ni un mot i continuava dret, cap cot i fent el posat d’un veritable ximple.

—Molt bé, doncs —digué Kirila Petróvitx—, tanqueu-lo a qualsevol lloc i vigileu que no s’escapi, o us arrencaré la pell a tots.

Stepan s’endugué el minyó al colomar, l’hi tancà i en confià la vigilància a Agàfia, la vella encarregada de l’aviram.

—I ara aneu a la ciutat a buscar l’ispràvnik —digué Kirila Petróvitx, seguint amb la mirada el minyó—. I que sigui de seguida!

«No hi ha dubte. Ha continuat relacionant-se amb el maleït Dubrovski. Però ¿li ha demanat realment socors?», pensava Troiekúrov, caminant amunt i avall de l’estança i xiulant amb ràbia el Tro de la victòria. «Potser al final hauré trobar la manera de seguir-li la pista, i ara no se’ns escaparà. Aprofitarem l’ocasió. Vaja! Una campaneta! Gràcies a Déu, aquí tenim l’ispràvnik!».

—Ei, porteu-me aquí el minyó que han agafat.

Mentrestant, una telega havia entrat al pati i l’ispràvnik que ja coneixem penetrà a l’estança ple de pols.

—Una notícia sonada —digué Kirila Petróvitx—, ja tinc Dubrovski.

—Gràcies a Déu, Excel·lència! —digué l’ispràvnik amb cara de satisfacció—. ¿I on el teniu?

—No és ben bé Dubrovski, sinó un de la seva colla. Ara el portaran. Ens ajudarà a capturar l’ataman[51] en persona. Aquí el tenim.

L’ispràvnik, que s’esperava veure un temible bandit, quedà sorprès de trobar-se un noiet de tretze anys, d’aspecte força esquifit. Es girà cap a Troiekúrov desconcertat i esperà explicacions. Kirila Petróvitx aleshores es posà a explicar l’incident del matí, però sense esmentar per res Maria Kirílovna. L’ispràvnik l’escoltà atentament, contemplant sense parar aquell jove brivall que, fent encara l’orni, no semblava prestar cap mena d’atenció a res del que passava al seu voltant.

—¿Em permetria Vostra Excel·lència unes paraules a soles? —digué finalment l’ispràvnik.

Kirila Petróvitx el dugué a una altra estança i tancà la porta amb clau darrere seu. Al cap de mitja hora, van retornar a la sala, on el presoner esperava que es decidís la seva sort.

—El senyor volia —li digué l’ispràvnik— tancar-te a la presó de la ciutat, fer-te assotar i després dur-te a un correccional, però he pledejat a favor teu i he obtingut el teu perdó. Deslligueu-lo.

Deslligaren el noiet.

—Dóna gràcies al senyor —digué l’ispràvnik.

El minyó avançà cap a Troiekúrov i li besà la mà.

—Vés-te’n cap a casa —li digué Kirila Petróvitx—, i d’ara endavant no robis gerds a les cavitats dels arbres.

El noiet sortí, baixà l’escalinata tot saltant d’alegria i marxà corrents camps a través sense mirar enrere, en direcció a Kisteniovka. En arribar al poblat, s’aturà davant d’una petita isba mig derruïda, la primera de l’indret, i tustà a la finestreta. La finestreta s’obrí i aparegué una vella.

—Àvia, pa —digué el minyó—, no he menjat res des del matí, em moro de gana.

—Ah, ets tu, Mítia[52], ¿on t’havies ficat, dimoniet? —respongué la vella.

—Ja t’ho explicaré després, àvia; per l’amor de Déu, pa!

—Doncs entra a l’isba.

—No tinc temps, àvia, he d’anar corrents a un altre lloc encara. Pa, per l’amor de Crist, pa!

—Quin belluguet estàs fet! —remugà la vella—. Té, agafa aquesta llesca.

I li passà per la finestra una llesca de pa morè.

El noiet hi clavà queixalada amb avidesa i, tot mastegant, s’allunyà en un batre d’ulls.

Començava a fosquejar. Mítia es dirigí, entre garboneres i horts, cap al boscam de Kisteniovka. En arribar als dos pins que s’alçaven com sentinelles avançats al bosc, s’aturà, mirà tot a l’entorn, va fer un xiulet penetrant i intermitent i parà l’orella: un xiulet lleu i prolongat fou la resposta, algú sortí del boscatge i se li acostà.





XVIII


Kirila Petróvitx anava amunt i avall de la sala, xiulant la seva melodia preferida més fort que mai; tota la casa anava en dansa, els criats corrien, les serventes s’afanyaven atrafegades, al cobert els cotxers enganxaven la carrossa, al pati hi havia una munió de gent. Al tocador de la senyoreta, davant d’un mirall, envoltada de serventes, una dama acabava d’arreglar la pàl·lida i immòbil Maria Kirílovna; el seu cap s’inclinava esllanguidament pel pes dels brillants, s’estremia de forma lleugera quan una mà poc destra la punxava, però ella callava, tot mirant-se al mirall amb aire absent.

—¿Encara no acabeu? —cridà des de darrere la porta Kirila Petróvitx.

—Un minut! —contestà la dama—. Maria Kirílovna, poseu-vos dreta, mireu-vos, ¿està tot bé?

Maria Kirílovna s’alçà i no respongué res. La porta s’obrí.

—La núvia ja està preparada —digué la dama a Kirila Petróvitx—, podeu ordenar que pugi a la carrossa.

—Déu sia lloat! —respongué Kirila Petróvitx i, havent agafat una icona de la taula, s’adreçà a la seva filla—. Acosta’t, Maixa —digué amb veu emocionada—, jo et beneeixo…

La pobra noia caigué als seus peus i es posà a plorar.

—Pare meu… pare meu… —anava dient entre llàgrimes, i la seva veu tremolava.

Kirila Petróvitx s’afanyà a beneir-la, l’aixecaren i l’hagueren de portar gairebé fins a la carrossa. Amb ella segueren també la padrina de boda[53] i una de les serventes, i se n’anaren a l’església. Allà ja les esperava el nuvi, que de seguida els sortí a l’encontre i quedà colpit per la pal·lidesa i l’aire extraviat de la núvia. Entraren junts a la freda església deserta i tancaren les portes darrere seu. El sacerdot sortí de l’altar[54] i començà la cerimònia immediatament. Maria Kirílovna no veia res, no sentia res, només pensava en una cosa: d’ençà de l’alba no esperava sinó la vinguda de Dubrovski, aquesta esperança no l’havia abandonada ni un instant, però quan el sacerdot es girà cap a ella per fer-li les preguntes rituals, tingué un estremiment i s’esgarrifà de por, però encara hi confiava i anava allargant el moment; el sacerdot no esperà la seva resposta i pronuncià les paraules irrevocables.

La cerimònia s’havia acabat. La núvia sentí la freda besada de l’espòs detestat, escoltava les felicitacions joioses dels assistents, i malgrat tot encara no podia creure que la seva vida estava encadenada per sempre i que Dubrovski no havia acudit a salvar-la. El príncep se li adreçà amb unes paraules afectuoses que ella no entengué; van sortir de l’església; a l’atri, s’hi aplegaven els pagesos de Pokróvskoie. La seva mirada els resseguí ràpidament i adoptà de nou la seva insensibilitat anterior. Els noucasats s’acomodaren a la carrossa i partiren cap a Arbàtovo; allà s’havia traslladat ja Kirila Petróvitx per rebre els nuvis. Cara a cara amb la seva jove esposa, el príncep no semblava torbat gens ni mica pel fred aspecte d’ella. No la importunà amb declaracions afectades ni ridículs entusiasmes; els seus mots eren simples i no necessitaven resposta. D’aquesta manera recorregueren unes deu verstes, els cavalls avançaven amb rapidesa per les desigualtats dels camins veïnals, i la carrossa a penes botava damunt de les seves ballestes angleses. De sobte, els arribaren crits de persecució, la carrossa s’aturà, un grup de gent armada l’envoltà i un home amb la cara mig tapada obrí la portella del costat on la jove princesa es trobava; tot seguit li digué:

—Sou lliure, sortiu.

—¿Què significa això? —exclamà el príncep—. ¿Qui ets tu?

—És Dubrovski —digué la princesa.

El príncep, sense perdre la seva presència d’esperit, tragué de la butxaca lateral una pistola de viatge i disparà contra el bandoler emmascarat. La princesa llançà un crit i, aterrida, es tapà la cara amb les dues mans. Dubrovski estava ferit a l’espatlla, la sang rajava. El príncep, sense perdre un minut, tragué una altra pistola, però no va tenir temps de disparar: la portella s’obrí i uns quants braços vigorosos el tragueren fora de la carrossa i li arrencaren la pistola de la mà. Damunt seu brillaren els ganivets.

—No el toqueu! —cridà Dubrovski, i els seus ferotges companys es feren enrere.

—Sou lliure —prosseguí Dubrovski, girant-se cap a la pàl·lida princesa.

—No —respongué ella—, és massa tard, estic casada, sóc l’esposa del príncep Vereiski.

—¿Què dieu? —exclamà Dubrovski, desesperat—. No, no sou la seva esposa, hi heu estat obligada, mai no hi hauríeu consentit…

—Hi he consentit, he fet el jurament —replicà ella, amb fermesa—, el príncep és el meu marit, ordeneu que el deixin lliure i deixeu-me amb ell. No us he enganyat. Us he esperat fins al darrer minut… però ara, ja us ho he dit, ara és massa tard. Deixeu-nos anar.

Però Dubrovski ja no la sentia. El dolor de la ferida i les fortes emocions el feren defallir. Caigué al costat d’una roda, els bandits l’envoltaren. Encara tingué temps de dir-los algunes paraules, el muntaren a cavall, dos d’ells el sostenien i un altre agafà el cavall per la brida; tots plegats s’allunyaren, deixant la carrossa enmig del camí, amb la gent de Vereiski lligats, els cavalls desenganxats, però sense haver robat res ni vessat una sola gota de sang per venjar la sang del seu ataman.





XIX


En una reduïda clariana, al cor d’una espessa boscúria, s’elevava una petita fortificació de terra, amb terraplè i fossat, darrere dels quals es trobaven algunes cabanes i bordes. Al pati, una munió d’homes, que, per les diverses vestimentes i les armes de què anaven proveïts era fàcil identificar com a bandits, menjaven asseguts amb el cap descobert, al voltant d’una olla comunal. Al terraplè, al costat d’un petit canó, seia un sentinella, amb les cames encreuades sota seu; s’estava apedaçant una part del vestit, tot manejant l’agulla amb una destresa que revelava un sastre expert, i no parava de fer ullades cap a totes bandes.

Malgrat que cert cussol havia circulat diverses vegades de mà en mà, un silenci estrany regnava entre aquella gernació. Els bandits havien acabat de menjar, s’aixecaren l’un darrere l’altre i feren la pregària. Alguns es van retirar a les cabanes i d’altres es dispersaren pel bosc o s’estiraren a fer la migdiada segons el costum rus.

El sentinella acabà el seu treball, s’espolsà les rampoines, admirà el sargit, clavà l’agulla a la màniga, muntà a cavall del canó i entonà a viva veu una vella cançó melangiosa:

No remoregis, verda arbreda,[55] mare,

no refrenis mos joves pensaments.



En aquell moment, la porta d’una de les cabanes s’obrí i una velleta amb còfia blanca, vestida pulcrament i amb certa afectació, aparegué al llindar.

—Ja n’hi ha prou, Stiopka[56] —digué enfadada—, el senyor reposa i tu vinga bramular! No tens consciència ni pietat.

—Perdó, Iegórovna —respongué Stiopka—, tens raó no ho faré més, que reposi el nostre bàtiuixka i que es refaci ben aviat.

La vella se n’anà i Stiopka es posà a caminar amunt i avall del terraplè.

A la cabana d’on havia sortit la vella, darrere d’un paravent, jeia en un llit de campanya Dubrovski, ferit. Al seu davant, damunt d’una tauleta, tenia les seves pistoles, el sabre penjava a la capçalera del llit. Terra i parets estaven recoberts de riques tapisseries, en un racó hi havia un tocador de dona amb ornaments de plata i un mirall de tres cossos. Dubrovski sostenia a la mà un llibre obert, però tenia els ulls tancats, i la vella que de tant en tant treia el cap pel paravent no podia saber si dormia o només estava meditant.

De sobte, Dubrovski s’estremí: havia sonat l’alarma a la fortificació, i Stiopka passava el cap per la finestra.

—Bàtiuixka Vladímir Andréievitx —cridà—, els nostres fan senyal que vénen a agafar-nos.

Dubrovski saltà del llit, prengué les armes i sortí de la cabana. Els bandolers s’aplegaven al pati fent cridòria. Quan ell aparegué, és va fer un silenci absolut.

—¿Tothom és aquí? —preguntà Dubrovski.

—Tothom, tret dels patrullers —li contestaren.

—Als vostres llocs —cridà Dubrovski. I els bandits ocuparen cadascú un lloc determinat.

En aquell moment, tres patrullers acudien corrent a l’entrada del campament. Dubrovski els anà a l’encontre.

—¿Què hi ha? —els preguntà.

—Hi ha soldats al bosc —respongueren—, ens estan encerclant.

Dubrovski va fer tancar la porta del fortí i ell mateix anà a inspeccionar el petit canó. Pel bosc ressonaven algunes veus i s’anaven acostant. Els bandits esperaven en silenci. De sobte, tres o quatre soldats van sortir del bosc i es feren enrere de seguida, disparant trets per advertir els seus camarades.

—Prepareu-vos pel combat —digué Dubrovski, i una remor s’alçà entre els bandits, que aviat tornaren a emmudir.

Aleshores se sentí el soroll d’un destacament que s’aproximava, brillaren armes entre els arbres, cent cinquanta soldats aproximadament sorgiren del bosc i es llançaren a l’atac del fortí tot cridant. Dubrovski encengué la metxa, el tret encertà de ple: a un soldat li arrencà el cap, dos més quedaren ferits. La confusió s’emparà de la tropa, però l’oficial es posà al davant i els soldats el seguiren i saltaren el fossat. Els bandolers els disparaven amb els fusells i les pistoles, i es posaren a defensar, amb la destral a la mà, el terraplè que ja assaltaven els soldats, furiosos d’haver deixat una vintena de camarades ferits al fossat. S’entaulà un combat cos a cos, els soldats ja eren al terraplè, els bandits començaven a recular, però Dubrovski s’acostà a l’oficial, li posà la pistola al pit i disparà. L’oficial caigué d’esquena, alguns soldats l’aixecaren a pes de braços i s’afanyaren a dur-lo al bosc; els altres, privats del seu cap, s’aturaren. Enardits, els bandits aprofitaren aquell moment d’indecisió i els esclafaren, tot fent-los recular fins al fossat; els assaltants fugiren, els bandits els perseguiren fent tot de crits. La victòria estava decidida. Dubrovski, considerant que la desfeta dels enemics era completa, aturà els seus homes i es tancà al fortí, després d’haver ordenat recollir els ferits, doblar la guàrdia i prohibir que ningú s’absentés…

Els darrers esdeveniments cridaren seriosament l’atenció de les autoritats sobre els cops audaços de Dubrovski. Van recollir informacions sobre el lloc on s’amagava. Enviaren una companyia de soldats amb la missió d’atrapar-lo mort o viu. Capturaren alguns homes de la seva colla i a través d’aquests es va saber que Dubrovski ja no era amb ells. Uns quants dies després del combat[57]… havia reunit tots els seus companys i els declarà que tenia la intenció de deixar-los per sempre i que els aconsellava canviar també de manera de viure.

—Us heu enriquit sota el meu comandament, cadascun de vosaltres té el necessari per retirar-se sense perill a qualsevol província llunyana i passar-hi la resta dels seus dies fent un treball honrat i en abundor. Però esteu fets uns bergants i probablement no voldreu abandonar el vostre ofici.

Fet aquest parlament, els deixà, emportant-se amb ell només… Ningú no sabia on havia anat a raure. Al principi es posà en dubte la veracitat d’aquests testimonis: era prou coneguda la fidelitat dels bandits al seu ataman i se suposava que intentaven salvar-lo. Però al capdavall els fets ho confirmaren: les temibles incursions, els incendis i els pillatges van cessar. Els camins tornaren a ser segurs. Per d’altres informacions es va saber que Dubrovski s’amagava a l’estranger.





ALEXANDR SERGUÉIEVITX PUIXKIN (en rus: Александр Сергеевич Пушкин; Moscou, 6 de juny de 1799 - Sant Petersburg, 10 de febrer de 1837) fou un poeta i novel·lista rus de l’era del Romanticisme, considerat per molts el fundador de la literatura russa moderna i el millor poeta rus.

Va ser pioner en l’ús de la llengua russa en els seus poemes i obres, i va crear un estil narratiu —mescla de drama, romanç i sàtira— que des de llavors està associat a la literatura russa i que va influir notablement en les posteriors figures literàries de Rússia, com Gógol, Dostoievski o Tolstoi, així com en els compositors russos Txaikovski i Mússorgski.

Es donà a conèixer als cercles literaris d’oposició, que tingueren un paper destacat en la polèmica lingüística de l’època. Fou desterrat per causa dels seus poemes (1820) i més tard (1824) visqué confinat a Pskov, on la seva família tenia una propietat. En aquesta època escriví la tragèdia Boris Godunov (1831) i, més tard, Eugueni Oneguin (1833). Després de ser perdonat pel tsar Nicolau I, es traslladà a la cort el 1826, on no fou mai assimilat pels cercles aristocràtics. Notòriament sensible en qüestions d’honor, Puixkin va lliurar un total de vint-i-nou duels, i fou ferit de mort en un d’aquests amb un oficial francès.

En els darrers anys de la seva vida cultivà sobretot prosa: Relats del difunt Ivan Petróvitx Belkin (1831), La filla del capità (1836), etc., sense oblidar la poesia, com El cavaller de bronze (1833).





Notes


[1] Eren els pagesos serfs, de sexe masculí, segons el dret feudal. [Torna]



[2] Una primera versió deia: «L’any 1762 els havia separat durant molt de temps. Troiekúrov, parent de la princesa Daixkova, havia pujat en l’escalafó». Segurament per raons de censura (és l’any de l’assassinat del tsar Pere III i de l’adveniment de la seva muller estrangera, Caterina II, amiga de la qual era precisament la princesa Daixkova) i també perquè creava un anacronisme, Puixkin es decidí per la frase més innòcua. Com que va morir sense revisar-ho més, ha quedat aquesta forma com a definitiva. [Torna]



[3] Diminutiu de Vladímir. [Torna]



[4] Diminutiu de Timofei (Timoteu). [Torna]



[5] La telega és un carro de quatre rodes, en aquest cas tirat pres tres cavalls enganxats de front, és a dir, disposat com a troica. [Torna]



[6] Els assessors eren adjunts als jutges dels tribunals locals. [Torna]



[7] Tret dels noms, el text del document sembla que és del tot autèntic, i Puixkin el transcriu tal com li fou lliurat a través d’un amic seu (Paul Naixtxotkin) per via d’un funcionari del «Consell Tutelar». De forma semblant s’havia produït, cap a l’any 1830, l’expoliació d’un gentilhome empobrit com el de la novel·la, anomenat Ostrovski. Aquest llarg document no apareix en algunes edicions poc respectuoses, amb el pretext, contrari a les intencions de Puixkin, de ser feixuc als lectors pel seu caràcter jurídic. [Torna]



[8] La dessiatina equivalía a 1,092 ha. [Torna]



[9] Grau inferior en la policía rural, equivalent a sergent. [Torna]



[10] Decret dictat pel poder suprem amb valor de llei. [Torna]



[11] Es refereix al Codi de lleis (Ulogènie), adoptat el 1649, també conegut com a Codi Sobor (de l’Assemblea o concili, reunit el 1648). Fou establert durant el regnat d’Aleksei Mikhàilovitx Romànov, dit Aleix de Rússia. [Torna]



[12] Diminutiu de Grigori (Gregori). [Torna]



[13] Deformació del nom propi «Arina», nom de la dida del mateix Puixkin. [Torna]



[14] Aquí es refereix a cavalls privats, que es podien comprar o llogar, en oposició als cavalls de l’Estat, que només es lliuraven amb la presentació d’un permís oficial. [Torna]



[15] És una forma de respecte i alhora de tendresa, que literalment vol dir «petit pare». [Torna]



[16] Cap de policia del districte. [Torna]



[17] El batlle. [Torna]



[18] Senyor, amo; prové del mot «boiarin» (boiar, terratinent rus). [Torna]



[19] Extret d’un poema de G. Derjavin: Oda a la mort del príncep Meixtxerski (1779). [Torna]



[20] Peça del compositor Óssip A. Koslovski (1757-1831), a partir d’un text de G. Derjavin, la cèlebre Oda a la presa d’Ismaïl (1791), en temps de la guerra contra els turcs. [Torna]



[21] Segurament amb motiu de l’adveniment de Pau I, que incomodà i vexà els oficials de la Guàrdia, fent-los canviar d’uniforme. [Torna]



[22] Habitual costum rus: s’exposava el cos damunt de la taula en la millor estança de la casa abans de posar-lo al taüt. [Torna]



[23] La dona del popa. [Torna]



[24] En l’antiga Moscòvia, feien tasca d’escrivans en la cúria oficial. Com que el terme que usa Puixkin ja era obsolet a la seva época, el tradueixo per la nostra forma antiga «curial», en comptes d’«escrivà». [Torna]



[25] Es refereix a la campanya de Turquia de 1787 a 1791, sota el regnat de Caterina II, que assegurà a Rússia la possessió del nord de la mar Negra. [Torna]



[26] A les propietats russes era usual tenir una «guàrdia de nit», formada per serfs que anaven fent torns, vetllant contra els malfactors; de tant en tant, tustaven una placa de ferro o fusta amb certa regularitat, cosa que suposava la tranquil·litat dels estadants. [Torna]



[27] Es tracta de la festa de la Intercessió de la Verge («Pokrov», literalment Festa del mantell de la Verge), que a Rússia celebraven el primer dia d’octubre. [Torna]



[28] Diminutiu d’Aleksandr. [Torna]



[29] Johann Kaspar Lavater (1741-1801) era un filòsof i pastor evangèlic suís, conegut per haver creat la ciència fisiognomònica, que aspira a conèixer el caràcter de les persones a partir dels trets del rostre. [Torna]



[30] El personatge ironitza en referir-se a la més petita unitat militar moscovita, manada per un desener, que és l’equivalent del decurió romà. [Torna]



[31] Una mena d’empanada. [Torna]



[32] Diminutiu familiar d’Ivan (Joan). [Torna]



[33] Literalment, mareta. [Torna]



[34] La referència a aquest retrat, obra del pintor anglès George Daw (1781-1879), permet datar l’acció de la novel·la a partir del 1812. El general Kulniov fou mort a la batalla de Kliastnitsi, quan perseguia les tropes de Napoleó en fuga, fet que Txaikovski il·lustrà perfectament en la coneguda Obertura 1812, i esdevingué un heroi popular. El retrat, juntament amb el d’altres generals fou destinat a una galeria del Palau d’Hivern. [Torna]



[35] Ann Radcliffe, Ward de soltera (1764-1823), escriptora anglesa, coneguda sobretot per la novel·la Els misteris d’Udolf, plena de situacions de terror i misteri, com escau a l’anomenada «novel·la gòtica». [Torna]



[36] Vins del Caucas, de les muntanyes i dels cosacs de la regió del Don respectivament. [Torna]



[37] Mixa, diminutiu de Mikhaïl (Miquel), és el nom que tradicionalment rep en els contes infantils russos l’os; és tan popular que fou la mascota dels Jocs Olímpics de Moscou del 1980. [Torna]



[38] El diàleg entre el francès correcte de Desforges i el macarrònic de Pafnútitx és el següent: «—Què desitja, senyor? —Voldria dormir a la vostra habitació. —Amb molt de gust, senyor, podeu donar les ordres pertinents». [Torna]



[39] Quan arriba l’hivern a Rússia es posen les dobles finestres, és a dir, un segon bastidor amb vidre per la part de fora, perquè faci d’aïllant. [Torna]



[40] Joc de paraules divertit per crear la confusió del personatge, que no fa sinó conjugar el verb rus «tutxit» (apagar) i pensar-se que diu: «Per què apagueu?», quan en realitat diu: «Per què toqueu?». [Torna]



[41] «Senyor, senyor, vull parlar amb vós». [Torna]



[42] Però què és això, senyor? [Torna]



[43] Cotxe molt lleuger i cobert, fàcilment transformable en trineu a l’hivern. [Torna]



[44] Els funcionaris o militars, en missió de servei, havien d’anar proveïts de permís; això els permetia disposar de cavalls a les postes. [Torna]



[45] L’original diu «l’alemany», perquè el poble titllava d’alemany qualsevol estranger. [Torna]



[46] Cotxe amb dos bancs separats per una travessa, de manera que uns passatgers donen l’esquena als altres. [Torna]



[47] La figura de Rinaldo Rinaldini, que prové de la novel·la del mateix nom de l’escriptor Charles Vulpius (1762-1827), cunyat de Goethe, era considerada com l’exemple de bandit noble i esdevingué molt popular. [Torna]



[48] Condecoracions en forma d’estrella, normalment concedides a dignataris de mèrit. [Torna]



[49] «Totes les despeses». [Torna]



[50] Situació que apareix en el poema d’Adam Mickiewicz (1789-1855), Konrad Wallenrod (1828). [Torna]



[51] Ataman és el nom donat al cap escollit de les unitats cosaques; també en sentit primitiu s’aplicava al cap d’una banda; aquí se li aplica al cap dels bandolers. [Torna]



[52] Diminutiu de Dmitri. [Torna]



[53] En aquests casaments ortodoxos, els pares no assisteixen a la cerimònia i són representats per una padrina i un padrí, que fan de pares substitutius. [Torna]



[54] A les esglésies ortodoxes, l’altar pròpiament dit és un recinte reservat als sacerdots i està separat dels fidels per l’iconòstasi, on hi ha les imatges pintades del culte (icones). El sacerdot en surt per una porta anomenada «porta imperial». [Torna]



[55] L’original fa servir la paraula «dubróvuixka» (petit alzinar), que remet al nom de la família Dubrovski. La cançó prové d’una melodia de sirgador, recollida al Cançoner de Nobikov (I, núm. 131), que el mateix Puixkin versionà a La filla del capità. [Torna]



[56] Diminutiu de Stepan (Esteve). [Torna]



[57] En aquest capítol, que data de 1834, apareixen buits i llacunes o simples omissions de nom que indiquen la no conclusió de la novel·la; la mateixa precarietat del final ja ho indica de manera prou clara. [Torna]





