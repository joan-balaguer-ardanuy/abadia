En el llibre que teniu a les mans hi trobareu el record de les gestes, glorioses en algunes èpoques i tristes en d’altres. Coneixereu els reis i els governants, però també sentireu bategar la gent de la terra de nom desconegut. Ells feren un país, d’acord amb les aspiracions de cada moment, de cada període històric. Alguns n’eren conscients, d’altres no se n’adonaven pas. El seu treball i el seu esforç ha quedat, però.

Girareu fulls i deixareu enrere el temps de la romanització, de l’Edat Mitjana, del centralisme i la pèrdua de les llibertats i arribareu als moments històrics del reconeixement de la nostra personalitat, de la nostra capacitat de governar-nos, de decidir un present i un futur. I aquest és el gran sentit de la història, de la nostra història. Fer-nos comprendre que recordant el passat, avui podem construir l’esdevenidor, el que gaudirem nosaltres i els nostres fills.





Joan Soler i Amigó





Història de Catalunya




ePUB v2.0

19cat 22.08.13





Títol original: Història de Catalunya

Joan Soler i Amigó, 1978

Il·lustracions: Josep Vinyals, 1978

Edició digital: 19cat (v1.0)

Segona edició: Epubqüest (v2.0)

ePUBCat base r1.3





Per a Betina i Laia, Marina i Martí,

que han obert la història de Catalunya

per la darrera pàgina.





NOTA EDITORIAL


L’any 1933, l’«Associació protectora de l’ensenyança catalana» publicava un llibre titulat Història de Catalunya, primeres lectures, escrit per Ferran Soldevila, il·lustrat per Josep Vinyals, i realitzat per I. G. Seix i Barral.

Avui, en publicar aquesta Història de Catalunya ens plau de recordar la tasca cultural iniciada en temps de la Generalitat de Catalunya de fa quaranta-cinc anys. Seix i Barral, realitzadora d’aquest llibre, ha volgut incloure-hi aquelles il·lustracions de Josep Vinyals de les quals n’ha conservat els originals; i Joan Soler i Amigo, l’autor d’aquest nou text, n’ha respectat l’ordenació i els temes dels capítols que aquests dibuixos, acurats en detalls i d’avivada expressió, il·lustraven.





PRÒLEG


Cada vegada que obrim un llibre que ens parla de la història de Catalunya sentim el goig del retrobament de quelcom que és nostre, molt nostre i que ens havia estat amagat massa temps. I escric en plural perquè estic segur que vosaltres, amics lectors, també participeu d’aquest mateix sentiment de joia i d’alegria. És un goig semblant al que experimentem quan tornem a veure, quan tornem a escoltar, quan reemprenem el diàleg amb les persones estimades que han estat allunyades de nosaltres per la força.

Les pàgines d’aquesta Història de Catalunya escrites per Joan Soler i il·lustrades per Josep Vinyals crec que tenen el valor d’un símbol. Els dibuixos, tan expressius i artístics, van ser realitzats per a un text de Ferran Soldevila, dedicat als infants, en un moment —l’any 1933— en que el país, mogut per una forta embranzida, arribava a uns punts ben alts. El mestre d’historiadors, Ferran Soldevila, escrivia per a la mainada i sembrava una llavor que uns fets cruels i negres van impossibilitar que granés i fructifiqués.

Avui, però, els dibuixos de Vinyals tornen a acompanyar un altre text. Són com un pont que comuniqués un passat que es prometia esplèndid amb un present prometedor i un futur que hem de construir entre tots. Il·lustren ara el text de Joan Soler, professor i un bon coneixedor del país i del seu passat, que ens parla dels homes i dels fets, de la feina dels pagesos, dels artesans i dels obrers i de la tasca dels reis a l’Edat Mitjana i de la dels polítics en temps més apropats.

Ara bé, què hem de buscar en la història nosaltres, els homes del segle XX? Quin lligam hem de trobar entre la vida d’aquells homes que navegaven en vaixells de vela i conduïen carros pels camins, i la nostra vida d’homes que ens movem enmig del soroll de les màquines i dels invents constants? Algú pot creure que amb el coneixement de la nostra història arribem solament a la satisfacció de recrear els fets i la manera de viure dels avantpassats. Tot i que això és molt, ja que es tracta, com dèiem abans, de retrobar-nos amb els parents més antics, no és prou. La història, la nostra història de Catalunya, ens ensenya quelcom de més profund i que em sembla que és més important. Ens parla dels esforços de la gent, del poble anònim que no és recordat en els documents, per treballar, per millorar la seva sort, per viure, dient-ho en una paraula. I aquest esforç continuat, col·lectiu, anava formant un poble, anava creant una nacionalitat.

El llibre que teniu a les mans us ho mostra ben clarament. En ell hi trobareu el record de les gestes, glorioses en algunes èpoques i tristes en d’altres. Coneixereu els reis i els governants, però també sentireu bategar la gent de la terra de nom desconegut. Ells feren un país, d’acord amb les aspiracions de cada moment, de cada període històric. Alguns n’eren conscients, d’altres no se n’adonaven pas. El seu treball i el seu esforç ha quedat, però.

Girareu fulls i deixareu enrera el temps de la romanització, de l’Edat Mitjana, del centralisme i la pèrdua de les llibertats i arribareu als moments històrics del reconeixement de la nostra personalitat, de la nostra capacitat de governar-nos, de decidir un present i un futur. I aquest és el gran sentit de la història, de la nostra història. Fer-nos comprendre que recordant el passat, avui podem construir l’esdevenidor, el que gaudirem nosaltres i els nostres fills.

Aleshores, el goig del retrobament dels temps anteriors serà més gran. Perquè no serà un record nostàlgic —no ho ha de ser—, no serà pas una visió retrospectiva acompanyada d’un sospir d’enyorament —no pot ser-ho—. Serà el repàs d’unes antigues formes de treballar, de governar, de viure, amb la convicció que una nacionalitat sempre té un camí al davant, és més, sempre té diversos camins pels quals pot optar. Per això una nació sempre camina i no es pot pas aturar. I en caminar avui, quan ja hem passat la negra meitat del segle XX, ho fem plegats els catalans nascuts aquí i els catalans nascuts en d’altres indrets, que treballen i viuen a Catalunya i cada dia se senten més vinculats a casa nostra.

Veureu com les pàgines escrites avui per en Joan Soler i il·lustrades en un sentit de la història, de la nostra història.

ORIOL VERGÉS





1


Les primeres eines, les primeres imatges

És una bona troballa de descobrir les nostres primeres petjades en la Història, en la nit dels temps. No hi ha notícia escrita: aquells homes encara no havien après a transcriure allò que sabien, allò que pensaven, allò que feien. Tan sols eines i imatges. Uns homes les van fer. Per a guanyar-se la vida, per a expressar la seva vida. La natura era inhòspita, desconeguda, misteriosa. Viure volia dir dominar-la, fer-se-la seva, treballant-la, expressant-s’hi.

Aquells primers homes i dones de fa milers d’anys feien vida en comú, en grups de grans famílies. Al matí, quan de mar sortia el sol, ells es llevaven, apariaven les sagetes i les destrals, cordam i pedres, i se n’anaven a treballar, de cacera, per poder portar menjar a casa a entrada de fosc. Que tingueu sort!

Les eines eren de pedra, tallants i afilades, perquè no va ser fins molts anys més tard que van aprendre de fondre els metalls.

S’endinsaven pels boscos, afinaven la mirada i l’oïda, amatents a la presa, i també l’enginy: paraven trampes a les salvatgines. Uns grans clots a terra, coberts de brancam, ramatge i molsa, amb un pal punxegut al mig, perquè les feres, en caure al parany hi quedessin empalades. Si hi havia sort…, no pas cada dia.

A la cova, les dones vetllaven el foc, que es mantingués viu però sense escometre. I anaven a collir fruites boscanes i a buscar aigua a la font propera o al riu. Tenien cura de la mainada i curtien les pells.

De vespre, al retorn, els homes vindrien cansats, tal vegada alegres, amb un cérvol o un senglar a les espatlles. Si les dones havien sentit el ressò del crit de triomf en aconseguir una presa, de la boscúria ençà, era cert que la vetlla al volt del foc seria venturosa. Dansarien, entonarien cants, pintarien al sostre rocós escenes i aventures de caça, cérvols, bisons saltant, de tons blancs, rogencs i negres, balls rituals, que al pampallugueig de la fogata cobrarien mobilitat com d’éssers vius: imatges movent-se com un desig, com un presagi, festa i abundor, en una atmosfera màgica. El cansament, la son, les emocions els retrien, i llavors el clapir dels animals, el xiuxiueig del bosc bressaria el silenci, i la lluna, filtrant-se entre el brancatge, encantaria les ombres.

…pintarien al sostre rocós escenes i aventures de caça, cérvols, bisons saltant…



Molts anys més tard assajarien de polir la pedra, i descobririen la ceràmica, cuita al foc, l’agricultura i la ramaderia. Ja no els caldria d’anar mudant de lloc en recerca d’aliment. Bastirien poblats encimbellats als turons, començarien a repartir-se les feines: les dones, el conreu dels camps i la mainada; els homes, els ramats i la defensa del poblat: muralles, talaiots, torres de guaita. Hi hauria signes de comerç, bescanvi de productes, més comunicacions, però també més lluites. La vida en comú s’aniria organitzant a l’entorn dels més forts i gosats, o comanada pels vells, els assenyats, homes d’experiència. I en la mort, les grans pedres dels dólmens els serien l’inici de llargs pelegrinatges.

A Catalunya, aquesta terra oberta al mar i carenada de muntanyes, començaria d’arrelar la vida d’uns homes, una bella aventura. Els infants, un bon dia, arribarien a veure veles de naus a l’horitzó lluent!





2


Veles de naus a la badia de Roses

Són vinguts de Massàlia —que ara avui és Marsella—, una colònia dels grecs, i duen mercaderies. Pobles del mateix mar, de la Mediterrània, han varat les seves naus a la costa brava, vorejada de pins. Les gavarres dels nadius, a força de rems, els han sortit a rebre, potser un xic recelosos. Els nouvinguts són pacífics, i també prou astuts, vénen a comerciar, i els ibers hi tenen molt a aprendre.

Teixits, ceràmica, productes cars i estranys, filigranes i joies, a canvi d’oli i blat, i de vi del país, de metalls valuosos. Improvisen uns encants, planten parades, pregonen el gènere, bescanvien.

El clima és dolç, la gent pacífica, la terra és abundosa, el paisatge és un acolliment per als mariners marxants, i les tramuntanes deixen uns cels molt clars. Aquell mercat improvisat ja no es despararà. Empòrion —que en la parla dels grecs vol dir «mercat» i ara en diem Empúries— va ser una bonica, assolellada ciutat grega vora del mar de tots, fa dos mil cinc-cents anys, a la badia de Roses.

Empòrion —que en la parla dels grecs vol dir «mercat» i ara en diem Empúries— va ser una bonica, assolellada ciutat grega vora del mar de tots…



Unes cases petites, molt netes, amb el sòl de mosaic, arrenglerades en carrers estrets, amb els esvelts xiprers, signe d’hospitalitat, i el temple porticat, i la plaça al bell mig voltada de columnes: allà es compra i es ven, allà es parla de tot, que els grecs són gent a qui agrada de fer vida al carrer. Els emporitans, aviat empordanesos, han après costums grecs i tota una cultura. Com a bons comerciants, van ensenyar-los l’ús de la moneda, que abans només intercanviaven productes. Com a destres artesans, el torn de terrisser, que abans tot ho modelaven amb les mans. Com a mediterranis, el cultiu de la vinya i l’olivera.

Han après una forma d’escriure: l’alfabet, fent correspondre un signe a cada so. Un estil de parlar, amb sentit i amb respecte: el diàleg. Un art de mesura humana, amb belles i proporcionades escultures, com aquell d’Asclepios, o aquell tors d’Afrodita, que es conserven avui a Barcelona, al Museu Arqueològic. Terrissa negra i roja amb històries de déus, de guerrers, de danses i olimpíades.

Tota una civilització de valors humanistes: el gust de la veritat i l’harmonia i un bell sentit del seny; la recerca del perquè de la vida i les coses, la filosofia, el pensament lliure dels primitius prejudicis. Les ciències, com una agosarada coneixença, sense mites ni pors, de la naturalesa i del valor dels nombres: la matemàtica, la física, l’astronomia…, i el conreu de la poesia i de les bones lletres. La música, i la dansa: diuen si la sardana ens va venir dels grecs. El goig de la bellesa. I el respecte ordenat en les relacions entre homes lliures: la democràcia, com a organització política de la convivència en la ciutat. Si n’hem après dels grecs! Si els n’hi devem de coses…

Però no totes les civilitzacions arribarien pels camins del comerç i del tracte pacífic entre pobles del mateix nostre mar.





3


Indíbil davant de Roma

Diverses tribus ibèriques poblaven el nostre país: els lacetans, el Solsonès, el Berguedà i el Bages; els ausetans, tota la plana de Vic; els laietans, el Barcelonès, el Vallès i el Maresme; els cerretans, la Cerdanya; els indigetes, la plana de l’Empordà; els cossetans, tot el Tarragonès; els ilercavons, el Baix Ebre; els ilergetes, la terra ferma, Lleida.

Eren pobles indòmits molts d’ells, els darrers sobretot, poc disposats a acceptar la llei d’altri. I el nostre país, llavors, era palestra de les guerres de dos imperis poderosos: Cartago, ciutat fenícia a la riba africana, i Roma, la gran urbs dels set turons a les vores del Tíber, a la península itàlica. Ambdós, en lluita pel domini del mar Mediterrani, volien fer-se’n amos. Però només als romans fou donada la victòria. Els romans eren, doncs, el poble més poderós de tot el nostre mar. Roma era la capital del món.

Els romans no van venir a casa nostra a mercadejar sinó a conquerir. Tenien un gran exèrcit, disciplinat i fort, molt ben pertret i ben ensinistrat. Però a Iltirda, bastida en un tossal vora un gran riu, Indíbil, el cabdill dels ilergetes, es rebel·la contra del jou romà. Fa aliança amb altres cabdills ibers lacetans i ausetans i, amb Mandoni, els convoca a plantar-los-hi cara.

La batalla ha estat dura, i a posta de sol les falcates ilergetes han sucumbit sota l’àliga de l’Imperi. Indíbil ha caigut en el combat, hi ha deixat la vida. Mandoni, presoner, és condemnat i mort en el suplici de la creu. Iltirda ja és Ilerda, el país ja és romà.

La batalla ha estat dura, i a posta de sol les falcates ilergetes han sucumbit sota l’àliga de l’Imperi.



Sobre del Sicoris, el Segre d’avui, per un magnífic pont, travessa la via romana enllaçant Caesaraugusta (l’actual Saragossa) i les terres interiors amb Tàrraco. Tàrraco és la capital del nostre país, de la Tarragonesa, ja província de Roma. Aqüeductes i ponts, obres d’enginyeria, carreteres que comuniquen totes les grans ciutats com eixos de l’Imperi: tots els camins porten a Roma.

L’art i les obres públiques són totes elles d’empremta romana. L’agricultura, la indústria artesanal i el comerç tenen gran expansió: vins lacetans, laietans i del Tarragonès, olis de Tàrraco, la Segarra i les Illes, i el renom dels pernils ceretans, de tot i més és exportat a Roma. Les terres de pagès són poblades de vil·les, talment les grans masies, i el terrer és conreat per l’arada romana.

I una ment ordenadora organitza i engalza tot el món social: el dret romà, que més tard influiria en el nostre esperit del dret i la justícia, estructura totes les relacions i el sentit del civisme.

Sobre el pòsit de les parles ibèriques, va quallant un llatí, la llengua dels romans, que anirà prenent una fesomia més nostra parla. Indíbil, tanmateix, té valor de record, és d’un tarannà nostre.





4


Una notícia que s’estén arreu

Hi ha un aire nou que remou tot l’ample món romanitzat, que el senten a la pell tant esclaus com ciutadans lliures. A la Judea, una província romana també, d’enllà del nostre mar, Jesús de Natzaret havia predicat una actitud de viure que capgirava de fons tot un ordre establert. Un camí vers una convivència més justa entre tots els homes, esclaus com lliures, construïda en l’amor i la pau i en la consideració que tothom és germà, i un únic Déu és Pare.

Roma vivia de l’explotació dels esclaus: treballaven al camp i en les indústries, en les escoles i en les diversions de les masses plebees, en el comerç i en les labors domestiques. No eren tinguts per homes, tan sols utilitzats sota el jou productiu o el del plaer. Els esclaus s’havien revoltat, havien lluitat, s’havien enfrontat amb aquelles estructures inhumanes. Ara, les paraules noves d’aquell Jesús s’obrien pas d’una altra manera: l’alliberament, la salvació feia trontollar també aquella societat bastida sobre un imperi.

La religió romana adorava molts déus i, al capdamunt, el culte a l’emperador establia uns lligams de submissió que reforçaven la política imperial. Jesús de Natzaret degué fer nosa al poder polític de Roma tant com al poder religiós del judaisme. Va ser ajusticiat, en creu, com dèiem que ho fou Mandoni. Els seus seguidors però, no ho van sentir com un fracàs, sinó que hi van creure i van sortir arreu a predicar la vida de Jesús i les seves paraules.

…van sortir arreu a predicar la vida de Jesús i les seves paraules.



Segons una tradició venerable, Pau, apòstol d’aquest missatge, arribà a les nostres costes. Feliu i Cugat, procedents del nord africà, van sembrar en el nostre poble, en la gent, aquesta llavor. Malgrat les repressions per part dels governants de Roma, aquella notícia joiosa s’anava estenent arreu. Els qui hi creien de cor s’aplegaven en comunitats i assajaven noves formes de vida, amb un esperit nou.

Molts foren perseguits, s’hi van jugar la vida: Fruitós, a Tarragona; Feliu i Narcís, a Girona; Cugat, Sever i Eulàlia, a Barcelona; Vicent a València. Però certament la llavor hi arrelà.

Després, com una nova religió, integrada a l’Imperi, va anar-se establint segons una organització que calcava en certa manera la a aquell món romà: parròquies, bisbats i arquebisbats, la capital a Roma. Tarragona, Lleida i Girona van ser les primeres seus construïdes al nostre país. El cristianisme va marcar, de llavors fins avui, de diverses maneres, el nostre esperit i la nostra cultura.





5


Un poble nou que ve de tramuntana

El món romà era ample de fronteres. Però més enllà dels seus límits, per terres germàniques i fins per les estepes, uns altres pobles cercaven un país on establir-se. Els romans els anomenaven bàrbars, com volent dir estrangers, tal vegada xarnegos; en el fons, els temien. Els uns penetraven en onades migratòries; molts d’ells eren ferotges, venien en so de guerra; d’altres hi veien novells imperis, reialmes a abastar. Roma, ja decadent, sense força d’Imperi, no pogué resistir-ne la creixent pressió, la indeturable empenta. Francs, visigots, llombards, àvars, saxons, vàndals, alans, huns, vet aquí els pobles invasors.

Els visigots entraren pels Pirineus, venint de tramuntana, a les terres de la Tarragonesa. Eren impetuosos, estimaven ser lliures, tenien aficions guerreres i es donaven al joc i a la beguda. Però respectaven molt la paraula donada i els honorava la virtut de l’hospitalitat. Dels pobles bàrbars, els visigots, tanmateix, eren els més romanitzats i volien l’amistat dels romans, enlluernats per una dèria de civilització i d’Imperi.

Ataülf n’era el rei. Ataülf va maridar Gal·la Placídia, germana de l’emperador romà Honori. Va conquerir les terres catalanes i el Migdia de França, un país i un reialme a ambdós vessants del Pirineu. Va triar Barcelona, la Bàrcino dels romans, al peu de la Via Augusta, que enllaçava Tàrraco amb les Gàl·lies, i en una cruïlla de comunicacions cap a l’interior; ciutat oberta al mar, com a llur capital. Però Ataülf va morir assassinat i no va perdurar aquell reialme.

Els visigots van estendre els dominis enllà de l’Ebre, per tota la Hispània. La nova capital, Toledo, en el pla castellà; i la nostra terra, a llevant, mirant a mar, tan sols una província. Aquella prefiguració d’uns països catalans va resultar fallida.

Però no pas oblidada. Encara Paulus, anys més tard, retorna a aquell bell somni. Paulus és un general visigot del temps de la monarquia hispànica de Vamba. Hilderic, comte de Nimes, i Ramosind, el duc de Tarragona, l’han proclamat ja rei de les terres catalanes i del Llenguadoc. La primera revolta d’independència contra aquella unificació peninsular i la monarquia centralitzadora de Toledo.

Hilderic, comte de Nimes, i Ramosind, el duc de Tarragona, han proclamat Paulus rei de les terres catalanes i del Llenguadoc.



El regnat de Paulus, tanmateix, no va perdurar temps. Si els pobles l’han aclamat, Vamba recluta un poderós exèrcit per a sotmetre aquell primer rebrot independentista. I Vamba és el més fort.

Asserveix Lleida, Barcelona i Girona, penetra el Rosselló i, a Nimes, Paulus és capturat. També hi fracassaren els àrabs, com els francs, com també els catalans, a bastir aquest reialme.


Aquelles muntanyes que tan altes són

me priven de veure mes amors on són.



Ho diu la tonada. Però la serralada pirinenca no ha de ser pas frontera. Joan Maragall ho present en una glossa i, si ara hem fet esment d’una història esborrada, ell hi sent com «un vent de profecia», com una voluntat:


… alceu els ulls al mur que ara ens separa:

s’acosta el dia que serem tot uns…





6


Un país fronterer

Els francs van resistir l’escomesa dels moros. D’Aràbia i del Nord d’Àfrica havien desembarcat a la península, sense que la monarquia visigòtica hagués ofert resistència. Però a les serralades de Cantàbria i de l’alt Pirineu, s’aplegaren tenaçment molta gent de les terres baixes. A les valls de muntanya, nuclis del país s’hi feren resistents, com també a la Gàl·lia Narbonesa, a les terres dels francs.

Carlemany, rei dels francs, l’emperador de la florida barba, aconseguí de bastir un nou imperi, enyorança de Roma. I va deturar l’allau dels sarraïns. I va establir fronteres i terres de defensa i protecció, en previsió de noves temptatives dels àrabs. Travessà els Pirineus vers la península, amb tots els resistents de les altes valls. Aquells paratges, Girona, Ausona (Vic) i Barcelona, van ser reconquerits als invasors musulmans.

El fill de Carlemany, Lluís el Bondadós, es troba davant les muralles de Barcelona, defensades pels àrabs que comanava Zeid. Dos voluntats l’imperi, dues civilitzacions, dues creences. Gegant contra gegant. Després de set mesos de setge, Barcelona és guanyada, casal d’un nou comtat, inici d’una llarga dinastia durant més de cinc-cents anys. Bera, de Rasés i de Conflent, en serà el primer comte.

…Lluís el Bondadós es troba davant les muralles de Barcelona, defensades pels àrabs que comanava Zeid.



Un país fronterer, una terra de lluita i d’embat, amb partions de comtats: Empúries, Urgell, Cerdanya, Girona, Besalú, Conflent i Rosselló, Pallars i Ribagorça, Ausona i Barcelona. La Catalunya Vella, ençà i enllà dels Pirineus. Tots ells són comtats independents de l’un a l’altre, però són feu del rei franc, li reten vassallatge. Formen del reialme dels Francs, la «Marca Hispànica».

Perquè, així com a Cantàbria la reconquesta és visigòtica a Catalunya és franca. Per als altres pobles peninsulars, els repobladors de la Marca són tinguts per francs, i en canvi, per al poble dels francs, són considerats gots. Ni parlen llengua franca ni la llengua dels gots, s’expressen altrament, tenen «usatges» propis.

Han rebut més dels francs, d’aquella cultura carolíngia, que no dels sarraïns: un art, una moneda, un nou tipus de lletra. Però esdevenen ja el flanqueig de dos mons: Europa i la península, el romànic i la cultura califal.

Mentrestant, pagesos i guerrers i ordes monàstics van repoblant indrets, van fent país i se’l van sentint propi, llaurant de nou la terra, bastint-hi una cultura, establint-hi una llei i defensant-lo.





7


Ditades de sang sobre camp d’or

Furients onades sarraïnes batien les terres de la Marca. Eren terres incertes, fronteres batzegades pel saqueig i les lluites, de conreus impossibles, de repoblació estèril. Un país sense arrels i a mercè d’envestides, del sud i de ponent, de les razzies moresques. No s’hi sembraven viles ni ciutats duradores. Terres d’atzar, ben ermes.

Però Guifré, fill de Sunifred, comte d’Urgell, va aplegar-se els comtats de Girona, Cerdanya i Besalú, Barcelona i Ausona. Tenia tremp de sobirà, no pas de governador posat pels francs, com eren altres comtes. Va unificar el país, del Pirineu al Llobregat, per enfortir-lo. No era sols un guerrer, sinó un pagès de pobles: calia que arrelés aquell país, la seva gent, els fruits d’aquella terra castigada, a l’empara de vents d’enllà de les fronteres.

I va bastir castells, viles fortificades. I va reconstruir els termenals emmurallats de la Marca, un país fortalesa. Cada castell fou fita de comarca, la seu d’un veguer. Quantes viles encara duen nom de castell: Castellar, Castelló, Castellet, Castellnou, Castellvell, Castellbell, Castellciutat, Castelldefels, Castelltersol, Castellbisbal…

Va guanyar bé la pau, més que no pas cap guerra. Apaivagà el país. Guifré va dotar de cartes de població totes aquelles comarques, segures ja dels embats sarraïns. Es redreçà l’agricultura, la ramaderia, el comerç, amb començos de mercats… Tantes generacions desconeixent què vol dir viure en pau!

Els nous repobladors, vinguts molts d’ells d’Urgell, perquè els eren cedides terres noves, preses als moros, per a ser treballades, s’intal·laven en masos al redós d’un castell o d’un monestir o bé en viles emmurallades.

Començaven de tastar la seguretat i el treball, reprenia un nou viure. Guifré fou un pare de Catalunya. Va veure-hi clar: calia tenir lliure el país de sarraïns; ser independents dels francs ja arribaria… Guifré és un nom per a la història.

També per a la llegenda. Guifré ens ha donat un escut, i una senyera que ha voleiat i voleia al vent de tantes lluites, de tantes esperances; un clam i un signe flamejant del nostre poble. Guifré, de renom el Pelós.

Vet aquí que una vegada Carles el Calb, rei franc, sofria Pesco, mesa dels pirates normands, aquells homes del nord, homes alts i fornits, de pèl ros, bel·licosos. Un atac per sorpresa, la destrucció, el saqueig. I arriba Guifré a punt per a defensar el seu rei: decideix la victòria.

Ferit Guifré el Pelós en la contesa, Carles de França li dissenya l’escut: xopant la mà en la seva nafra oberta, marca quatre ditades de sang al seu escut daurat, que no tenia emblema. La rúbrica d’una victòria i d’una fidelitat. Quatre barres vermelles.

…Carles de França li dissenya l’escut: xopant la mà en la seva nafra oberta, marca quatre ditades de sang al seu escut daurat…





8


Toluges, capital de la pau

Les terres catalanes ja no són feu de França. El comte Borrell ha deixat de retre vassallatge al rei dels francs: el rei no va acudir en el seu ajut, com pertanyia, quan la Marca sofria atac de part dels moros. Si el rei no va fer de rei envers el comte, el comte no farà més de vassall envers el rei. Catalunya creix lliure i posa arrels ben fondes.

El món ja no té nom d’Imperi: hi van quallant les pàtries, i els pobles hi concorden tot naturalment. Només per damunt les fronteres, amb pes d’autoritat, hi ha l’església de Roma, seu de la cristiandat. Tots els camins hi van, ara en pelegrinatges, i en vénen, expandint-ne un esperit i una cultura.

Però no hi ha enlloc ni pau ni treva. Els senyors feudals s’arrauxen a fer guerres, estan avesats al crim i a la rapinya. Els pagesos i la gent més senzilla no tenen protecció, pateixen malvestats i violències. Ningú no es té segur, ni els propis béns ni els fruits del treball i de la terra.

En aquests temps tan aspres i tan durs, Oliba va ser un home per a la pau. Ell, fill del comte de Cerdanya i Besalú, comte, ell mateix, de Berga i de Ripoll, tria un altre camí: renuncia als seus béns i truca a les portes del monestir de Ripoll per a fer-se monjo. Anys més tard en serà abat, de Ripoll i de Cuixà, els dos grans cenobis benedictins plantats a Catalunya. I també serà elegit bisbe de Vic. Oliba, l’abat-bisbe, va impulsar la nostra cultura, encara novençana, i va fer aflorar en el nostre poble la consciència nacional i un seny de pàtria.

El movia una clara voluntat per damunt de fronteres, des de la seva Catalunya: va ser un gran treballador de la pau, que tan necessitats n’estaven tots els pobles, desolats per violències i malifetes. Amb aquest esperit va convocar a Toluges, un bell dia de maig, una assemblea per a posar mesures en favor de la pau, que tothom accedís a complir-les, fins els més bel·licosos i guerrers. Va ser la Pau i Treva: els clergues, els pagesos, mercaders i vianants, els infants i les dones, i els qui anessin sense armes, serien protegits; i també les esglésies i tot allò que hi hagués a trenta passes a la rodona, i els monestirs, i les cases dels pagesos, i els molins, i els animals de labor, i les eines de treball, i també les collites.

…els clergues, els pagesos, mercaders i vianants, els infants i les dones, i els qui anessin sense armes, serien protegits…



I més encara: ningú no faria ús d’armes en certes èpoques de l’any, ni en advent, ni en quaresma, ni en temps pasqual, ni en els dies festius. I des de posta de sol, els vespres de dissabte, fins l’alba de dilluns, tothom s’abstindria de batre’s i de guerrejar. Més endavant, la treva s’eixamplaria des d’hora baixa de dijous i, encara, de dimecres. De mica en mica, tothom s’aniria fent a la idea de respectar la pau i el dret de les gents i llur treball.

Tots els camins van a Roma, ara en pelegrinatges, i en vénen, expandint-ne un esperit i una cultura.



A Toluges, l’assemblea era assistida de personalitats de molts països. Van estar tots d’acord d’estendre aquest bon seny i aquests preceptes, i de vetllar que tothom els practiqués. Ara no eren idees imperialistes, ara era un nou esperit, una civilització, una nova manera de viure i de tractar-se, un marc de pensament que anava afaiçonant Europa. I els catalans vam ser-hi dels primers.

Per això Pau Casals, el nostre gran músic, va dir el 24 d’octubre de 1971, davant l’assemblea de l’ONU, solemnement: «Fou al meu país on hi hagué les primeres Nacions Unides: en aquell temps varen reunir-se a Toluges per parlar de pau, perquè els catalans d’aquell temps ja estaven contra, contra, contra la guerra». Pau Casals, com ho havia estat mil anys abans l’abat Oliba també va ser un lluitador per la pau, per damunt de qualsevol frontera de països, de cultures i de pensaments.





9


Ripoll, pòrtic d’una cultura

«Prega i treballa», deia la regla de sant Benet a aquells qui l’acollien. En una gran sala del monestir de Ripoll, aixoplugats en la pau i el silenci, els monjos treballen. Un d’ells llegeix, dictant en veu alta, d’altres copien en fulls de pergamí, ratlla rere ratlla cada text. Aquesta ampla nau, fàbrica de cultura, és l’scriptòrium. Copien manuscrits, escriuen a mà els llibres, ornant-los d’airoses filigranes, encapçalant-los de treballades miniatures; estudien les arts i les ciències: és un escriptori, una escola, una biblioteca, la que té més volums, d’aquell temps, en tot el país.

En una gran sala del monestir de Ripoll, aixoplugats en la pau i el silenci, els monjos treballen. Aquesta ampla nau, fàbrica de cultura, és l’scriptòrium.



Oliba viatjava sovint per tot Europa: Narbona, Roma, Llombardia… Retornava sempre a Ripoll acompanyat d’artistes, de savis i lletrats amb còdex i llibres per copiar i per endegar-ne la biblioteca. Els senyors feudals no sabien d’escriure ni de llegir, ni donaven cap valor a la cultura. Ell estimava tota mena de coneixements. Aplegava entorn seu literats, poetes, músics, científics, historiadors, filòsofs. Ell mateix escrivia poemes, cartes als monestirs, i componia textos litúrgics nous. Sovint li duien a corregir treballs o li dedicaven obres. Ripoll, sota l’impuls del seu abat, era un fogar de cultura a Catalunya.

Però també en pedra es forjava Ripoll. Perquè Oliba donava també impulsió a l’art i a l’arquitectura, artífex del romànic català. El temple de Ripoll, grandiós i magnífic, dedicat a Santa Maria, va dreçar-se en l’entusiasme creatiu del gran abat.

El temple té cinc naus i transsepte amb set belles àbsides. I un campanar gegant, germà d’aquells de Vic, de Canigó i Cuixà, de presència solemne. De dins, el paviment central té un mosaic adornat de peixos entrecreuats i de cercles amb figures d’animals: els colors són vermell, gris i blau, sobre fons blanc. La volta, de canó, il·luminada amb pintures de tons vius, d’un aire oriental, i la cúpula airosa al bell mig del creuer. Sumptuosa basílica.

Però és davant del pòrtic ricament esculturat —arc de triomf, emmanllevat de Roma—, que se sent en la pedra tota una transcendència. Ens trobem al llindar d’aquell univers romànic, davant del seu misteri.

…és davant del pòrtic ricament esculturat —arc de triomf, emmanllevat de Roma— que se sent en la pedra tota una transcendència.



Ens ho diu Verdaguer:


Qui passarà per sota aqueixa arcada

bé podrà dir que, en síntesi sagrada,

el món, el temps i eternitat ha vist.



És la història del món, imatgeria immensa, un monument de fe:


La Bíblia al cor de Catalunya impresa,

present, passat i esdevenir del món.





10


Dolça, princesa de Provença

Una terra de blats, d’oliverars i vinyes, petjada per ramades de cabres i d’ovelles, i de cavalls salvatges als plans de la Camarga. El país dels bells ponents del sol, que es bada al mateix mar Mediterrani, i que veu les neus dels Alps gegantins. Creuat pel riu Roine, el Rose dels occitans, des del gran delta i per tota la planària. És la Provença.

Va ser aquest el riu que remuntaven navilis catalans per anar a cercar una princesa. Ramon, Berenguer III, comte de Barcelona anava a esposar-se amb Dolça, filla de Gilbert, vescomte de Millau, de Gavaldà i Cariat, i de Gesberga, comtessa de Provença. Dolça era hereva d’aquest ample i ric país. Mistral, el poeta provençal, encara cantava, tants segles més ençà, aquella expedició:


Dau comte Berenguier, fraires, ben nos sovèn

quan de la Catalonha aduch per un bon vent

emè si velas blanquinelas

intret fins nostre Rose e reçaupet la man

e la corona e li diamants

de la princesa Docinela.



…des de Catalunya, portat per un bon vent que infla les veles blanquinel·les, entrà en el nostre Rose…



Mistral parlava i sentia en la llengua d’oc, «el bell parlar provençalès» dels felibres i dels trobadors, una llengua germana de la nostra.

L’enllaç de Ramon Berenguer III, anomenat el Gran, amb Dolça de Provença, obria durant més de cent anys uns vincles fecunds entre aquests dos països, en el comerç i també en l’art —són terres del romànic—, i en la cultura que agermanava català i occità. Un vast horitzó s’anava desvetllant: tenien consciència del mutu acostament, de la seva afinitat, i el somni d’un Estat catalano-occità bellament es teixia, del riu Durença enllà, fins al Segura.

Perquè els comtes-reis de Barcelona miraven potser enllà dels Pirineus més que no a terres hispàniques. Però, ja n’hem parlat pàgines abans, aquest somni, per pressions i interessos de França i de Tolosa i dels emperadors germànics, un dia es va esfondrar. Encara el rei En Jaume va provar d’assolir-ho, però no hi va reeixir. Sols en resta un record i una germanor que ha anat tornant al llarg de les nostres històries, en cada renaixença, i fins als nostres temps.





11


Peronella, princesa d’Aragó

Entre la serralada pirinenca i l’extens curs de l’Ebre, els pobles d’Aragó i de Catalunya farien camí junts al llarg de segles. La seva no va ser una unió manada per les armes ni per cobejances de poder. Va ser en la pau, en l’aliança, i en el comú respecte: cada poble conservaria les pròpies institucions, les pròpies estructures econòmiques, els costums i les parles. Tanmateix l’idioma reial seria el català, i l’escut i senyera d’ambdós pobles les quatre barres vermelles en camp d’or.

Ramir, el Monjo, en morir el seu germà Alfons el Bataller, rei d’Aragó, sense fillada, va ser cridat pels nobles a deixar el monestir i l’episcopat per cenyir la corona de rei. El regnat era, però, feixuc al rei Monjo: el rei de Castella, que era anomenat pels seus l’Emperador, violentava Aragó en les seves fronteres. Calia un rei de tremp: el comte de Barcelona ajudava els aragonesos enfront de les pretensions castellanes.

Ramon Berenguer IV, de sobrenom el Sant, comte de Barcelona, era valent i de caràcter decidit. Era molt pros e savi, e de gran enginy e de gran consell e de gran fama per tot lo món, gran de cor e assats lleuger de persona e humil, e sobtil, e, en son propòsit, ferm. Tenia bon renom entre els aragonesos. Ramir II, el Monjo, va donar-li la filla Peronella, hereva del reialme, encara adolescent, en maridatge. Ramon Berenguer IV seria, en endavant, rei també d’Aragó, i ell podria tornar a Roda i a Barbastre a viure novament en religió.

Ramir II, el Monjo, va donar-li la filla Peronella, hereva del reialme, encara adolescent, en maridatge.



Aragó i Catalunya, dos pobles pirinencs, ara s’agermanaven. El seu vincle era el rei, comte de Barcelona. Ramon Berenguer IV se sentia prou fort per a estendre els seus dominis i organitzar campanyes de reconquesta. Va seguir primer el camí del sud —el seu pare ja havia conquerit Tarragona—, va deslliurar Tortosa, que encara era reialme sarraí. I, al cap de l’any, Lleida i Fraga, les terres de ponent, forts baluards dels moros. La Catalunya Nova tota ja és deslliurada.

També serà repoblada. S’hi establiran masies, viles fortificades, castells i monestirs: caldrà refer-ho tot de cap i de nou, en aquestes comarques despoblades i febles i sense tradició continuada. Una gran tasca d’homes: blats, vinyes i oliverars, i el conreu de nous pobles que, ara ja catalans, esdevindran un gran país, la terra ferma.





12


Pere va obrar com a rei

Muret és un vilatge del Llenguadoc que duu records a Catalunya i a Occitània. Pere I hi morí, al davant d’un coratjós exèrcit. Va ser una cruïlla de la Història on xocaren els interessos de França i el poder religiós de Roma contra el deure feudal de fidelitat del rei En Pere.

De l’Albí, al Llenguadoc, s’havien estès idees religioses desviades i fanàtiques que contestaven les de l’Església romana. Volien austeritat contra poder, criticaven en nom de l’evangeli el domini de l’Església sobre els pobles, i amb actituds malcontentes, sovint passant-se de ratlla, amenaçaven la unitat de què Roma es valia.

Els deien albigesos, ells es feien dir càtars, els perfectes, els purs. Els comtes de Tolosa, de Foix i de Comenge i molts d’altres barons no s’oposaven als càtars de l’Albí, alguns d’ells els seguien. Per això el Papa Innocent III havia disposat una croada, un exèrcit en nom seu, intransigent amb tots aquells que fessin costat als albigesos.

El lloctinent d’aquelles hosts, nomenat per Roma, era Simó de Montfort, noble del nord de França. Venia amb l’ambició del rei francès de guanyar el Llenguadoc per la corona. Bàrbarament entraven a saquejar viles i places, castells i fortaleses, amb l’estendard del Papa però amb la cobejança del seu rei. Tot era desolat pel pillatge dels croats, amb la creu i l’espasa. Corbs són anomenats, en occità corbasses.

Pere I va voler deturar aquells abusos en nom de Déu. Li deien el Catòlic, perquè va declarar-se vassall del Papa Innocent. Ell prou va mirar de temperar aquella nuvolada negra de malvestats que planava sobre terres occitanes, però sense sort. El comte de Tolosa, i els de Foix i de Comenge, li havien jurat fidelitat com feudataris seus. Ell a ells es devia, per aquesta aliança; i Simó de Montfort s’esbravava en rapinyes i matances. El nostre rei En Pere, obraria com a rei o com a catòlic?

Som al castell de Muret, la plaça forta on les tropes croades hi són refugiades contra l’embat del poble d’Occitània, més poderós i cert de la seva victòria. El rei Pere I és amb ells, no pas amb els heretges sinó amb el poble que d’ell pren confiança. Perquè ja no és una guerra de religió, sinó un afer de pàtria. Havia estat inútil la bona voluntat, les mostres de concòrdia, la pau que ell proposava. Al capdavall, ell és rei també d’aquella gent tan castigada.

L’ha perdut la seva ardidesa o el seu arrauxament? Ha estat valent o massa temerari? Va ser dit anys més tard: «Per sa follia fou mort a Muret». Qui ho sabrà mai! Ell obre l’avantguarda de la cavalleria, fiat de vèncer. Però Simó de Montfort va a fer escac al rei, va de dret a colpir l’exèrcit matant el seu cabdill. Prou que s’ha defensat el rei En Pere, prou que li ha plantat cara: «Jo sóc el rei!». Però hi ha trobat la mort, no la victòria, en el camp de batalla. «E aquí morí nostre pare, car així ho ha usat nostre llinatge tostemps, de vèncer o morir», diria Jaume I en la seva Crònica.

Prou que s’ha defensat el rei En Pere, prou que li ha plantat cara: «Jo sóc el rei!». Però hi ha trobat la mort, no la victòria, en el camp de batalla.



Els seus nobles, atemorits, emprenen retirada, s’han desbandat confosos i en la fuga han caigut, víctimes de cruel carnatge. Tot s’ha acabat. Vida i història. França, d’ençà de llavors, ha penetrat el país d’Oc, fent-ho tot fins avui per tal d’afrancesar-lo. Encara ho recorda Martí, un cantant occità del nostre temps:


Vos vau parlar d’un país

que vòli viure,

vos vau parlar d’un país

que morís.

Ma maire, me rementi

tot çò que disiàs

de los qu’an tuats los Crosats,

de totis los qu’an cridat: Libertat!

Vos vau parlar d’un país

que vòl viure!





13


Jaume, aprenent de rei

Al pati d’armes del castell de Montsó, en terra aragonesa, s’escau lliçó d’esgrima. El mestre és un fornit ferreny templer, un frare-cavaller, la mà al pom de l’espasa. Els alumnes, uns marrecs d’uns set anys, entrenant-se de batre’s. L’un es diu Jaume, i és rei. L’altre, Ramon Berenguer, cosí seu, que és comte de Provença. Ressona el dring del ferro en els escuts i en les lloses del pati, d’esquivar-se’n. Són anys d’aprenentatge, més d’armes que no de lletra. A tot estirar, en Jaume arribarà a saber escriure el seu nom. Què més li cal a un rei? Ell era freturós de sortir del castell i anar a córrer aventures. I tantes com podrà contar-ne!

Cadell de rei. Orfe de pare i mare. I sempre encastellat. Son pare havia mort a la pols de Muret, en el camp de batalla: el rei Pere I, a qui ja coneixem. Simó de Montfort, el seu enemic, tenia en Jaume al seu poder, a Carcassona. Pere li havia deixat l’hereu per guanyar-li amistat, abans d’aquella guerra. I en Jaume, mort son pare, restava en mans adverses, a pany i forrellat. Els catalans reclamaven el seu rei, i molt la seva mare, Maria de Montpeller, havia maldat davant el Papa per rescatar-lo, fins que els va ser tornat: el de Montfort no va poder negar-s’hi, al Papa.

Tenia just sis anys, i de rei sols el títol, no encara el seny, tampoc la fortalesa. Va ser llavors que el van portar a Montsó, dalt d’una mula, encomanat a l’orde dels templers —mig cavallers, mig monjos perquè el fessin un home, un rei de bo i bo. Els templers el van ensinistrar ben fort i noble, ardit i cavaller: un ferro de bon tremp.

Als nou anys, acompanyat del comte Sanç i dels seus cavallers ja se’n surt de Montsó: ja es té prou tibant a la sella del cavall i ja branda prou ferm la seva espasa. Ara sabrà què costa de ser rei. Darrera seu la mola majestuosa del castell de Montsó; al seu davant la planúria nua, daurada de blats a les clarors de l’alba. Mai més no serà infant. Primer de tot, anirà a pregar davant la tomba del seu pare: fidelitat, gest de bona criança.

Als nou anys, acompanyat del comte Sanç i dels seus cavallers, ja se’n surt de Montsó. Ara sabrà què costa de ser rei.



«Fórem armat cavaller a Santa Maria de l’Horta, de Tarassona, i oïda la missa de l’Esperit Sant, ens vàrem cenyir l’espasa que prenguérem de damunt de l’altar… Aleshores tindríem uns dotze anys complerts, i anàvem pels tretze». Així ho conta ell mateix en la crònica del Llibre dels Fets del rei En Jaume. Bernat Desclot, un dels seus cronistes, diu d’ell que era «home ben format i complit de tots els seus membres; major d’un pam que els altres homes; de cabells rossos, semblants a fils d’or, i de dents blanques, així com perles; d’ulls negres, de cara vermella, d’amples espatlles i de cos esvelt; de belles mans i llongs dits; molt valent i generós, ple de misericòrdia i agradable a tota gent».

No li serà pas fàcil arribar a fer de rei, arribar a valdre’s. El seu país era segur portes enfora: les Corts havien pactat amb els sarraïns deu anys de Pau i Treva, fins que en Jaume fos gran. Però reialme endins haurà d’aprendre a fer-se creure enfront de les ambicions, les insídies i les bandositats d’uns nobles, massa anys sense un ceptre que els manés, desafiants davant d’un rei minyó.

Passarà per moltes peripècies i aventures, acorralat, traït… De tot se’n sortirà, i la intrigant noblesa d’Aragó, gosat i amb enteresa, sabrà com manejar-la: amb aquest rei, jove que sigui, més valdrà no jugar-hi. Després, apaivagades les revoltes feudals, serà cridat a gestes admirables, per les quals guanyarà el sobrenom de rei Conqueridor.





14


Conqueridor de Mallorca

A Barcelona són celebrades Corts Generals. El rei Jaume I les presideix. Ja té vint anys. Nobles, clerecia i ciutadans, tots són a punt d’escoltar-lo. Ell, molt aplomat, somriu: recorda aquell banquet a Tarragona, convidat pel marxant Pere Martell, i la conversa que tingueren sobre l’illa daurada de Mallorca.

El rei En Jaume pren la paraula: els anuncia el seu projecte de conquerir Mallorca. La resposta de tots desborda entusiasme, tothom li ofereix col·laboració.

«I tots embarcats un dimecres, primer de setembre de l’any qui es contava de Nostro Senyor Jesucrist MCCXXIX, que el rei encara no havia XXIII anys, l’armada féu vela i eixí del port de Salou, prenent la via de Mallorques; i amb dos jorns fou en un lloc de l’illa apel·lat la Palomera. E tota ella era de cent i cinqüenta i set veles grosses, així com són galeres i naus i tarides, sense molt altre navili petit, que tots eren, los petits, prop de dos-cents, carregats de pa i vi, i de peix salat, i porcs salats, i arròs, i civada, i altres grans, i de tot ço que mester era per mantenir aquella guerra».

Hi van quinze mil homes, i mil cinc-cents cavalls en les embarcacions anomenades tarides. Un mar blavíssim s’obre davant les proes. Les senyeres voltegen al vent. Les naus prenen vela a l’aventura.

Després de suportar una formidable tempesta, els vaixells arriben a Santa Ponça. L’ampla badia a l’hora baixa guanya colors morats, blavosos, lívids. L’endemà desembarcaran a la platja totes les hosts amb els pertrets de guerra. El rei amb els seus nobles exploraran l’illa.

«I vam anar poc a poc fins a la serra de Porto-Pi, i vam veure Mallorques, i ens semblà la més bella vila que mai haguéssim vista, jo ni aquells qui amb nós eren». Una murada alterosa, ferma amb set portals i torres de fortalesa, rodejava la ciutat. N’emergien les cúpules de les mesquites i els minarets, lluents al sol.

El setge fou tenaç, fatigós, inacabable. Les màquines de guerra no paraven d’atacar i les caves provaven d’obrir esvorancs a la murada i d’esbatanar les portes ferrisses. Cinc-cents peons —soldats a peu— escometen; darrera seu, sostenint-los, ve la cavalleria. La lluita és incerta i la tropa es descoratja. «Via, barons, en nom de Déu, què els temeu?», els escridassa el rei En Jaume amb energia. És el rei mateix qui comana l’exèrcit. I, amb frisança, els incita de nou, veient-los vacil·lants: «Vergonya, cavallers, vergonya!». L’embranzida reprèn, recobra empenta i confiança, i més tropes s’hi engatgen, a un crit ritmat, tots, seguit, tumultuós, que els dóna audàcia: «Santa Maria, Santa Maria!». Ja no van endarrere, són un torrent indeturable.

«Via, barons, en nom de Déu, què els temeu?», els escridassa el rei En Jaume amb energia. És el rei mateix qui comana l’exèrcit.



L’embranzida reprèn, recobra empenta i confiança, i més tropes s’hi engatgen, a un crit ritmat, tots, seguit, tumultuós, que els dóna audàcia: «Santa Maria, Santa Maria!».



La Medina Maiurca dels moros ja és guanyada. Des d’ara es dirà el mateix nom en català: Ciutat de Mallorca, i sobre ella onejaran les quatre barres. «Tinc un regne sobre el mar». L’illa serà poblada de catalans, que aviat ja seran mallorquins, de parlar dolç, acollidor, catalans de Mallorca.





15


Conqueridor de València

Enllà de l’Ebre, el País Valencià, la plana i l’horta, i el litoral blavíssim, un regne sarraí. Feia sis anys de la conquesta de Mallorca. A Alcanyís, Jaume I en parlava amb uns nobles aragonesos. El rei era a la plenitud de la seva jovenesa, els ulls li lluïen: seria una empresa madura, digna d’un gran rei, de catalans i aragonesos. A Montsó, el rei proclama el seu projecte.

La conquesta serà treballosa, àrdua i plena d’incerteses i amargors. Els àrabs són nombrosos i saben defensar-se. Són destres ballesters, avesats en les lluites. I del costat del rei, molts nobles no són gaire de fiar: persegueixen llurs propis interessos i guanys de la conquesta; estan disposats, si mai els hi ve bé, a vendre el seu coratge per l’or o les recaptes que els sarraïns els puguin oferir, a canvi d’abandonar el seu rei i la campanya.

Però Jaume I té autoritat en els fets i en les paraules, i no ha de cedir: tossudament, pel seu honor, seguirà avant. Ni la duresa del setge de Borriana hi pot: retut l’entusiasme, els barons aragonesos havien decidit de llevar el setge i entornar-se’n a casa. En Jaume s’ha indignat, plora de ràbia. Ha hagut de convocar tothom en assemblea i tensament convèncer-la per a poder prosseguir: els catalans han donat bon exemple, han fet costat al rei. Borriana finalment s’ha rendit.

Ja sense oposar-hi resistència, sabedors de la corada i el poder dels catalans, capitulen places fortes i ciutats emmurallades es donen sense lluita: Almassora, Peníscola i moltes viles de la riba del Xúquer, fins que arriben al Puig.

El Puig d’Enesa havia estat abandonat pels sarraïns, derrocat, tot en runes. Però el lloc era estratègic, i les hosts de Catalunya i Aragó van assentar-hi el campament, i van fortificar-lo. Va caldre fer portar proveïments, tot un carregament de farina de blat i de civada, de cansalada i de vi. Tanmateix el coratge defallia. El rei no podia sojornar-hi gaire temps més al campament del Puig, perquè afers de govern el reclamaven a Aragó i Catalunya. Els nobles, entre ells, esperaven que marxés per desertar de la campanya. Jaume I, que ho sap, no se’n refia, convoca Consell General a l’església de Santa Maria, i allà davant de tots proclama i jura de no tornar a passar el riu Ebre fins a tant València no hagi estat presa. I, encara, envia a buscar la reina Violant i la seva filla per a comprometre i mostrar la seva ferma voluntat. És paraula de rei: la compliria.

Ha arribat l’hora d’assetjar la ciutat de València. L’exèrcit travessa el riu Guadalaviar i es planta enfront de la capital, de la banda de mar. El campament té gran animació, un vent de victòria hi alena, tothom n’està ben cert del triomf. Fins i tot Zaen, el rei de València, ha proposat de lliurar-se en vassallatge. Jaume I no s’hi avé, no és prou el tracte, i caldrà conquerir-la.

El campament té gran animació, un vent de victòria hi alena, tothom n’està ben cert del triomf.



L’assetjament ha estat heroic i sense treva, durant cinc mesos. El rei Jaume I cavalca rodejant València de fora estant, ja victoriós, acompanyat dels seus. Envoltada de muralles la contempla, sota el sol; al camp, les desferres, encara, del combat. Emocionat en ressegueix amb la mirada les torres i els merlets dels seus murs, com un somni palpable, retallat en el cel. De sobte, al capdamunt de la torratxa més alta és hissada una bandera: quatre barres vermelles senyorejant la terra valenciana. Zaen, el rei vençut, l’ha encimbellada a la torre del portal de Barbazar. En Jaume, tot ell és trasbalsat: descavalca pausadament, es posa de genolls i plora commogut i besa aquella terra.

Descavalca pausadament, es posa de genolls i plora commogut i besa aquella terra.



El cor d’aquest gran rei que passa d’un pam d’alçada dels seus homes, és un cor ben humà, capaç d’estimació i de sentiments. Prou que se n’ha adonat la seva gent. Prou l’havien copsat també les orenetes en la seva delicadesa, de quan al Puig d’Enesa, en anar a desplantar el pavelló no ho va permetre, fins que elles i la seva fillada no se n’haguessin anat del niu de fang bastit al pal més alt de la tenda reial.

Prou que l’havien copsat també les orenetes en la seva delicadesa…



Un cor sensible, però també un cor fort. Com llavors, en ple combat, quan, per salvar uns cavallers d’una escaramussa sarraïna, va exposar-se per ells i fou ferit, al front, d’una sageta mora que li travessà l’elm; i ell, rient fort, tornava eixugant-se la sang que cara avall li queia, per mor de mantenir els ànims dels seus homes.

Jaume I, el Conqueridor de Mallorca i València, ha estat el nostre rei més excel·lent. Va afaiçonar els Països Catalans: De Salses a Guardamar i de Fraga fins a Maó. Per als seus i, encara avui, per a nosaltres, una terra ufanosa sota el sol, una espaiosa pàtria.





16


Catalans a Sicília

Pere tenia els ulls fits a mar, com el seu pare el rei En Jaume. El vent de xaloc li portava noves d’allà enllà. De Sicília, terra abundosa de sol i blats, mirant a l’Àfrica i mirant a l’Orient. Constança, la muller del rei, n’era filla. I Pere se sentia poderós i sobrer d’energies per pensar mar enllà.

Sicília patia durament el jou francès: el Papa havia donat la investidura d’aquell reialme a Carles d’Anjou, germà de sant Lluís, el rei de França. El d’Anjou l’havia envaïda contra dret: Manfred, rei de Sicília, el pare de Constança, morí per defensar-la en el camp de batalla; i el seu nebot Conradí va ser executat pel poder de l’intrús. L’illa era en mans del francès, la terra espoliada i els pobladors vexats, tractats sense mercè.

Pels aires de Palerm campanades ressonen, fos amb el clam de revolta del poble el toc dels batalls. A l’aplec del Sant Esperit, un soldat francès ha ultratjat una noia: això ha atiat les brases mal colgades del rancor sicilià, i la festa major s’ha abrandat com una foguerada. «Que morin els francesos!». Tot s’és enrevoltat d’un roig encès. Aquesta revolució serà recordada amb el nom de les «Vespres Sicilianes».

Però la represàlia de Carles d’Anjou no es faria esperar: un poderós exèrcit ha posat setge a la ciutat de Messina. D’on li vindrà l’ajut a la gent de Sicília? Qui el podrà alliberar? No tenen rei ni guia… Els sicilians s’afanyen a proclamar Pere II de Catalunya com a rei seu. I surten a trametre-li ambaixada.

Els sicilians s’afanyen a proclamar Pere II de Catalunya com a rei seu. I surten a trametre-li ambaixada.



Ja feia temps que els mestres d’aixa aparellaven les naus per fer una gran armada. I havien fet rebost a l’engròs de vitualles, bescuit i altres queviures. La flota catalana amatent havia salpat de Portfangós, a les boques de l’Ebre, comanada per l’almirall Jaume Pere, amb almogàvers armats fins a les dents, proa a l’Alcoll, un port de la costa africana, a Tunísia, davant per davant de Sicília.

A l’Alcoll vénen a trobar el rei Pere II, sicilians a ofrenar-li la corona, i li conten amb plors la dissort del seu poble, les seves malaurances, l’opressió que pateixen de part de Carles d’Anjou.

Pere es cavalleresc, audaç, magnànim, i els escolta. Per la seva muller, Constança de Sicília, li escau de ser-ne rei, malgrat Anjou i el Papa.

Les naus, en ordre de batalla, han posat proa a l’illa tot seguit. A Tràpani el rei Pere desembarca, homenatjat com alliberador. Avancen les tropes sobre Messina, encerclada per Carles d’Anjou.

«Com los almogàvers foren entrats en Messina no em demaneu l’alegre i el confort que fou per tota la ciutat…», descriu el cronista Ramon Muntaner.

Mentrestant, la flota catalana ja n’ocupa l’estret, el braç de mar entre l’illa i Itàlia. Carles té por de ser copat, lleva el setge i emprèn la retirada. Per mar, també els francesos sofreixen la derrota, la seva armada és desarborada. Sicília alliberada té per rei Pere el Gran. Terra i mar són en calma. Sicília romandrà amb Catalunya gairebé dos-cents anys. Les naus catalanes en el Mediterrani tindran la senyoria per molt temps. Serà un mar català, com ho fou dels romans, el nostre mar, el solcaran veles barrades.





17


Honor de cavaller

Uns enviats d’Anjou se n’entren al camp del rei Pere II, amb una incitadora tramesa de part de Carles, el seu amo: vénen a desafiar En Pere amb to provocador. El cert és, però, que també Nàpols s’era enrevoltada contra el francès, i el nostre rei ha acudit a la seva demanda. Carles d’Anjou tem l’exèrcit català i el seu coratge, i ha de burxar-li el rei, sabent-ne el seu punt feble: l’honor de cavaller. Ja en va saber, ja, de fer-lo caure en el parany i desviar-li l’atenció del camp de batalla. «I per això diu hom, i és veritat, que mai el senyor rei d’Aragó no fou enganyat en fet de cap guerra sinó en aquesta», fa constar el cronista Ramon Muntaner. Perquè, certament, el rei Pere II —arrauxament de jove?, honra que cal defendre?— accepta el desafiament.

És pactat un combat entre els dos reis. A la ciutat de Bordeus, que és neutral, que pertany al rei d’Anglaterra. Cada contrincant s’hi presentarà amb cent cavallers. La citació és fixada en el dia primer del mes de juny de l’any de 1283. Pere II signa i rubrica.

Les tropes almogàvers passen l’estret de Messina i penetren Calàbria. Avancen victòria rere victòria. En canvi, Carles d’Anjou prepara l’estratagema: deixa per lloctinent del seu exèrcit al seu fill, Carles de Salem, i ell corre a França a fer-ne de les seves.

Som a primers de maig. Ja falta menys d’un mes per acudir a la cita. Pere ha d’abandonar el camp de batalla pel camp de l’honor. Les tropes catalanes ressentiran que ell marxi. Però, tractant-se de cavallers, paraula és paraula.

Dia 6 de maig. De Tràpani, a Sicília, salpa el vaixell que ha de dur el rei a costes catalanes. L’odissea serà plena de contratemps, tanmateix: una forta tempesta s’esbrava contra l’embarcació, i finalment aconsegueix d’arribar a l’Alcoll, a la costa africana.

Ha d’esperar vents propicis, per a fer rumb mar enllà. Fins al dia 17 no atracarà a Cullera: menys d’una quinzena per fer cap a Bordeus.

A Bordeus ja estan parant el born: el clos i les tarimes, i tots els pavellons. El rei de Catalunya, es complau el d’Anjou, no arribarà a la cita de l’honor: no gosarà i, si de cas gosés, hi té massa obstacles i, al final, fóra pres.

Els dies passen volant i, a Navarra, per manament del rei francès, a Pere li és barrat el pas. Allà és assabentat que Bordeus és en mans del francès, que el rei d’Anglaterra li ha cedit, amb l’argúcia de Carles d’Anjou d’impedir el combat. Sap que hi ha concentrat un poderós exèrcit, per tal d’empresonar-lo bon punt es presentés: el camp és emboscat. El cavaller sent compromesa la seva honra, i el temps corre més que no pas ell.

El francès es refia: bé l’ha jugada, ha tacat la paraula d’un reu. En el camp de l’honor no hi serà hissada bandera catalana, sinó sol la vergonya i la covardia del seu rei. Però el darrer jorn de maig, el senescal de Bordeus rep un missatger de Catalunya, duent noves del rei, que és disposat a entrar en lliça amb el d’Anjou, només que el senescal li’n doni garanties. El senescal les hi ha negades. Llavors, el cavaller amb l’escut català recorre amb baronia el palenc de l’honor, ell sol, la llança enlaire, brocant el seu cavall amb gest reial. El senescal queda confós quan el gallard genet es descobreix la faç; ell és el rei Pere II, el Gran, d’Aragó i Catalunya, i li exigeix que aixequi carta testimonial de la seva compareixença a la lliça en la data fixada, i que Carles d’Anjou no hi és present, mancant a la paraula, fent-se enrere del repte.

Llavors, el cavaller amb l’escut català recorre amb baronia el palenc de l’honor, ell sol, la llança enlaire, brocant el seu cavall amb gest reial.



Pere, el rei, disfressat, sols amb tres cavallers i un guia, havia burlat audaçment totes les guàrdies i l’exèrcit francès: se’n va sortir amb la seva. Ara, salvat el seu honor, s’allunya dins les ombres del capvespre, rabent, a galop de cavall, camí de Castella vorejant la ratlla de Navarra fins arribar a Aragó.





18


El coll de Panissars

Dos-cents mil croats són en marxa per envair Catalunya, en nom del rei francès, en nom del Papa. Croats. Perquè el Papa Martí IV ha llençat anatemes a Pere, el nostre rei, i l’ha excomunicat. Això vol dir que li nega la unió amb l’Església romana, i que el desposseeix, doncs ja no en pot ser el rei, dels seus propis reialmes. El seu pecat ha estat d’haver guanyat Sicília a Carles d’Anjou, el qui hi volia el Papa. I ara Martí IV diu que el senyor de tots els països catalans ha de ser Carles de Valois, el fill del rei de França, Felip III l’Ardit. Per això una altra croada contra un rei català, politiqueig de Papes: és la Cristiandat.

La creuada és continguda al coll de Panissars, al Pirineu, per tropes catalanes; però, ai del traïdor que els entra per una altra collada! Perquè ja estan envaint la plana d’Empordà, se’n van cap a Girona! Ramon Folc de Cardona, no afluixis el teu braç! Gironins immortals, resistiu sempre! No passaran… I del rei castellà no arriba pas l’ajut que va prometre. Ni caldrà!

Ramon Marquet i Berenguer Mallol deturen l’escomesa per mar, i la pesta els delma per terra. El mateix rei francès hi cau malalt. Girona es manté ferma, inconquerible.

I ara hi arriba l’almirall Roger de Llúria, victoriós de Nàpols i de Malta, vencedor del d’Anjou, senyor del mar, amb l’estol d’almogàvers. La croada es debat en retirada. I encara gosaria de demanar mercè: ambaixadors del rei de França volen obtenir treves, sota amenaça d’armar tres-centes galeres si no accedien. Roger de Llúria els dóna per resposta: «Jo n’armaré cent, i no més. I quan aquelles cent hagi armades, pensi’n d’armar el rei de França tres-centes o deu mil si vol, que no temo que gosi enlloc trobar-se amb mi. Ni sols em penso que galera ni altre vaixell gosi anar sobre el mar sense guiatge del rei d’Aragó. Ni encara solament galera ni lleny; però no crec que cap peix gosi alçar sobre mar, si no porta un escut o senyal del rei en la cua per mostrar guiatge d’aquell noble senyor el rei d’Aragó i de Sicília». Així mateix ho conta Bernat Desclot, el cronista reial.

I encara gosaria de demanar mercè: ambaixadors del rei de França volen obtenir treves…



Sense remei us cal emprendre retirada, croats, francesos, desferra d’un exèrcit derrotat. Catalunya —ho havia dit el rei— «a aquell qui la vulgui, li haurà de costar!». Al coll de Panissars seríeu encalçats, acarnissadament, per la fúria almogàver. Ai de la rereguarda! No ho contarien els fugitius, no hi hauria clemència, per més que el rei Pere II, «el dels francesos», com fou anomenat d’aquesta feta, ho garantís, magnànim. Tremolà l’enemic. No fóra en va d’agredir Catalunya.





19


Veles d’oriflama

Voltes cobrint, vuit naus, espaioses, d’un embigat de fusta emporxant amplíssimes arcades. Són les Drassanes de Barcelona, avui Museu Marítim. Una gran fàbrica, adossada a la muralla de la ciutat. Allà, calafats i mestres d’aixa consumen els vaixells catalans, les galeres, els galiots, els llenys, les corres… Les Drassanes podien aparellar al mateix temps una trentena de galeres.

Catalunya té poder en el mar. Vent de mestral gonfla les veles d’oriflama, solquen quilles de naus catalanes tota la Mediterrània. A cada port hi ha un consolat de Catalunya, colònia mercantil amb grans alfòndecs —magatzems amb estibes de gènere—, perquè els marxants trafiquin, a fires, i mercats, teixits i manufactures de tota mena.

De Malta a Constantinoble, d’Alexandria a Tunis, el mar és rivetat de consolats. Bassonalla —moneda bruna—, croats d’argent o florins d’or, diner català que garanteix l’intercanvi mercantil. Genovesos i pisans hi competeixen, però l’imperi comercial és català.

Cada vaixell té marcada la ruta marinera en mapes de cartògrafs mallorquins, els més experts del món. Abraham Cresques, d’ascendència jueva, va dissenyar el primer Atles català: totes les costes mediterrànies fan com una capriciosa sanefa de banderes barrades de grana.

A Llotja cada comerciant ha de signar contractació, segons drets i costums escrits al Llibre de Consolat de Mar, codi que estableix les lleis internacionals marítimes i mercants, dites en català i vigents a tots els ports arreu del nostre mar.

Perquè també hi ha l’armada catalana que domina i que vetlla de ponent a llevant: l’estol reial, per les accions de guerra; l’estol de la Llotja per protecció de les rutes mercantils, emparant-les de pirates i corsos. Ballesters i homes d’armes amb el seu conestable, a les ordres de la verga de l’almirallat.

Catalunya ha tingut cèlebres almiralls, experts en la ciència de la guerra en mar, del barreig, del setge i l’abordatge: Ramon Marquet i Berenguer Mallol, Bernat de Cabrera, i el de Vilamarí. Però el més gran almirall ha estat Roger de Llúria, el de l’escut de barres al biaix. El rei Pere II li atorgà el comandament de l’armada catalana: ell triomfà a Sicília i a Nàpols, i recolzà la resistència de Catalunya contra els croats d’Anjou, a Cadaqués i a Roses. Llúria, llorer de glòries. Per això, als peus mateix del sepulcre del seu rei Pere el Gran —urna de pòrfir—, al monestir de Santes Creus, hi ha una senzilla llosa sota la qual reposa l’almirall de Catalunya, de tantes batalles com va lliurar en mar.

El més gran almirall ha estat Roger de Llúria. El rei Pere II li atorgà el comandament de l’armada catalana: ell triomfà a Sicília i a Nàpols.





20


«Desperta, ferre! Desperta!»

Camí del sol, almogàvers! Les naus fendeixen l’ona, el velam tremola al vent d’una epopeia. Amb llurs mullers i criatures s’han embarcat a l’aventura, quatre mil pel cap baix. Roger de Flor, alt i cepat, alemany d’origen, es el seu adalil, el cabdill de la Gran Companyia Catalana: l’ha aplegada a Sicília, ja signada la pau amb d’Anjou a Caltabellotta.

Els almogàvers són soldats mercenaris, a sou de qui els contracti: només saben guerrejar, són temeraris, salvatges, arrauxats. Van vestits amb gonella —una camisa curta—, polaines i avarques de cuir. Les seves armes, coltell, llança, ballesta i un manyoc de dards al buirac; les seves vitualles, un sarró amb pa per a dos dies com a més. En consell prenen les decisions i escullen qui els comani.

La guerra tenen com ofici, no se’n saben estar. Han cercat a qui poden fer falta, i s’han llogat. L’emperador Andrònic, allà a Constantinoble, és atacat pels turcs, tot Grècia és amenaçada. Ara ells hi van en campanya. El tracte és: doble soldada a tots els almogàvers, i a Roger de Flor la mà d’una princesa i el domini de terres com a duc.

L’emperador bizantí, foragitat el perill, els recompensaria: n’és agraït i alhora temorós. Roger de Flor ja és megaduc d’Atenes: al Partenó —el castell de Cetines, com ells diuen—, dalt del turó de l’Acròpolis, onegen ja les barres catalanes, i enllà, al port del Pireu, són ancorades les veles blanques almogàvers, gonflades de victòria.

Al Partenó, dalt del turó de l’Acròpolis, onegen ja les barres catalanes.



Però el fill de l’emperador, Miquel, n’està gelós de la glòria catalana i de Roger, proclamat cèsar de l’Imperi d’Orient. Trama envejosament una mala passada: els obsequiarà amb un fastuós banquet al seu palau, per honrar el seu triomf; però, amb traïdoria, alans —tropes eslaves—, ja concertats, irrompran al saló assassinant qui trobin dels guerrers catalans.

Amb traïdoria irrompran al saló del banquet assassinant qui trobin dels guerrers catalans.



El vi i la sang esquitxen tovalles i catifes, les taules trabucades, les llànties pampalluguejant de l’escomesa, dringueig d’espases i clapir de brega… Geòrgios, cap dels alans, ha occit Roger de Flor.

Les tropes almogàvers de cop són desfermades. Venjança Catalana és el nom d’aquell allau. Encegats de furor, pegaran falconada. «Desperta, ferre! Desperta!» és el seu crit guerrer. Ímpetu irrefrenable, estralls arreu, tramuntana que arrasa. Han pres fabulosos botins. Berenguer d’Entença i Bernat de Rocafort s’alcen com adalils d’aquestes hosts venjatives.

Han conquerit Atenes i el ducat de Neopàtria. Hi han establert una república militar, que ofereixen als monarques catalans. Regnes a l’Orient de la Confederació catalano-aragonesa. Durant uns vuitanta anys hi senyorejaren.

A l’alqueria de Xirivella, blanca de sol, al ponent d’una vida atzarosa, Ramon Muntaner fa memòria i escriu la seva Crònica. Tanca els ulls i recorda les proeses dels catalans a Grècia. Ell hi era enrolat com intendent de Roger de Flor.

Com van poder guanyar tantes batalles aquells almogàvers, escassos d’armament, sense cavalleria, que costava massa mantenir…! Aquella infanteria agosarada tenia pit davant dels turcs, de bizantins, d’eslaus. «La feliç host dels francs», com era anomenada. Destra en el maneig de la ballesta, àgil i temerària, astuta, frugal, aventurera, plantant cara a la mort o bé a la glòria.

Valençola, la seva muller, li porta una tisana mentre ell escriu. El cronista del rei, la ploma als dits, és abstret en les gestes llunyanes: Gal·lípoli. Llavors que ell n’era lloctinent, quan va ser-hi assetjat per grecs i genovesos a la plegada. Tenia escassa tropa de defensa a les seves ordres —no pas més de cent homes—, que els almogàvers eren terres endins a combatre.

Muntaner somriu ara, de pensar-hi: les dones dels almogàvers, amb cascs i cotes d’armes defendrien la fortalesa, i els marxants catalans que s’hi trobaven: aigua bullent, i pedres i sagetes queien merlets avall contra dels qui atacaven. La ciutadella no es rendiria pas. I llavors, quan ell va manar d’obrir el portal de la muralla i cent homes armats, per sorpresa, escometeren els assetjants! La batalla seria en camp obert, com no esperaven. Genovesos i grecs foren delmats. Quina lliçó de mestre en tàctica defensiva!

Les dones dels almogàvers, amb cascs i cotes d’armes defendrien la fortalesa, i els marxants catalans que s’hi trobaven…



Ara ho escriu amb orgull —no n’ha oblidat detall—, com ho va viure. Aquest capvespre rosat a l’alqueria, damunt la senzilla taula de fusta de noguera.





21


Almogàver de Déu


Grans hosts i grans companyies se són ajustades d’esperits d’amors, i porten senya d’amor, on és la figura i el senyal de llur amat; i no volen menar en llur companyia null home que sia sens amor, per ço que llur amat no hi prenga deshonor.

Ramon Llull, el foll d’amor, viatjava les terres del món com un apòstol. De Sant Jaume de Galícia a l’Armènia i a Xipre, de Terra Santa a Berberia, de Roma a les vores d’Egipte. El seu estendard era la seva fe abrandada. No pas amb l’espasa convé guanyar les gents: «Convertir els infidels per la persuasió, àdhuc amb perill de la pròpia vida, escriure molts llibres per desfer llurs errors».

Ramon Llull, llinatge de ciutadans honrats, senescal del rei de Mallorca afeccionat a l’art de trobar, va ser sacsejat, als seus trenta anys per una convicció. El convertit de Randa, com un enamorat, és ple d’alegria i d’audàcia, té el neguit de predicar el seu Amat. Escriu i escriu, més de dues-centes obres, en català —és el primer en emprar la llengua romanç en la filosofia—, en llatí, i també en àrab, que va aprendre perquè en Moreria també fos entès. Un estil fort i clar, madur, ordenat, convincent. I en totes les branques del saber. Obres com arbres.

Vol demostrar la fe per la raó —Ars Magna, Ars demonstrativa—, alhora que s’envola en místiques del cor, no emmanllevades —Libre de Contemplació, Libre d’Amic e Amat. S’endinsa en l’especulació científica, Arbre de la Ciència, i en la filosofia: Arbre de filosofia desirant, Arbre de filosofia d’amor, d’un segell molt propi, subtil i apassionat. Conrea la novel·la, la poesia —el Cant de Ramon, el Desconhort—, com les peces didàctiques, Libre de meravelles, Blanquerna, i s’estén fins al Libre de l’orde de cavalleria.

Ramon, el foll, va de poble en poble, rodamón incansable en terres d’infidels, a orient, a migjorn, a tots els vents. Colpit de desenganys, incomprès a l’Església, expulsat de les places de Tunis, maleït però encès d’il·lusions i valenties, místic i tocant de peus a terra, apòstol i poeta, torsimany de la fe, croat de la paraula, almogàver de Déu.

Truca a les aules de les universitats d’Europa —París, Bolonya, Montpeller— com a la seu de Roma; als concilis cristians com als calls dels jueus. Funda a Mallorca el col·legi de missioners de Miramar segons l’art que ell predica.

L’han vist ferit a cops de roc a la plaça de Bugia, en país tunisenc. Per això una tradició va declarar-lo màrtir. Però va morir a l’alba a la seva Mallorca, l’illa d’or on, místic com fou, va aprendre d’estimar la natura com una representació de Déu. Va arribar a port amb el seu sarró ple de «devoció, paciència, caritat, tribulacions, pensaments, sospirs i plors; i en el cor audàcia en lloar son amat, en sa boca llaors de son amat, i en sa voluntat menyspreament del blasme de les gents que jutgen falsament».

L’han vist ferit a cops de roc a la plaça de Bugia, en país tunisenc. Per això una tradició va declarar-lo màrtir.



Li correspon una pàgina també d’aquest llibre: que no és només de conquestes armades, d’institucions o lleis, de gent il·lustre, que es forjà Catalunya. Ramon Llull, forassenyat i lúcid, n’és una mostra honrosa.





22


Un regne «dellà mar»

A Vilanova de la Ribera, vora els sorrals de la platja de Barcelona, el raval on hi viu la gent de mar, hi ha domassos de festa, músiques i gatzares, volades de coloms. Tota una multitud bigarrada és a la plaça i pels carrers, i abocada als balcons: comerciants, corporacions dels gremis, mariners, armadors, bastaixos i macips; també soldats i cavallers, patricis i noblesa. I l’escorta del rei, tabals i maces i el penó de la ciutat. Alfons, el rei Benigne, ha retornat amb glòria de l’expedició a Sardenya, un nou país per a la Corona catalano-aragonesa.

Una assenyalada cerimònia, com una acció de gràcies: el rei, solemnement, posarà la primera pedra d’un nou temple; es dirà de Santa Maria del Mar, a honor de la patrona de les armes catalanes: «Santa Maria! Santa Maria!», la remor ferma que avança, el crit de guerra que dóna als catalans coratge en les conquestes. Serà la catedral dels mariners, la fita dels vaixells barcelonins així que albirin port.

Alfons ha tornat «home fort, acabat, fet i tret, i que en aquest viatge s’ha esforçat i s’ha fet home amb obres, que és com els homes es fan». Sis anys fa que sortia l’estol català vers l’illa de Sardenya. El rei, son pare, Jaume II el Just, amb mesurada emoció conferia a l’hereu dels seus reialmes el comandament de l’armada: «Fill, jo us do la bandera nostra antiga del principat de Catalunya, la qual ha un singular privilegi, ça és, que null temps, en camp on la nostra bandera reial sia estada, jamés no fo vençuda ni desbaratada». Alfons tenia llavors vint-i-quatre anys.

Jaume II el Just conferia a l’hereu dels seus reialmes el comandament de l’armada: «Fill, jo us do la bandera nostra…».



L’estol el componen cinquanta-tres galeres, vint coques de transport, i d’altres naus auxiliars. Salpa de Portfangós, i té encomanada la victòria. La Santa Seu romana havia donat la investidura de Sardenya i de Còrsega al rei català, fruit de negociació diplomàtica. Però l’illa és sota el domini de Pisa, i caldrà conquerir-la.

Càller, amb el seu fort castell, Vila d’Esglésies, Sàsser: els baluards més segurs que defensen tropes pisanes. El bloqueig serà llarg i inclement, que el paludisme en delmarà les tropes i n’afeblirà els ànims. Però a la fi la victòria serà catalana.

Si ha costat de conquerir-la, més costarà de conservar-la: els genovesos, que se n’havien retirat, hi tornaran a burxar-hi revoltes enmig del poble sard, que hauran de ser, amb fermesa, sufocades. La presència catalana, a les ordres d’un virrei militar, deixarà tanmateix bons records en el país: suprimits els abusos feudals i l’esclavatge, desenvoluparà l’agricultura i el comerç, i els municipis obtindran puixança.

Un d’ells, a la part de mestral, és l’Alguer, una ciutat bastida en un suau pujol inclinat vers una ampla badia tacada de barques coralleres i de pesca. Els algueresos encara guarden la parla catalana com a seva, i a les torres de muralla del casc antic —de nom Barceloneta— onegen banderes catalanes, com aquella reial i gloriosa que hi va plantar Alfons el Benigne, ja fa tants segles.





23


Un monestir a Pedralbes

A la part alta del pla de Barcelona, a la falda del serrat de Collserola, davant la creu de terme, s’hi alça el monestir de Pedralbes. El terreny allà hi té un color blanquinós, de pedres albes, i l’aire és sec i saludable.

Ens trobem al portal, a la façana lateral del monestir: simple i harmoniós, té un escut amb els besants dels Montcada i les barres de la casa de Barcelona, en memòria de la que el va fundar. La reina Elisenda de Montcada, quarta muller del rei Jaume II el Just, s’hi retirà, ja vídua, en religió. Era una reina caritativa envers els pobres, i amant d’una vida senzilla, arrecerada en l’oració i dedicada a l’almoina. Ara hi és enterrada, en un bell mausoleu que mostra la seva estàtua jacent, d’abillaments reials en un vessant, vetllada d’àngels i, l’altre, amb els hàbits de monja clarissa.

Elisenda de Montcada s’hi retirà en religió: era una reina caritativa envers els pobres…



El monestir és d’un art admirable, d’una meravellosa serenor; té l’exquisida simplicitat del gòtic català i correspon a un dels millors moments de la nostra arquitectura nacional. És d’un estil auster, el campanar, sense decoracions supèrflues, equilibrat en relació amb la dominant horitzontal de l’església. Per dins, el temple, d’una sola nau, coberta de volta d’ogiva, és penetrat d’una llum tendra, clara. A la capella de Sant Miquel hi ha les pintures de Ferrer Bassa, escola italiana del Tres-cents, tons suaus damunt del blau del fons. I el claustre, al defora, el més gran de Catalunya, té tres pisos d’arcades sostingudes per gràcils columnetes. Al bell mig, un verger de tarongers i xiprers i palmeres.

Escau a una època rica i plena de la ciutat de Barcelona. La burgesia medieval és benestant i ufanosa: impulsa un imperi comercial a totes les ribes de la Mediterrània, pren part al govern de la ciutat, al Consell de Cent, i a les Corts catalanes. És emprenedora, progressiva, pròspera.

L’art gòtic català d’aquest temps és l’aconseguida expressió d’aquesta civilització, puixant però sense perdre el seny ni la mesura: té un capteniment i una sobrietat amable, franca. En tenim belles mostres: el Palau Reial Major, a la plaça del Rei, la Catedral, la Casa de la Ciutat, Santa Maria del Mar, l’Hospital de la Santa Creu, avui Biblioteca de Catalunya, l’església del Pi, la Llotja, les Drassanes… El reial monestir de Pedralbes fou projectat i construït per Ferrer Peiró, amb Domènec Granyer, fa uns sis-cents cinquanta anys.





24


El nostre poble és lliure

Catalunya és un poble capaç d’organitzar políticament les seves llibertats. L’autoritat dels reis no és per subjugar, sinó per garantir la convivència i el treball i les iniciatives dels seus súbdits. I els reis semblen complaure’s a assenyalar sempre, com una tradició, com un títol ben noble, un estil de govern que en això es singularitza d’altres regnes. La liberalitat els és honor i orgull.

I arreu, cada un dels països catalans és dotat d’institucions autònomes, de furs i privilegis i de drets; que no són pas sotmesos com si fossin províncies o colònies, sinó reialmes junts, confederats en una mateixa Corona, que és cinyell i penyora de tots. Talment una mata de jonc que, ben lligada, és forta i ningú no pot trencar. Aquí teniu exemple de les seves llibertats: Alfons III el Benigne és a València per rebre els diputats d’aquest regne. La representació és encapçalada pel noble Guillem de Vinatea, i no ve pas amb bones maneres, ni amb cerimònies, sinó a presentar queixa al rei, de massa feble que és a l’ambició de la seva segona muller Elionor de Castella: en detriment de Pere i de Jaume, que li són fillastres, ella ha aconseguit per als fills propis, donacions de viles i castells del país valencià, fronterers amb Castella. Ha violat drets de la terra i, a més, això posa en perill la seguretat del regne de València.

Alfons III el Benigne és a València per rebre els diputats d’aquest regne. La representació és encapçalada pel noble Guillem de Vinatea.



Guillem de Vinatea parla clar i sense embuts. Arborat d’indignació, protesta i amenaça de mort els mals consellers que han traficat aquestes donacions. Altivament exigeix del rei, massa Benigne, la revocació d’aquestes cessions fora de dret. El rei gens no s’altera, escolta, sospesa paraules i raons. I tot seguit, a la reina, que té a la seva esquerra, interpel·la: «Ah, reina! Això volíeu vós oir?». Amb ella ja ha sofert desavinences, per raons de polítiques familiars, els darrers temps. Ella s’exalta: «Señor, no lo consentiria el rey Don Alfonso de Castilla nuestro hermano, que no los degollase a todos». Són maneres de fer. Però, a casa nostra, la sobirania no té aquest tarannà.

«Reina, reina», l’alliçona, «el nostre poble és franc, i no és així subjugat com és el poble de Castella: car ells tenen a nós com a senyor, i nós a ells com a bons vassalls i companyons».

No cal parlar-ne més.





25


Pere del Punyalet

No vas tenir perdó ni misericòrdia, Pere del Punyalet. Et devien veure delicat, feble de complexió, de poca fortalesa, i es creien que no tenies tremp de rei. T’escarnien i t’humiliaven, emparats en la seva «Unió», la confabulació dels nobles i et forçaven arrancant-te privilegis reials en favor seu. Revifalles de poder feudal, prou els havia començat a patir el teu avantpassat el rei Jaume I, aquells aragonesos malcontents, abocats a mesquins interessos. No vas trobar gent lleial fora de Catalunya, i vas tenir mà dura amb aragonesos i valencians.


Malhaja qui se’n irà

encara i encara



et deien, sabent-te presoner, que ni ara ni mai no te n’escaparies. Però anys després els vas saber respondre, rancuniós com eres, que no vas oblidar res del que t’havien fet, aïrat en les paraules, i amb un toc de punyent ironia, que ara series tu que els rosegaries a ells:


E qui no us rosegarà,

susara, susara…



Qui seria el més fort? Ni a tossut i pertinaç et guanyarien. Perquè a més, eres subtil i hàbil, i no et vas deixar passar la mà per la cara per ningú. Jugaves a política sense cap mena d’escrúpol, amb una visió freda, astuta, decidida. A ton pare, el rei Alfons III, li deien el Benigne, no t’ho diran a tu, Pere III del Punyalet.

Ja vas ser coronat a Saragossa —què dic, que vas ser coronat!, si tu mateix et coronaves, ni vas deixar que l’arquebisbe aragonès Pere de Luna et cenyís ni t’adobés la corona! Davant del nobles aragonesos conjurats en la Unió, forts en els Privilegis arrabassats al teu pare, el Benigne. Com els vas desairar… Allà els teus germanastres, els fills d’Elionor de Castella, burxaven la revolta, enfellonits. I també l’escampaven pel regne de València, per treure’n guany, si queies.

Ara els has esclafats al tots a la batalla d’Èpila, amb les teves hosts catalanes capitanejades per Bernat de Cabrera, ha corregut un devessall de sang. Has esquinçat amb ràbia, amb el teu punyalet que sempre duus a sobre, els Privilegis que et van voler imposar. Només has estat generós en la revenja, que no hi ha hagut perdó.

Quan tu pots ser el més fort, no estalvies la força, Pere del Punyalet. Però quan poden amb tu, jugues amb altres arts, massa astut per deixar-te atrapar. Com llavors quan, anant a Corts a Saragossa, venint de Perpinyà, en passar l’Ebre t’hi van dur presoner, més de cinc-cents homes d’armes de la Unió dels nobles d’Aragó. I allà, els rics-homes et van fer capitular, signar i signar franqueses abusives, cobejosos de poder perquè et tenien a les seves mans. I tu, empassant saliva: «Que els catalans siguin trets del Consell Reial…», signaves i signaves, un espantall de rei, sense fermesa.

Ja amb els teus, segur, com te’n vas riure, neguitós i alhora divertit d’aquesta treta! Eren paper mullat tots aquells patracols de signatures; que abans, a Perpinyà, havies decretat, ja preveient-ho —per escrit, i amb lletres grans i clares—, que tot el que signessis a les Corts d’Aragó no tindria validesa de cap mena.

Només a Catalunya et servaven respecte de Cerimoniós, i t’honoraven com escau a un rei. Vas procurar de tornar a aplegar Mallorca i Sicília a la teva Corona —mata de jonc de molts regnes—, i ho vas aconseguir, cert que sense gaires miraments. Vas concedir drets i llibertats als qui t’eren fidels, i tothom era amb tu. Per això, petjant terra catalana, en tornant d’aquelles Corts malaguanyades, envejoses dels consellers catalans de qui et fiaves, vas dir de Catalunya, com sortint-te de l’ànima: «Maleït sigui qui et vulgui mal, perquè estàs poblada de lleials persones».

…petjant terra catalana vas dir, com sortint-te de l’ànima: «Maleït sigui qui et vulgui mal, perquè estàs poblada de lleials persones».





26


La cort dels Jocs Florals

Bernat Metge, un dels millors prosistes catalans, ha entaforat el rei Joan I al purgatori, això vol dir que és «en via de salvació». Així ho té escrit en Lo Somni, la seva obra mestra. Una sortida ben política, un canvi de camisa molt sagaç, i amb un toc de sornegueria.

El seu rei Joan I ha mort sobtadament —i sense confessió ni cristians auxilis— i ho han encobert dient si fou d’una caiguda de cavall a Foixà —Joan el Caçador— en una cacera. Durant el procés contra els consellers reials, tanmateix, van ser esgranades acusacions més greus. I ell, Bernat Metge, conseller i secretari del rei, no tenia, segons sembla, de fa temps, gaire netes les mans.

Aquell va ser un regnat amb molta mar de fons. Una de les Corts més fastuoses i esplèndides d’Europa, envernissades a la usança francesa, elegant, refinada. Joan I vivia embolcallat d’exquisidesa i luxe. Mireu-vos-el a la Sala Major del Palau Reial, abillat de robes precioses i joiells, a la mà el ceptre amb la flor de lis, acompanyat de Violant de Bar, la seva esposa: «Havia muller francesa et era tot francès». Trobadors, joglars, músics, poetes i lletrats eren el seu seguici. Havia fet venir al seu entorn la flor i nata dels mestres provençals: fou la Gaia Ciència. Els dies discorrien en danses de palau i justes i caceres, jocs florals —fou Joan I qui els va establir a Catalunya— i corts d’amor. Un rei afable i culte, curiós de tota coneixença, delitós de belles arts i bones lletres. D’Amador de la Gentilesa en tenia el renom.

Mireu-vos-el a la Sala Major del Palau Reial, abillat de robes precioses i joiells: trobadors, joglars, músics, poetes i lletrats eren el seu seguici.



Diu que estava envoltat de més de tres-cents servents dedicats a la seva persona i casa. Majordoms que servien la taula reial i tenien cura de compres i despeses, els copers, botellers, panissers, sobrecocs i cuiners, compradors, cavallerissos, manescal, sobreatzemblers, falconers, joglars i molts etcèteres. Camarlencs vetllant la seva cambra, les armes i els vestits, i el segell secret del rei, escuders i ajudants de cambra, barber, metges i cirurgians, escrivans secretaris, armer, sastre i cosidores, apotecari, rebosters, uixers, algutzirs, escombradors del palau i porters. I encara el canceller i el vicecanceller, el protonotari amb els dotze notaris, el mestre racional, el tresorer i l’escrivà de ració. I els càrrecs subalterns…

Ja podeu pensar…, faramalla d’ostentació principesca. Dessota les riqueses, corrupció de costums i desmesures. Desordre administratiu i financer, no és estrany que així fos: el rei s’havia d’empenyorar el patrimoni, estirava més el braç que la mànega. Sí que hi havia florida literària i estètica a la seva cort gentil. Però no tot eren flors i violes…

I el govern del país era manejat pels consellers reials, al seu senderi. De les seves trafiques qui els en demanaria comptes? Només a Sicília va triomfar la Corona, perquè el germà del rei, Martí, duc de Montblanc, en duia el comandament. Els ducats d’Atenes i Neopàtria, que havien senyorejat els almogàvers, es van perdre: genovesos, venecians, i al capdavall els turcs, van baratar-se’ls. I la política amb els papes de Roma i d’Avinyó… I el desordre públic i els avalots als calls contra els jueus —una pesta antievangèlica que s’encomanava de Castella—… Joan I, el Descurat.

Ja no alenen temps audaços, geni cavalleresc, obert a la conquesta d’horitzons i de pàtries, d’aventures mediterrànies, de somnis d’orient encès d’albades, d’aleteig de gavines i d’estols de peixos amb escates barrades… Ara són altres aires, una «modernitat» de gustos exquisits i costums de novelles usances. Sobten el món descobertes i troballes, que donen corda als rellotges dels nous temps. També pensaments nous repensaran el món i en remouran certerament les bases.





27


El crepuscle del Casal de Barcelona

Arriba a la cort el dol de la notícia: ha mort Martí, rei de Sicília, l’hereu de la Corona catalana. Martí, el Jove, fill de Martí I. La nissaga del Casal de Barcelona no sent cap primavera, ni saba nova que la faci brotar. Martí, el Vell, de dalt del mirador del Palau, perd la mirada enllà, sense horitzó ni fita precisa. Se sent torbat i sol. Què cal que faci, ara?

Son germà, el rei Joan, el Descurat, ja va morir sense cap descendent que pogués assumir la corona. I ell va haver de fer-se càrrec dels reialmes catalans, orfes de rei. Va haver de deturar el comte de Foix, que ja cercava fer-se rei de Catalunya. I ara, si ell morís sense hereus, quantes intrigues no remourien el país!

Fa tretze anys que n’és rei: la Generalitat va enviar-li ambaixada a Sicília que vingués a regnar. Ell és d’un tarannà tranquil i plàcid, sense gaire salut, el seu gust és en les lletres i les arts, és culte i erudit —Martí l’Humà— i ha pres les regnes de Catalunya com un deure que hi té. Ha procurat servir-la: ha restaurat el patrimoni reial, desbaratat pels fastos excessius del seu germà, cosit de deutes i d’empenyoraments. Ha combatut els corsaris sarraïns, fàcils aliats de genovesos i pisans, per garantir el comerç mediterrani i la seguretat dels regnes «dellà mar». Ha pres partit pel Papa d’Avinyó, Benet XIII, l’aragonès de Luna: negociant amb altres reis al seu favor, oferint-li recer en terra catalana quan era sol a mantenir els seus drets i el seu prestigi, tossut, en els seus tretze, com bé diuen. Ha fet front a les revoltes massa sovintejades de Sardenya: allà és on el seu fill, encomanat de pesta, després de la victòria de Sanluri, ha finat —ara és soterrat a la Seu de Càller—, esqueixant l’única branca de l’arbre reial de Catalunya, una soca més de cinc vegades centenària.

Quatre fills que ha tingut, i els altres no van passar de la infantesa. Ara prelats i nobles l’urgeixen que prengui matrimoni novament: perquè convé al país, es casarà, ja gran, amb Margarida de Prades, però no n’haurà cap fill.

Ara prelats i nobles l’urgeixen que prengui matrimoni novament: perquè convé al país…



El sol es pon darrera les muntanyes, la calitja rosada; se senten les campanes de la catedral tocant a oració. Les ombres del crepuscle van davallant amb molt lentitud al ressò de les hores.





28


El tron del rei Martí

Dins el clos monàstic de Poblet, redossat al claustre, s’aixeca a compacta edificació, de murs daurats de sots i de silencis: és el Palau del rei Martí. Gràcils arcuacions n’adornen la cornisa, i grans finestrals gòtics, de delicades columnetes i de fins capitells. Sobta que l’obra no és acabada: mestre Bergues, el constructor, i els talladors de pedra de Montblanc van haver de deixar-la a mig fer. El rei Martí l’Humà, que devia cercar-hi la serenor dels xiprers, la invariable música de l’aigua, i el vol del cant dels monjos, és mort, sense hereu que el succeeixi.

Catalunya també daurada i noble, és semblantment una obra estroncada. Guifré, el comte de l’escut barrat, va posar-hi la primera pedra, i una mateixa dinastia al llarg de mig mil·leni va anar-ne alçant la construcció: conqueridors, polítics, artistes i poetes, camperols, burgesos, mariners, artesans, tot un poble bastint-la pedra sobre pedra. Un poble que creixia jove i fort, esperançat i lliure: «Qual poble és en lo món que sigui així liberal com vosaltres?», s’enorgullia el rei Martí.

Ara, la nostra terra no té rei, que prematurament va morir Martí el Jove, el seu fill. Mentrestant, el Parlament de Catalunya, que té seu a Tortosa, cruïlla dels països catalans, assumeix el poder sobirà. Durant dos anys buscant l’entesa dels tres regnes: Aragó, València i Catalunya —els regnes «dellà mar» no van comptar-hi—, per triar successor, sense cap concordança. Caldrà arribar entre tots a un compromís.

A Casp s’han aplegat en conclave tres representants per cada regne, són nou compromissaris. Per Catalunya: Pere Sagarriga, arquebisbe de la seu de Tarragona; Guillem de Vallseca, home de lleis; i Bernat de Gualbes, en nom de la burgesia. D’entre els aragonesos, Benet XIII, el papa Luna, hi té influència: pateix el cisma de l’Església, i en triar rei pensarà en aquesta conveniència. I de València té renom Vicente Ferrer, frare dominicà, predicador dotat i gran apòstol.

I els més qui com pretendents al tron es presenten són una bona llista. Tanmateix, qui compta és Ferran d’Antequera, nét de Pere III, de dinastia castellana; i Jaume, comte d’Urgell, descendent d’Alfons III, preferit dels catalans. Ja podeu pensar com la gent té els ulls posats a la vila de Casp: «Qui faran rei?». No pas pocs han pres partit per l’un o l’altre:

«El comerç amb Castella ens convé molt», diuen els marxants.

«No volem un rei bord», el poble.

«Serà un gran rei, Ferran, que té bona presència».

«Es príncep “d’altra gent”, no entén la nostra parla…».

Nou compromissaris decideixen la sort dels països catalans. Ferran d’Antequera serà Ferran I: té tres vots d’Aragó, dos de València i un del Principat —el de Bernat de Gualbes, el burgès—. Sis en total, de nou. Ferran seurà al tron d’argent del rei Martí.

A Catalunya no li plau el desenllaç, però —tractes són tractes— és compromís, i llei és d’acatar-lo. Ara caldrà que Ferran d’Antequera juri el pacte de respectar les llibertats i privilegis, que manifesti fidelitat a les constitucions que el poble té per dret. Només així serà rei dels catalans. Bé hauran de fer-li-ho entendre.

Els dies de Jaume d’Urgell, el Dissortat, passaran lents, feixucs, esmorteïts darrera els barrots freds de la presó de Xàtiva. Ell s’havia enrevoltat il·legalment contra Ferran, el rei: temptativa forassenyada. De primer va acceptar la resolució dels compromissaris, però no va saber perdre. «Fill: o rei, o no res», diu que la seva mare porfiava…, però les tropes del rei van encalçar-lo a Balaguer, i van fer-lo rendir. Va restar sol: la Generalitat de Catalunya, tot i haver-se’l estimat més que no a Ferran d’Antequera, va respectar el compromís pres a Casp, i no va intervenir. A Jaume, comte d’Urgell, vescomte d’Àger, li van ser confiscats tots els seus béns, i fou condemnat a presó perpètua. Vint anys reclòs, fins a morir-s’hi. Qui sap fins quan va conservar esperances que es redrecés la seva sort, que es capgirés la història.

Els dies de Jaume d’Urgell, el Dissortat, passaran lents, feixucs, esmorteïts darrera els barrots freds de la presó de Xàtiva.





29


Rei i Corts catalanes

El rei Ferran I d’Antequera sojorna a Barcelona, venint de Perpinyà. Se sent malalt, diuen si de gravetat. Té pensament d’anar-se’n a Castella, al seu país, cercant bons aires i repòs per a restablir-se. És d’una edat formada, no pas vell: va ser proclamat rei als trenta-dos anys, ara en té trenta-sis, tot just. Quatre anyades de difícil govern i, encara, a Barcelona, afligit com ve de malaltia, s’ha de sentir recriminat. Joan Fiveller, patrici de la ciutat, l’amonesta de no haver volgut complir el vectigal de la carn, un impost que el Consell de Cent ha establert: l’ha de pagar tothom, el rei també.

Joan Fiveller, patrici de la ciutat, l’amonesta de no haver volgut complir el vectigal de la carn: l’impost l’ha de pagar tothom, el rei també.



Just coronat, ja es va trobar que li passaven comptes. Les Corts de Catalunya tenen força: unes constitucions amb un cos de lleis molt ben travat, que el rei ha de jurar. El país ha estat dos anys, vacant el tron, governat per les Corts, ara molt poderoses i amb moltes pretensions: són les Corts que el fan rei, que no li ve d’herència la corona. El novell rei és foraster, sense prestigi en el poble català, i amenaçat, si no fos prou, amb la rebel·lió del comte d’Urgell. Ara escau a les Corts de fer-se valdre: que el rei no pugui fer ni deixar de fer sense l’aprovació de la Generalitat.

La Generalitat és una comissió de les Corts catalanes. Composta de nou representants o diputats: tres pel braç militar, de la noblesa; tres pel braç eclesiàstic; tres pel braç reial, dels ciutadans. Cent anys abans s’era formada aquesta institució: de primer, estava dedicada a recaptar impostos per a les Corts, però aviat va aconseguir finances pròpies. Llavors va prendre la defensa del Principat: tenia el sometent, les seves armes, i també galions per la salvaguarda de les costes. Ara volia guanyar-se una missió política: controlar les decisions del rei, limitar el seu govern. Hi havia en aquesta voluntat barreja d’intencions: per uns, l’interès de conservar els antics privilegis en les mans dels de sempre; per altres, el seny de madurar un sistema polític modern. No és fàcil destriar-les…, ni al rei, que és castellà, d’avenir-s’hi gens ni gaire.

Ja feia temps que la burgesia i la noblesa burxaven. Ara tenien l’oportunitat de posar-s’hi forts: el nou rei, de moment, va haver de jurar el pacte.

Però la Generalitat, ella sola, no és Catalunya. «Aquesta remor que se sent, no és de vent…». En la pagesia de remença i en la menestralia es cova maltempsada. Quan ells criden llibertat, no volen dir privilegis; volen ser lliures, res més que això. Reclamen l’autoritat del rei contra els mals usos, que els pesa el jou de servitud.

Ferran I, així que ha sotmès la revolta de Jaume d’Urgell, s’ha de plantar davant d’imposicions abusives de la facció dels senyors i patricis. Però no apaivagarà aquesta maror que creix. Al cel hi ha nuvolades que duen mal averany: ja veureu com es desfermaran revoltes persistents, bandositats encontrades, fins al desastre d’una guerra civil, anys a venir.

El to amb què ara se li adreça Fiveller, s’assembla tant als requeriments humiliants d’aquella Generalitat! Ara ell se sent molt las, enfebrat, sense esma de respondre-hi. Pensa només que tornarà a Castella, i hi trobarà repòs.

La comitiva reial emprendrà aviat el viatge. Però Ferran no passarà més enllà d’Igualada. Allà finirà, lluny encara de la planúria castellana, d’horitzons infinits i violacis capvespres, que ell té en enyorament.





30


Un príncep del Renaixement

El finestral s’obre a l’ampla abadia de Nàpols i al cel roig de ponent. Hi ha veles catalanes a contra-sol. A la gran sala encara sembla sonar la música de corda d’un bell concert. El rei Magnànim, Alfons IV de Catalunya, somia en les seves empreses mediterrànies, des de la seva residència preferida dels «regnes dellà mar»: Sardenya, Sicília, Nàpols…, també els països balcànics i les terres d’Hongria…, les contrades africanes…, i la daurada Constantinoble en terres d’Orient. D’ençà dels romans poderosos, cap altre imperi no hi ha hagut com aquell.

D’ençà dels romans poderosos, cap altre imperi no hi ha hagut com aquell.



La seva cort napolitana és exquisida, és la seva aurèola: ell hi ha aplegat lletrats i artistes entorn seu, la poesia emprèn un nou estil, retroba els clàssics. S’ha rodejat de savis i humanistes, emmirallats de Roma i Grècia antigues. El sol del renaixement l’enlluerna i l’escalfa.


Príncep Nauta, poderós on habita

preu i valor, car és d’honor armat.



Ell, més que no rei, és un mecenes del ressorgiment italià, i Nàpols una pàtria de l’art i la cultura. És a l’alba d’una època resplendent.

Ell, més que no rei, és un mecenes del ressorgiment italià, i Nàpols una pàtria de l’art i la cultura. És a l’alba d’una època resplendent.



També als països catalans floreix l’edat «moderna»: Ausiàs Marc i Jordi de Sant Jordi en la poesia, Joanot Martorell escriu Tirant lo Blanc. I els retaules de colors lluminosos de Ferrer Bassa i de Jaume i Pere Serra com un ressol de Siena. A València per l’art d’impressors alemanys és estampat el primer llibre en català: Obres e trobes en lahors de la Verge Maria (1474).

Però ai, aquest rei allunyat, oblidadís de la seva comesa… Les Corts catalanes prou li recriminen: «Partir-vos de vostres regnes e terres de ça mar, sense consell de vostres terres e regnes, ço és molt greu e desplaent a la dita Cort».

Vint anys de guerres costava a Catalunya la conquesta de Nàpols, disputada a Reiner d’Anjou que també la pretenia. Oneroses despeses que dessagnen el país, un imperi desproporcionat a les nostres mesures: no hi compten interessos d’expansió i de comerç que les guerres només desbaraten. Catalunya es ressent de quimeres desorbitades: epidèmies que delmen la població, batalles que l’extenuen. S’inicia un procés de decadència, adornat de púrpura i garlandes.

Ja diuen que si el rei hagués estat català no hauria abandonat ni desconsiderat la seva terra. Alfons IV és el fill de Ferran d’Antequera. En la seva absència fermenta la confusió i el desordre, que no es resol un país amb promeses. Ja li reprotxa Joan Fiveller: «E placia, Senyor, al Rey de Reys que us ha donat bon parlar, que us face ben obrar». La crisi s’agreuja: la revolta remença, les bandositats entre el poble senzill i la noblesa, la Generalitat moguda per mans ansioses i mesquines. Potser ell en defuig i per això deixa el regne a la deriva. El seu germà, successor al tron de Catalunya, en patirà el desgovern, les dèries de grandesa, el seu poc seny.

Des del finestral del Castell Nou, a Nàpols, el sol es pon deixant un rastre malva. Enllà del mar, Catalunya és confosa.





31


La terra per a qui la treballa

«El temps de la servitud ja és passat», proclama i crida amb convicció la pagesia. Els mals usos dels senyors van «contra la justícia natural i la llibertat de l’home». D’això fa més de cinc-cents anys. I aquesta certesa era en ferm: ningú no els en mouria.

I els nobles i senyors terratinents asseveraven: «Per natura tots els homes neixen sota una condició i un mateix estament, i per llei humana, procedint de raó, són distingits i diferenciats: així que alguns són lliures i francs, i altres són captius i esclaus. I dels francs, alguns són lliberts i altres de remença…». Així és i així sia. Com si això fos la llei de Déu, beneint que hi hagués senyors i serfs. Els nobles defensaven els seus drets feudals: tenien «dret de prendre i maltractar». Aquest són els «mals usos» que el moviment pagès vol segar.

Tu has nascut de pare senyor: la terra et pertany per sempre, i són teus els homes que la fan fruitar; tens dret a una part de les collites, a forçar-los amb treballs i fatigues, si et plau o si t’escau. Perquè són teus.

Tu has nascut de família remença: tu ajupiràs el cap al teu senyor i a la terra que t’ha estat assignada per la vida, amb suor treballaràs la terra que no és teva i que mai no ho serà, però que hi estàs lligat com el bestiar de labor ho és al seu jou. Ton pare morirà remença, i els teus fills ho seran com tu bé ho ets.

Però ja el clam s’aixeca arreu, una remor persistent i acumulada. Han obtingut del rei la mercè de poder-se reunir per defensar i per fer valer els seus drets. Han format sindicat —la unió fa la força— i són més de vint mil els que hi són congriats. En assemblees designen els seus síndics, els seus capdavanters. Recapten diners per la seva redimença, per a comprar el seu mas i la terra que llauren, tots junts, obra de tots alhora. Són forts a Girona, al Vallès, a la plana de Vic. «Quan convé seguem cadenes!».

Però s’abrandarà el país en foc i en guerra. Els senyors en prendran represàlia: cremaran masies i collites, no en deixaran ni el rostoll; manejaran els seus poders sobre l’Església i els seus privilegis sobre el rei. Tota mena d’ardits i de maquinacions: sempre han guanyat, fins ara…

La Generalitat és en les seves mans, feudal i aristocràtica: tiben tot el poder. La Generalitat té dret sobre els reis, que han de sotmetre’s a les constitucions que ella ha ordit. Joan II, ja tastaràs amargament la seva força, que a Catalunya els reis han de pactar. Tant si és en bones mans com en mans deshonroses…

«Per la dita raó han posat aquest Principat en gran ebullició i torbació, en tal que mai els antics ho veieren. Déu los ho perdó!». La terra és assolada per aires de tempesta. Partides armades s’aixequen contra els mals senyors, arrasant tot el que troben al seu pas, com rius sortits de mare. Dalles i forques de ventar l’era, aixades i falçs branden en l’aire. A Sant Andreu de Palomar faran justícia per la pròpia mà. En Francesc Verntallat, en Pere Joan Sala, capitostos dels remences armats, mouran insurreccions, complicant-se en les lluites dels reis contra la desmesura dels nobles.

Serà Ferran II, dit el Catòlic, que resoldrà l’afer molt destrament, valent-se de ser rei. Mantindrà a ratlla la Generalitat i el feudalisme. La Sentència Arbitral de Guadalupe aboleix els «mals usos» i permet l’alliberament social dels pagesos de remença: el preu de la seva redempció seran sis mil lliures pagades a llur senyor, i cinquanta mil al rei, per haver fet justícia, en el terme de deu anys.

La revolta dels remences, per tant de temps covant-se a Catalunya, va ser una lluita per la llibertat, una de les primeres revolucions en contra d’injustes estructures socials. Anys a venir seran uns segadors els defensors de la terra.

La nostra gent s’hi sent, amb ells, que el dret de ser lliures és arrelat al fons del nostre tarannà. I un país sols és lliure si ho són tots els qui hi viuen i hi treballen. La terra, quan és de tots, és pàtria.





32


Una llarga maltempsada

No hi ha hagut vencedors ni vençuts. La llarga guerra civil que ha assolat Catalunya durant deu anys, ha acabat generosament, amb perdó i amnistia. Joan II, que assetjava la ciutat de Barcelona ha ofert pau als catalans enfrontats, i ha accedit a jurar novament les constitucions i privilegis de Catalunya: feixucs que li han estat, i nosa que li feien. Ja passa de setanta anys, el rei Joan II, el Sense Fe, rei d’Aragó i Catalunya, de la dinastia castellana dels Trastàmares, advinguda a la mort del rei Martí. Un regnat enrevessat, difícil. Està cansat de revoltes i picabaralles, rebudes en mala herència i acrescudes amb ell: s’han entortolligat bandositats entre ciutadans, reivindicacions pageses, afanys de la noblesa, poders polítics oposats plantant-se cara. I ell n’ha estat l’esca que això acabés en guerra.

Les potestats feudals que recolzen en les constitucions i privilegis catalans van contenir el seu joc de monarca autoritari: encara sent l’amargor als llavis de com va haver de rendir-se davant la força de la Generalitat, que havia alçat el sometent en contra seu. A Vilafranca del Penedès ha de signar la concòrdia, carta magna de les llibertats catalanes. Hi és exigit d’alliberar el seu fill Carles que ell havia empresonat per rebel·lia; de nomenar-lo lloctinent de Catalunya, havent-lo abans desheretat. Des d’ara, al rei Joan II li serà negada l’entrada al país si no n’és autoritzat abans per la Generalitat. Talment un monarca sense ceptre.

Pare i fill s’havien enfrontat en lluita dinàstica per Navarra. Carles d’Aragó, el príncep de Viana, fill de Blanca de Navarra —la primera muller del rei Joan—, era un jove malaltís, vacil·lant i feble, intrigant com son pare. Vivia rodejat d’una cort brillant i refinada, ocupat en caceres i jocs cavallerescos, amant de la música, les danses i les lletres —ell mateix era escriptor, en castellà, és clar.

Pare i fill s’havien enfrontat en lluita dinàstica per Navarra. Joan II i Carles d’Aragó, el príncep de Viana.



Va ser la madrastra Joana Enríquez que amb males arts va provocar que son pare l’arribés a empresonar. Fins i tot hi ha rumors que el príncep de Viana, jove encara, va morir emmetzinat. Per això el nomenament de Ferran, el fill de la madrastra, com a lloctinent de Catalunya, a la mort de Carles, va ser tan mal rebut. Però aquests rumors, certs i difamants, qui els ordia?, qui en manejava els fils, agitant els sentiments de la gent? Que no hi havia pas bons i dolents sinó molts afanys encoberts i no gens francs.

Catalunya era esquarterada, com ja us he dit, per antigues i tèrboles discòrdies. A Barcelona, el Consell de Cent, regidor de la ciutat, era desavingut entre la Biga i la Busca: els bigaires, mercaders i noblesa, poderosos —ja ho diu el nom, forts com ho és una Biga—; i els buscaires, artesans i gent menestral —Busca, que vol dir estella, no-res—. El rei Joan II ja s’atraurà la Busca, s’ha de servir d’algú per resistir. També farà promeses als pagesos de remença, revoltats contra els nobles i els grans terratinents, i anirà trampejant com podrà les seves raons. I a més a més, pactarà amb Lluís XI de França, per rebre’n suport, que bé li cal. I amb un exèrcit crescut entrarà a Catalunya. Allò de Vilafranca —deu pensar— no s’hi val, un rei no ho pot admetre: farà valer la seva llei.

Doncs ara la Generalitat, intransigent i ferma, ha declarat enemic de Catalunya el rei, per haver entrat al país sense llicència. I l’ha desposseït de la Corona. Ara, el suprem guiatge de la pàtria se l’ha pres la Generalitat —ja veieu la seva força!—: per les constitucions hi té dret, si el rei incompleix el seu pacte. Oferirà el tron de Catalunya a qui més convindrà. Provarà primer de donar-lo a Enric IV de Castella, adversari de Joan II, però el rei castellà aviat es fa enrere: és joc massa intrincat. Llavors designaran Pere, conestable de Portugal, nét de Jaume d’Urgell, el Dissortat, Després serà Reiner d’Anjou, francès, qui triaran desencertadament.

Ara, a Pedralbes, el rei Joan II, el Sense Fe, ha preferit cedir més que no anar estrenyent el setge de Barcelona. Decebut, fracassat per més que guanyés… La Generalitat mantindrà les seves lleis i privilegis, i el rei les complirà. Són prou, deu anys de guerra entre catalans. El rei i el poble —a veure qui pot més— no s’han reconegut. I és infeliç el recompte: el Rosselló és perdut, que França prou en treu profit de les baralles d’altri i fa temps que el té ullat; i la terra ha quedat dessagnada, empobrida, retuda de tan llarga maltempsada.





33


Ferran II, dit «el Catòlic»

El rei Ferran es passeja abatut pel Saló del Tinell, ple de records passats, del seu pare Joan II, de Carles de Viana. Ara, la seva edat ratlla la cinquantena. Ha tornat amoïnat, desairat a aquesta Barcelona que ha conegut tan poc i tan de lluny. La noblesa castellana li és hostil, el catalanote li diuen amb menyspreu, a ell, abocat a Castella tanmateix. La reina Isabel, la seva muller, havia mort, i ell en regentava; el reialme. Ara s’adona de molts dels seus desencerts.

En el seu matrimoni s’aparellaven dues corones: ell, Ferran, hi portava Aragó, Catalunya, València, les Illes Balears, Sicília, Sardenya, i després Nàpols, i algunes places del nord d’Àfrica; ella, Isabel, els dominis de Castella, les Canàries i altres territoris africans. Cadascú seguiria manant els seus reialmes, ara de nou separats en haver mort la reina castellana. Cada regne era independent i mantenia, doncs, les pròpies institucions i llibertats, la pròpia llengua, la pròpia justícia, el govern i les constitucions. «Tanto monta» era el lema, tant l’un com l’altra reis, cadascú dels seus pobles.

Ferran era de dinastia castellana, de quan Martí l’Humà va morir sense hereu. Nat a Aragó, castellà d’idioma, prou s’havia adonat de la nosa que feu al rei son pare el poder de les institucions de Catalunya: allà la sobirania és fundada en un pacte, rubricat per jurament, que compromet el rei d’observar constitucions i furs; si no, no en fóra rei. Els greus conflictes a què va veure’s arrossegat son pare; la Generalitat dominada per nobles i burgesos prepotents, gelosa de privilegis; tot això el decantava vers Castella, on tot era a mercè de la voluntat reial. Per això va viure sempre a la cort castellana. Ja li deia Isabel: «Aragón no es nuestro, menester es que volvamos a conquistarlo». Castella s’aniria fent més dominant. Bé que ara ho veia.

El regnat de Ferran i d’Isabel va ser puixant, però qui n’era afavorida era Castella. Prou van prendre part catalans, valencians i aragonesos al setge de Granada, contra els moros. I catalanes eren les galeres reials que recolzaven per mar la conquesta. Però Granada fou unida a Castella. També ho va ser Navarra, guanyada per les dots polítiques de Ferran. I Nàpols, semblantment: als càrrecs de govern hi havia castellans.

La descoberta d’Amèrica, les índies d’Occident, terres meravelloses de l’or, del vori i de les espècies —pebre, canyella, sucre—, va obrir al món els nous camins del mar; sempre cap a ponent… Cristòfor Colom havia salpat del port de Palos, mars incerts enllà. Tornaria a Barcelona, on s’estatjaven els reis, amb la il·lusió del descobriment, amb les mans plenes d’una terra verge. La conquesta, sota pena de mort, fou reservada als súbdits de Castella. I Cadis i Sevilla servaren el monopoli del tràfec amb Amèrica gairebé tres-cents anys.

Cristòfor Colom tornaria a Barcelona, on s’estatjaven els reis, amb la il·lusió del descobriment, amb les mans plenes d’una terra verge.



Com home de govern, Ferran era dotat: va recuperar el país rossellonès; resolgué, abolint els mals usos, la revolta remença; va procurar el sanejament d’una Generalitat molt corrompuda; va afavorir la indústria i el comerç català. Però no tot va raure en bé del nostre poble: l’expulsió dels jueus —una dèria de la reina— va afeblir l’economia del país; castellans foren nomenats per ocupar càrrecs de govern a Catalunya; i va instaurar, en mala hora, la Inquisició de Castella a casa nostra.

Ara, de la llotja estant, que domina el verger del Palau —aromes de tarongina i de murtres— al caient daurat de la tarda, es troba sol, dolgut, a Barcelona. Molts anys ha governat, sempre hi ha esmenes, i Déu nos en guard d’un ja està fet…

De Germana de Foix, amb qui es casà en segones núpcies, no n’haurà descendent. En el seu testament deixarà hereva, doncs, Joana, filla seva —la Boja, com li diuen— ja reina de Castella per sa mare. El nét de Ferran, Carles, sí que tindrà units en una sola Corona els reialmes hispànics; i serà a més a més, emperador d’Àustria. Però el Segle d’Or d’un imperi que naixia a Castella, no esbaldiria les penombres del nostre país.





34


Cadells i nyerros

Emboçat d’una ampla capa fosca gascona; cofat de barretina d’estam llistat; calçat d’espardenya de cànem; armat de pedrenyal —arma de foc de canó curt—, que penja d’una ampla corretja posada a la bandolera. Muntat dalt d’una haca de pèl negrós, brillant.

Ell i la quadrilla viuen d’ací d’allà, soplujats a les muntanyes, amos de penya-segats i de rouredes, arcabús en mà, amatents sentinelles de les rutes fressades, assaltants de masies foranes. Què els ha abocat a aquesta vida incerta, al risc del camí ral, a la persecució sense treva dels destacaments del virrei, sempre la forca com a rerefons?

Ell i la quadrilla viuen d’ací d’allà, soplujats a les muntanyes, arcabús en mà, amatents sentinelles de les rutes fressades…




Quan jo n’era petitet

espardenya blanca al peu

i mocador a la falsia.

I ara que ne só grandet

m’he posat a mala vida:

me só posat a robar,

ofici de cada dia.



El país sofreix penúria. Es ressent d’una crisi econòmica, social i política. Es dol de vida cara, de misèria pertot, de massa desvagats, marginats sense terra ni feina. És un malviure, massa temps fa que s’arrossega. A les Castelles, els desplaçats tenen el recurs d’allistar-se a la milícia, a les campanyes d’Europa, o d’enrolar-se en un port cap a les Índies. A Catalunya, les portes d’Amèrica són barrades: el Nou Món correspon al regne de Castella.

La nostra gent s’isola, s’arrecera en les seves llibertats i privilegis, l’ordre públic és posat per virreis castellans: és vist sovint com una imposició, bé pot ser una coartada de domini sobre els catalans. Però a la terra no hi ha llei, sobretot a les muntanyes frontereres, a les comarques més desolades. La societat està desballestada, neguit i profund malestar. El paratge es despobla i s’empobreix.

Aquest bandoler es descobreix, al seu cinyell hi brilla una divisa: la marca del garrí. És un nyerro, un bandit de muntanya. Serà en Perot Rocaguinarda, conegut del Quixot, el bandit generós? O tal vegada en Joan Sala, àlies Serrallonga, el famós bandoler de Collsacabra?

Tot el Principat és migpartit en bandositats: artesans, menestrals i burgesos, nobles i eclesiàstics, jutges i consellers, per interessos enfrontats, o més senzillament perquè pares i avis ja n’eren: nyerros o cadells. Els nyerros, a muntanya, feudalitzants, afrancesats els diuen, perquè tenen refugi a França. Els cadells —l’ensenya del gosset al cinturó—, gent de la plana, de vila i de ciutat, més inclinats als monarques espanyols autoritaris.

En Moreu Cisteller, l’Antoni Roca, Perot Rocaguinarda, Montserrat Poc, el Trucafort —l’assaltant de la ruta de la plata—, en Tallaferro, els germans Margarit, en Rovireta, en Palmerola, i fins en Serrallonga amb la seva companya, la Joana. Una llarga llista de bandolers, a cavall de la història i la llegenda. Una plaga del país, un viu desassossec d’anys i anys; la terra és aspra.


Adéu, clavell morenet!

Adéu, estrella del dia!



Després de la pèrdua del nord de Catalunya, com en la postguerra de Successió a la Corona d’Espanya, ja seran miquelets: guerrillers resistents a la repressió de França o dels Borbons, d’un abast més polític, lluitaran, al seu estil, per Catalunya.





35


«Catalunya, comtat gran…»


Catalunya, comtat gran,

qui t’ha vist tan rica i plena!

Ara, el rei nostre senyor

declarada ens té la guerra.



El rei Felip IV, de la casa d’Àustria. Sota la seva Corona hi convenen els diversos regnes de la península. Ja no té resplendors d’Imperi com els seus avantpassats. A Espanya es pon el sol. El rei cedeix el compromís de govern al seu «valido», el comte-duc d’Olivares, de trista memòria.


El comte-duc d’Olivars

sempre li burxa l’orella:



«Tenga V.M. por el negocio mas importante de su Monarquia, el hacerse rey de España, quiero decir, Señor, que no se contente V.M. en ser Rey de Portugal, de Aragón, de Valencia, Conde de Barcelona, sinó que trabaje y piense con consejo mudado y secreto, por reducir estos reinos de que se compone España, al estilo y leyes de Castilla, sin ninguna diferencia; que si V.M. lo alcanza, serà el Príncipe mas poderoso del Mundo».


Ara és hora, nostre rei,

ara és hora que fem guerra.



Ara és hora, burxa el comte-duc, de ficar soldats i terços pertot arreu de Catalunya y hacer que se ocasione algun tumulto popular grande y con este pretexto meter la gente, y en ocasión de sosiego general y prevención de adelante, como por nueva conquista asentar y disponer las leyes en la conformidad de las de Castilla. I així va ser fet: n’era el pretext la Guerra dels Trenta Anys, entre França i els Àustries. Lluís XIII, el rei francès envaïa el Rosselló i ja ens arrabassava la plaça de Salses. Els soldats del rei d’Espanya se sumen a l’exèrcit català, s’allotgen a les cases dels nostres pobles i ciutats. Salses, al capçal de Catalunya, serà recuperada. Però, finida la campanya, les tropes d’Espanya no se’n tornen al seu país, no desallotgen. I aquí començaran les vexacions i els greuges:


Contra tots els catalans

ja veieu quina n’han feta!

Passaren viles i llocs

fins al lloc de Riudarenes.



Incendis, saqueigs, pillatges, robatoris de la soldadesca, desvagada, creguda de privilegis i franqueses.


Ja n’han cremada una església

que Santa Coloma es deia,

cremant albes i casulles,

cremant calzes i patenes,

i el Santíssim Sagrament,

alabat sia per sempre.

Mataren un sacerdot

mentre que la missa deia.

Mataren un cavaller

a la porta de l’església,

don Lluís de Furrià,

i els àngels li fan gran festa.



Sacrilegis, escàndols, crims de tota estofa, violència. La xurma no té aturador. Però no és pas que l’autoritat hi manqui, sinó una provocació: «hacer que se ocasione un tumulto popular grande, y con este pretexto…».


Del pa que no n’era blanc

deien que era massa negre

i el donaven als cavalls

sols per assolar la terra.

Del vi que no n’era bo

engegaven les aixetes,

el tiraven pels carrers

sols per a regar la terra,

A presència dels parents

deshonraven les donzelles.



Ultratges, baixeses, tota mena d’infàmies. La paciència adolorida dels catalans aviat vessarà per les vores. Prou els consellers de la Generalitat. En Francesc de Tamarit, del braç noble, i el mateix Pau Claris, del braç eclesiàstic, que n’era el President, trameten queixes al comte de Santa Coloma, virrei de Catalunya:


Ja en donen part al virrei

del mal que aquells soldats feien.

—Llicència els he donat jo,

molta més se’n poden prendre.



La Generalitat és acusada d’incitar els catalans contra les tropes reials. En Francesc de Tamarit i els altres consellers són tancats en presó. Arriben ordres de Madrid, encara, feridores i blasmant la dignitat dels catalans.


En sentir-ne tot això

s’és esvalotat la terra.



L’alçament català comença en terres empordaneses, batent-hi com una tramuntana. «Muiren los traïdors! Visca la terra!». Tot el poble és dempeus. «Bon cop de falç, defensors de la terra…».

Tot el poble és dempeus. «Bon cop de falç, defensors de la terra…».




Entraren a Barcelona

mil persones forasteres,

entren com a segadors

com érem en temps de sega.

De tres guàrdies que n’hi ha

ja n’han morta la primera,

anaren a la presó

a dar llibertat als presos.



Baixen Rambles avall uns escamots. Esbotzen les portes dels calabossos i alliberen En Francesc de Tamarit i els altres consellers, que el virrei empresonara. El foc és atiat i tot s’inflama.


Mataren els diputats

i els jutges de l’Audiència,

en mataren el virrei

al fugir-ne a la galera.



Segueu arran! La revolta creix i arrasa com una foguerada, devorant rostoll i tot. Les Drassanes són assaltades i preses. Tot Barcelona, com Catalunya entera, és de color vermell. Corpus de Sang!


El bisbe els va beneir

amb la mà dreta i l’esquerra:

—On és vostre capità?

Quina és vostra bandera?

Ja van treure el bon Jesús

tot cobert amb un vel negre:

—Aquí és nostre capità,

aquesta és nostra bandera.

A les armes, catalans,

que el rei ens declara guerra!





36


Entre França i Espanya


Pau Claris tenia un calze

com mai més se n’ha vist cap,

tot d’espigues i roselles

i raïms verds i morats

i un escut de Catalunya

amb quatre barres d’esmalt,

d’un groc, que ni la ginesta,

d’un vermell, que ni la sang.



Pau Claris tenia un calze

com mai més se n’ha vist cap…





La ruptura entre la Generalitat de Catalunya i la monarquia espanyola ja és manifesta. La invasió castellana és imminent. Qui podrà resistir-la? Pau Claris, President honorable de la Generalitat, com ens glosa el poeta Ventura i Gassol, sosté un greu compromís: és fiador del poble. La seva providència cercarà ajut militar al regne veí. I proclamarà, el 16 de gener de 1641, la República Catalana, protegida de França.

Ja l’exèrcit espanyol escomet Catalunya, penetra l’avantguarda dels terços, que van guanyant terreny. La terra és en perill. L’ordre era allanar el nostre país. Pau Claris, havent-li exigit jurament, reconeix Lluís XIII de França comte de Barcelona, baix pacte que les llibertats i les institucions catalanes serien respectades. Tropes franceses vénen en socors de Barcelona, que ja es troba assetjada. «A les armes, catalans, que el rei ens declara guerra!». L’aposta és a tot o res. I Barcelona resisteix. A la batalla de Montjuïc, les hosts castellanes tastaran el fel de la derrota.


D’un temps ençà que no plora

Pau Claris en consagrar;

del dia que Catalunya

vencé l’exèrcit reial

de Montjuïc a la plana,

de la plana al Llobregat.

Molts mils vingueren d’Espanya,

pocs cents se’n van entomar,

els pocs que se n’entornaven

el Llòbrec se’ls va emportar.

Amb la seva sang impura

s’enterbolí tot el mar.

Beneïda Santa Eulàlia,

Patrona de la ciutat!



L’estat de guerra, tanmateix, durarà fins a dotze anys. El propòsit és declaradament separatista: com ho fou, en l’època mateixa, l’aixecament de Portugal —que reeixí—, i els intents d’Andalusia i d’Aragó. Catalunya ja es troba extenuada, i a la fi no tindrà altra sortida més que capitular davant de Felip IV. El comte-duc d’Olivares ja era apartat del govern, ell i la seva ambició desmesurada. El monarca espanyol fa cas del pacte: res no serà canviat dels Privilegis i Constitucions de Catalunya, i el govern autònom, la Generalitat, seguirà respectat dintre d’Espanya.

Ni França ni Espanya han perdut: la nostra terra, sí; ja se la reparteixen en el Tractat dels Pirineus. Aclaparada per tantes anyades de guerra, encara se la juguen; com una túnica l’esquincen unes mans barroeres, estranyes a la voluntat de Catalunya, que no és comptada per a res: el Rosselló, el Conflent i el Vallespir, i —meitat de França, meitat d’Espanya— la Cerdanya, ens són extirpades i cedides al rei francès Lluís XIV i a les intrigues de Richelieu, el seu ministre, a pesar de que la enajenación pudiese ser contraria a las Constituciones de Catalunya. El nostre paisatge restarà mutilat ençà i enllà del Coll de Panissars, per la ratlla de França.

Llavors començaria l’afrancesament, l’artera colonització del país rossellonès, per part de la clerecia, del cos de funcionaris!, la gendarmeria; en les escoles; amb l’atracció envers les modes dels gentilhomes; carregant amb «gabel·les» —impostos sobre la sal— la població; i en la repressió continuada, persistent, de cada dia. Abolides les institucions que els eren pròpies, el Rosselló no tenia, llavors, res de francès sinó el govern.

El guerriller Josep de la Trinxeria, i després Carles de Llar, Manuel Descatllar, Joan Soler, a Vilafranca de Conflent, són noms de lluitadors contra l’annexió del seu país a França. Van pagar-ne amb la vida, molts d’ells. Ara aquest bell país és un de tants departaments de França. Tanmateix, les gents s’anomenen catalans, n’hissen la senyera, en conserven, amb el seu deix, la parla. Catalunya del Nord, terra de la nostra terra.





37


«Fineixi la nació amb glòria!»

Les Corts catalanes són reunides per prendre una greu decisió. Juny de 1713. Catalunya ha estat abandonada a la seva dissort, però la decisió és ben presa: continuar lluitant fins al final.

Tot Espanya és en guerra, Guerra de Successió, perquè el rei Carles II d’Àustria va morir sense hereu en el tron. Felip, el duc d’Anjou, és l’un dels pretendents: nét del rei Lluís XIV de França, absolutista com son avi, prou ben alliçonat, ja se li nota. L’altre és Carles, arxiduc d’Àustria, fill de l’emperador d’Alemanya. Té dret a la Corona.

Els països d’Europa estan molt amoïnats, molt intranquils. Cap on es decantarà la balança? Cap on els convindrà de decantar-la? Perquè, si guanya Felip d’Anjou, França amb Espanya dominaran el món. I no s’hi val! Anglaterra pactarà amb la casa d’Àustria, i Holanda també. Temps després, Portugal i la Savoia així mateix hi prendran partit: és la Gran Aliança.

Catalunya, com València, les Illes i Aragó —vells pobles germans— han triat l’Arxiduc Carles. Amb ell veuen més garantides les llibertats i les institucions, que no pas amb Felip, de dèria absolutista. Les Castelles prenen basa per França i els Borbons. Cada terra fa sa guerra.

Catalunya fa un vaitot. Anglaterra i Holanda sols miren d’apostar a les millors cartes, el seu joc més segur. L’Arxiduc Carles domina, de dades. Desembarca a Barcelona, i allà és proclamat rei. Les tropes aliades s’endinsen cap a Espanya.

Però els atots es traboquen: mor l’emperador d’Àustria, pare de Carles, l’Arxiduc, i ell n’és el successor. Els països de la Gran Aliança retiren les juguesques: Espanya, amb Àustria, un poder massa tort, i massa conegut, no convé anar-hi aquesta volta. Ja en fan tractat amb França —Utrecht, 1713—, i deixen la partida: guanya Felip d’Anjou, ells n’obtindran Menorca.

El joc ja és a les últimes. Ara sí, Castella juga amb França, Catalunya va sola. Tanmateix, les Corts catalanes han decidit de continuar lluitant fins al final, de no cedir.

La nostra terra ha anat essent trepitjada pels exèrcits francesos i espanyols. El duc de Berwick comana els invasors; Antoni de Villarroel encapçala el poble armat de Barcelona, guerrillers catalans malden per ajudar-lo. Barcelona, Cap i Casal de Catalunya, és l’únic baluard en peu de guerra. Mesos que dura el setge! I no es rendeix! Admiració d’Europa, recança d’Anglaterra i els altres aliats…

La Junta de Braços —com ara unes Corts, però sense reis— s’ha reunit: defensaran la ciutat, i això restarà «en eterna memòria de nostres advenidors». Barcelona no es retrà a l’enemic: «Fineixi la nació amb glòria!».

Setembre de 1714. Tretze mesos de lluita mantinguda. Matí del dia 11. El Conseller en Cap de la Generalitat de Catalunya, En Rafael Casanova sent que tot és perdut: Barcelona és un bretxa viva, aviat cos a cos serà el combat. Pren ell mateix l’estendard de Santa Eulàlia, la darrera força que pot esperonar els barcelonins, i corre al baluard de Sant Pere, per la ronda, enarborant-la amb fe.

Barcelona és una bretxa viva, aviat cos a cos serà el combat.



Allà caurà, ferit de bala. Tràgicament, gloriosament, Barcelona és batuda: Catalunya és en poder d’Espanya i dels Borbons. Avui, en aquell lloc mateix, torna a haver-hi el monument a Rafael Casanova, sempre cobert de flors vermelles com la sang que ell vessà. L’11 de setembre és la nostra Diada Nacional, dia d’una derrota, no pas d’uns derrotats. Perquè aquest mateix dia es conjura una insubornable convicció en el nostre poble: Catalunya ha de viure!





38


La pàtria vulnerada

Les tropes d’Espanya i França han entrat a Barcelona: Felip d’Anjou ha vençut. Només se senten batallades de silenci: un silenci feixuc, pesant com una llosa enorme. Els carrers són deserts. Una primera ordre ha estat donada: la campana que tocava a sometent, que sigui fosa, per a fer-ne canons i artilleries. És un dret dels vencedors. Catalunya ja no sentirà repicar ni a guerra ni a festa. Boca sense batall, feta emmudir, que el poble ja no podrà dir res amb veu pròpia. La llengua oficial serà la castellana.

Només les boques dels morters i les bombardes, boques de foc sobre la ciutat. L’enginyer Verboom ha dreçat, per reial ordre, una Ciutadella al flanc de Barcelona: Força d’ocupació, a la Força els pengen. L’han construïda sobre runes de guerra, al barri de la Ribera, on mil dues-centes famílies han estat desallotjades de les cases pròpies, sense indemnització ni cap respecte. I també han aixecat el Fort Pius, davant del Portal Nou, i han transformat en caserna la Llotja.

Habiendo cesado por la entrada de las armas del rey nuestro señor, que Dios guarde, en esta ciudad y plaza, la representación de la Diputación y Generalidad de Cataluña…, és constituït el govern ocupant amb un Capità General, assistit per la Reial Audiència; i el Principat és esquarterat en corregimientos, sota el comandament, triat d’entre militars, d’un «corregidor». Així consta en el Decret de Nova Planta, on apareixen negades totes les llibertats de Catalunya, i abolida la Generalitat i totes les institucions nostres de govern. Hauran de passar més de dos-cents anys d’humiliació i silenci, fins a recuperar un govern autònom.

El rei Borbó publica el seu designi de reducir todos los reinos de España a la uniformidad de las leyes, usos y costumbres de Castilla. S’imposa l’absolutisme al tarannà polític català: la llei ja no estarà per damunt del rei. Serà prohibit pel Decret de Nova Planta tot ús oficial de la llengua catalana, i el seu aprenentatge a les escoles. Seran suprimides les cinc universitats o Estudis Generals de Catalunya: l’única que hi haurà serà a Cervera.

En el mercat només valdrà moneda castellana, serà interdit des d’ara a Catalunya d’encunyar moneda. La gent és afeixugada amb un nou impost: el cadastre. Una greu crisi econòmica plana sobre el país: la producció i el treball minven; la població urbana decreix —només faltava la pesta, pocs anys després—; s’interromp el comerç mediterrani, i segueix vedat el trànsit amb Amèrica; ja dels set-cents paraires, que treballen la llana, sols en queden quaranta, i en actiu només catorze.

La vida de cada dia és fosca i angoixant, sang presa sota el terrorisme militar. La Ciutadella és una ombra aclaparant. I al Portal del Mar, catorze anys brandant-se una gàbia de ferro penjada, amb el cap del general Josep Moragues, trofeu, un escarment. I el Fossar de les Moreres, on foren enterrats els catalans caiguts, «serà l’urna de l’honor».

No és sols una voluntat d’uniformar totes les terres d’Espanya, de fer-ho passar tot per un mateix sedàs. Sembla una malícia de venjança ferotge, bandada de voltors en les trinxeres esventrades. Un rabeig en l’escarni, abús de vencedors i botiflers.


No em maten per ser traïdor

ni tampoc per ser cap lladre,

només perquè he volgut dir:

que visca sempre la pàtria.



La cançó porta el so de les paraules del guerriller Bac de Roda abans de ser penjat. Però la pàtria té ferida mortal. Catalunya s’anirà ajupint, acotarà el cap i se li esvanirà el rostre conformant-se, sense esma ni esclat, somorta fins a perdre el record de la seva identitat i de la seva història. Només el seu treball perseverant la farà desvetllar del seu malson; tindrà necessitat de preguntar-se qui és i com se diu de confegir el propi nom altra vegada, el camí que ha de prendre, i l’horitzó.





39


Catalans a l’Amèrica

Uns frares franciscans arriben a terres de la Baixa Califòrnia, amb anhels missioners. Són de Mallorca, al seu davant hi va fra Ginebre Serra. Demanen per veure el senyor governador de la península californiana. El governador és un home ferm, de mitjana edat, diligent, tenaç, sobri. Es diu Gaspar de Portolà, i és català, de Balaguer, d’origen noble. Catalans i balears, a llunyes terres, s’avindrien, farien bona feina.

Portolà tenia tremp d’aventurer: com a tants catalans el cridaven les Amèriques, les quals, d’ençà de la seva descoberta per Colom —ja feia vora tres-cents anys— eren vedades a la colonització i al comerç de Catalunya, tingudes com del regne de Castella.

Portolà havia ingressat al Regiment España, i n’era capità de Dragons quan va presentar-se voluntari per a menar una expedició a les terres del nord de Califòrnia. Precisament feia poc temps, essent ja governador d’aquell país a l’oest de Nueva España —que així era anomenat Mèxic, llavors—, havia rebut ordres del virrei d’endinsar-se nord enllà fins al port natural de Monterrey. Fra Ginebre i els seus companys franciscans anirien amb ell. L’expedició seria una obra de catalans.

La projecten amb seny i eficiència: per mar hi participaran els pailebots San Carlos i San Antonio. El primer, pilotat per Vicenç Vila i Pere Fages, amb vint-i-cinc homes de la companyia de voluntaris catalans, l’enginyer Constançó i el cirurgià Pere Prats: aniran no pas pertrets amb armes, sinó amb eines del camp, ceps i llavors de les nostres terres. El San Antonio, comanat per Joan Perers, anirà carregat d’armaments i queviures. Per terra avançaran dos destacaments: l’un a l’avantguarda, capitanejat per Ferran de Ribera i de Montcada, amb fra Joan Crespí; l’altre amb Gaspar de Portolà al front i fra Ginebre Serra.

Peripècies i treballs de tota mena, ells són homes curtits, avesats a qualsevol contratemps i a l’aventura. Serà una tasca d’anys i de desficis. Funden vilatges, un rosari de pobles amb noms religiosos que encara avui perduren: San Diego, San Francisco, San Luis, Los Àngeles, Santa Rosa, San Roque, Sacramento. El mateix nom del país té factura llatina: forns de calç, Cali-fornia. El planter dels franciscans, d’evangelització i de bastiment social, serà mol fructuós, tindrà un estil comunitari.

La terra és un verger, clima mediterrani i treball de catalans: ja n’empelten les parres del país amb sarments nostres. Per primera vegada són llaurats aquells terrers, els conreus seran abundosos de fruits. Basteixen els sostres de les cases amb teules, i no amb palla i fang: hi naixerà un nou estil arquitectònic, el californià. Ramats de bous i vaques, procedents de Sonora, a prop de tres mil quilòmetres, conduïts a través d’una llarga marxa ramadera, pasturaran a les praderies de San Francisco. Aviat arribaran al país les mullers dels expedicionaris: hi pastaran el pa de cada dia, la vida casolana; arrelarà un nou poble en un paisatge conegut i clar, per més que el sol s’hi llevi de muntanya i s’hi pongui per mar.

Anys a venir, el rei Carles III d’Espanya obrirà els ports catalans a les rutes d’ultramar, donarà a Catalunya llibertat de comerç amb Amèrica, trencant finalment el monopoli dels ports de Sevilla i de Cadis. La Junta de Comerç de Barcelona crearà l’Escola de Nàutica on es formaran pilots, cartògrafs i capitans de vaixell, i donarà impuls a la construcció de navilis: una vella tradició nostra marinera.

La Junta de Comerç de Barcelona crearà l’Escola de Nàutica, on es formaran pilots, cartògrafs capitans de vaixell, i donarà impuls a la construcció de navilis.



En el mapa d’Amèrica hi resten evocacions en noms de ciutats i de la geografia: Montserrat —una illa antillana—, Barcelona, Barceloneta, Serra de Núria, València…, records d’una presència fecunda, per tant de temps negada, en terres d’altres mars.





40


La Guerra Gran contra el francès


És una meravella

de veure els sometents.

Com més els atormenten

sempre són més valents.

Francesos valerosos,

direu al vostre rei

que dintre Catalunya,

mai no hi farà la llei.

A la guerra, a la guerra

contra Napoleón

per defensar Fernando,

la Patria y Religión.



Quin devia ser el sentiment que movia els catalans envers el «Deseado», Ferran VII d’Espanya, pres de Napoleó? Perquè tot el poble es va alçar en armes, en la Guerra Gran contra els gavatxos. Quina era la Independència que havia de defensar un poble capolat de les pròpies llibertats, sotmès pels monarques Borbons? Quina bandera enarborava?

Ni el rei Ferran VII correspondria al seu gest ni al seu braó; ni la Constitució que elaboraren les Corts de Cadis, de signe liberal, reconeixeria cap dret de Catalunya, aferrada a idees centralistes, per més renovadora que pogués arribar a ser. La batalla del Bruc va retrunyir, va atabalar els francesos. Girona fou tres voltes assetjada… La nostra gent, cent anys humiliada, ja estava feta a tot: no li feia estrany d’estar sotmesa a Espanya, tant-se-val, a Castella. O creia que, lluitant contra el francès defensava les pròpies llibertats…

Sí que els nous ideals proclamats per la Revolució Francesa li feien brillar els ulls: els drets dels ciutadans, igualtat, fraternitat. Tal vegada la tradició religiosa i reialista el posaven en guàrdia contra aquell nou règim? Però aviat sentiria al cor el desengany, tan sols el rei pres a França tornés.

«No ho vaig encertar, quan vaig segrestar el jove rei a Valençay, sinó que havia d’haver deixat que tothom el conegués, per desenganyar els qui s’interessaven d’ell». Això és el que pensava Napoleó, reclòs a l’illa de Santa Helena, ja llunyanes les seves imperials campanyes. I tant com va oferir a Catalunya! Constituí un govern català, la República Catalana, independent d’Espanya. Va declarar el català llengua oficial. Organitzà el país administrativament: Ter, Segre, Montserrat, Boques de l’Ebre, quatre departaments. De l’any 1810 al 1814. I mireu que el francès és centralista! Però no va ser sortós amb Catalunya, més que li hagués donat…

La nostra gent reprenia, inflexible:


per defensar Fernando,

la Patria y Religión.



Devia veure tropes invasores, funcionaris francesos, massa fums… Se li havia encomanat el «casticisme»? El cert és que Catalunya estava atordida. Només tímidament, més tard, inútilment s’oposaria a ser comptada simplement com a quatre províncies —Barcelona, Girona, Lleida i Tarragona— que serien cantades a l’escola, apreses de memòria, quatre peces de joc d’una administració uniformista de les terres d’Espanya.

Semblàvem talment un poble esbravat, una gent deixada de la mà de Déu, desmemoriada, sense esma.





41


Insurreccions i bullangues

«Ja la tenim! Ja la tenim, ciutadans! Lo trono s’ha ensorrat per a sempre en Espanya. Ja no hi haurà altre rey que el poble, ni més forma de govern que la justa, la santa i la noble República federal!». Aquest era el capçal de la revista La Campana de Gràcia, dies després de l’11 de febrer de 1873. La primera República a Espanya.

Les tendències polítiques bullien pertot arreu, en aquells temps de crisi de l’Estat. Ja des del desencís del govern de Ferran VII d’Espanya, per causa del seu absolutisme que el va dur a abolir la Constitució. Més que més, per les tensions arran del plet dinàstic dels carlins a la corona d’Espanya: quan, mort el rei, son germà Carles creu tenir dret al tron, i no Isabel II, la filla del rei. Tres guerres carlines en l’espai de pocs anys, tres «carlinades», van assotar el nostre país —que havia perdut la carta de navegar, com diem, no sabia on anava—: les muntanyes eren farcides d’insurrectes, de partides de trabucaires, carlinalla, que guanyaven viles i ciutats per la causa.

El mal govern de la reina Isabel va ser motiu, l’any 1868, de l’anomenada Revolució de setembre: el general Prim, militar de fortuna, va dir prou, i va voler instaurar un rei estranger, italià per més senyes, Amadeu de Savoia, el qual, just arribat —mort el seu general per causa d’atemptat— es va trobar perdut, sense comprendre la virulència de les lluites i les intrigues dels partits: «Io non capisco niente», jo no entenc res de res, deia. I un dia va abdicar i va abandonar Espanya. Va ser llavors quan va proclamar-se la República: Llibertat, Igualtat, Fraternitat…

Les idees federals anys ha que anaven estenent-se: predicaven la llibertat individual, i la independència de Catalunya. Eren acollides per les masses obreres i menestrals, i s’emparentaven amb ideals utòpics i cooperativistes. Els intransigents, els radicals, lluitaven per un Estat Català independent. Volien una república federal, on cada país —Catalunya, Castella…— fes pacte d’unió, d’igual a igual. S’anava dibuixant una manera d’entendre Espanya, no centralista ni uniformadora com, d’ençà de Felip V, pretenien d’imposar-nos els Borbons.

Les idees federals anys ha que anaven estenent-se. Eren acollides per les masses obreres i menestrals…



I d’un altre costat, dins el moviment carlí, també anava prenent cos una idea de Catalunya, de tradició catalana. Volien rei, el seu, però bastants dels carlins nostres exigien l’abolició del Decret de Nova Planta; en mala hora obligat per Felip V, i retornar a la pàtria les velles llibertats: eren autonomistes. La pagesia, part de l’aristocràcia i la clerecia n’engruixien les files.

Ara, com cridava La Campana de Gràcia son hissats al balcó de l’Ajuntament de Barcelona els colors vermell, groc i morat de la República Federal. El poble demana que es reparteixin armes, i es forma una guàrdia de paisans: barretines de milícia popular, enlloc del «ros» militar. Per assegurar la llibertat i combatre la reacció; perquè sigui declarada autonomia; i perquè s’acompleixin les reformes socials que exigeix la classe treballadora. Tanmateix la República va durar poc. Dels quatre presidents que va tenir, els dos primers foren catalans: Estanislau Figueres, i Francesc Pi i Margall, que al nostre país és on les idees federals eren més arrelades. Però el moviment obrer es va anar desenganxant dels seus dirigents petit-burgesos, descreguda de polítiques de tendències i partits, i de crides a la moderació. Les seves lluites anirien per altres camins…

Pi i Margall va escriure l’obra Las Nacionalidades —ja comença a sonar aquesta paraula—, però encara el sentiment nacionalista català no era prou definit. Seria Valentí Almirall qui duria les fites federalistes cap al plantejament d’un Estat Català. Ell sí que —malgrat la restauració de la monarquia dels Borbons amb Alfons XII— influirà decisivament en la renaixença política del nostre poble.

Anys a venir, el moviment de Solidaritat Catalana —en el qual també hi seran presents els carlins— assenyalarà ja una voluntat ferma i conscient d’autonomia, que encara és insistent en l’ànim català.





42


«Aixequem una Senyera»

Vibrant, com la força d’un poble, s’eleva l’himne al guiatge d’un gest vigorós i segur:


Al damunt dels nostres cants

aixequem una Senyera

que els farà més triomfants!



La senyera i les veus són de l’Orfeó Català. La batuta i l’esperit, del mestre i compositor Lluís Millet. Les paraules són posades pel poeta Joan Maragall. Al Palau de la Música Catalana, tot l’auditori és dempeus, respectuós, unànime.


Au, companys, enarborem-la

en senyal de germandat!

Au, germans, al vent desfem-la

en senyal de llibertat.

Que voleï! Contemplem-la

en sa dolça majestat!



L’Orfeó Català va ser fundat l’any 1891 per Lluís Millet, que hi consagrà la vida, i Amadeu Vives. L’enlairament dels grups corals d’arrel popular al rang d’expressió nacional. Cançons del poble bellament harmonitzades, al costat de la polifonia clàssica, barroca, romàntica. La senyera n’ha presidit sempre els concerts.


Dóna veu al teu cantaire,

llum als ulls i força al braç.



Aquest «Cant de la Senyera» —per més que fos interdit des de l’any 1939 al 1960— ha estat sempre una viva expressió del nostre poble. La renaixença catalana també brollava en la música i en el cant: Albèniz, Granados, Amadeu Vives, i Enric Morera, ennoblidor de la sardana.

El Palau de la Música Catalana ha estat, de les primeries del nostre segle, la casa pairal d’aquesta renaixença. Creació de la nova burgesia catalana, convençuda del seu paper social en l’avenç del país, símbol d’una generació puixant. Va triar un arquitecte representatiu i progressista: Lluís Domènech i Muntaner era declaradament catalanista, present a la redacció de les Bases autonomistes de Manresa, personalitat de recents èxits electorals, innovador en l’art de construir.

El Palau és un edifici modernista i crea un àmbit nou: un ric estil floral, de tonalitats grogues i verdes i vermelles en les transparències dels seus vitralls, en les ceràmiques vidrades. Servint-se de tècniques industrials, del ferro, del maó vist, obté noves formacions. La sala de concerts té una apassionant boca d’escenari, plena d’al·legories. A un costat, la música popular: Anselm Clavé sota d’un salze, tot de pedra, que puja fins al sostre. A l’altre costat, la música clàssica: la cavalcada de les walkíries, de Wagner, i, enmig de dues columnes gregues, el bust de Beethoven. Quan es desplega el Cant de la Senyera, les veus del cor s’eleven fins a la impressionant claraboia de vidres emplomats de l’ampla sala: la música i el cant fimbren en aquesta arquitectura.

El modernisme penetra totes les formes de l’art i de la vida de la burgesia catalana, com un nou estil. Ens ve a la memòria el geni d’Antoni Gaudí, i de Puig i Cadafalch, en l’arquitectura. En l’escultura, Josep Llimona, el rossellonès Arístides Maillol i el caràcter de Pau Gargallo, forjador. Recordem l’ambient de «Els Quatre Gats». En la pintura, Nonell, dibuixant de gitanes, Ramon Casas, Santiago Rusiñol, Picasso, Sorolla, i tants més. El modernisme és un esperit fecund, plenament nostre, que plasma un període pròsper de renaixença. Ho deia Domènech i Muntaner, l’arquitecte del Palau de la Música Catalana: «Sempre que una idea organitzadora domina a un poble, sempre que esclata una nova civilització, apareix una nova època artística».

El modernisme és un esperit fecund, plenament nostre, que plasma un període pròsper de renaixença.





43


Un pagès als Jocs Florals

El Saló de Cent de Barcelona té un to acadèmic de solemnitat agençat amb domassos vermells i senyeres brodades, rutilant de llànties de cristalls i daurats, la flor i nata dels poetes, lletraferits, mestres en gai saber, fent-hi acte de presència. És la festa dels Jocs Florals de l’any 1865.

Els Jocs Florals havien estat restaurats sis anys abans, des que el rei Joan I, l’Amador de la Gentilesa, els havia establerts a Catalunya, feia ja mig mil·lenni. Revivien romàntiques imatges d’antics trobadors medievals, i dels temps d’esplendor de la pàtria.

La reina de la Festa i el blanc seguici de les dames d’honor, seuen a la presidència. Tot al voltant hi plana una viva però mesurada atenció a la lectura de l’atorgament dels premis i els joiells: la Viola, l’Englantina i la Flor Natural. Fe, Pàtria i Amor n’és el lema.

El premi especial, un amarant d’or, i l’accèssit a l’Englantina, són atorgats a un novençà poeta, que ningú no coneix: es diu Jacint Verdaguer. Tothom el cerca entre els presents. I apareix a les mirades curioses de tots un jove de vint anys, abillat amb vestit de pagès, amb gec, espardenya i barretina, i una llaçada al coll. Diu en els versos la força i la frescor del llenguatge del poble, deixant enrere miratges poètics castellans, on tants s’hi malacostumaven. Les figures més importants de la cultura —el mallorquí Marià Aguiló, i Manuel Milà i Fontanals, erudit del folklore— s’interessen vivament per ell i la seva obra. Aquell naixent poeta, de la plana de Vic, esdevé per a tothom una brillant esperança.

És diu Jacint Verdaguer un jove de vint anys, abillat amb vestit de pagès, amb gec, espardenya i barretina, i una llaçada al coll. Diu en els versos la força i la frescor del llenguatge del poble…



Començava un lluminós camí de Renaixença Catalana. Si en l’economia Catalunya comença a alçar-se de la seva prostració, orgullosa de sentir-se ella mateixa: amb la naixent indústria, l’expansió agrícola i l’impuls del comerç amb les Amèriques; si l’onada romàntica retroba el sentiment de nacionalitat malmesa, i recupera la memòria de vells temps gloriosos; també redescobreix la seva parla i vol envigorir-la. Bonaventura Carles Aribau escriu l’Oda a la Pàtria: «Adéu-siau turons, per sempre adéu-siau…». Rubió i Ors, «el gaiter del Llobregat», comença a desgranar emotives poesies.

Però serà mossèn Cinto, aquell jove poeta d’esperit franciscà, qui sublimarà la parla del poble en llengua de cultura; creador del català literari modern: el català rural i desvalgut que ell rebia, l’enriqueix d’un lèxic oblidat, l’impulsa amb noves formes. Dotze anys després, el seu poema l’Atlàntida guanyaria el premi màxim als Jocs Florals, al costat d’Àngel Guimerà, que n’obtenia els tres altres guardons.

Aquella Renaixença literària creixeria puixant: Joan Maragall, també en la poesia; Frederic Soler, «Pitarra», i Àngel Guimerà, en el teatre; Narcís Oller i Rubió i Lluch, en prosa i en novel·la. I s’expandiria arreu dels Països Catalans: Teodor Llorente i Wenceslau Carol, a València; el canonge Costa i Llobera, i Joan Alcover, a Mallorca; amb serè gust de les clàssiques formes, Miquel dels Sants Oliver; fins a la ciutat de l’Alguer, a l’illa de Sardenya. I en terres provençals i llemosines trobaria ressò i acolliment en els felibres.

També hauríem de parlar del bisbe Torras i Bages, que donaria força al sentiment moral i religiós de Catalunya; i de Jaume Balmes, vigatà, el pensador del seny, publicista i polític. I tants i tants més. La llengua catalana prendria cos i esperit, prendria flama, i donaria veu noble a una pàtria renaixent.

Anys després, el mestre Pompeu Fabra farà d’aquesta llengua una eina precisa, apta, ordenada, de gran abast i definida mesura.





44


El seny ordenador de Catalunya

Any 1888. Exposició Universal de Barcelona. Jardins, arbredes, els amples bulevards, el llac voltat de desmais, creuat de cignes, i la monumental cascada. La burgesia freqüenta el cafè-restaurant, majestuosa construcció modernista —el «Castell dels Tres Dragons», com l’anomenen—, i l’Hotel Internacional. És el Parc de la Ciutadella, en un sector del qual ara hi ha el Zoològic.

De l’antiga fortalesa sols en resta l’arsenal, la capella, el palau del governador —avui Parlament de Catalunya—, arrebossats d’un to vermellós. La Ciutadella havia estat pels barcelonins símbol de l’ocupació militar de les tropes borbòniques. Felip V havia manat derrocar tot el barri de la Ribera, un dels esculls més forts de resistència en el setge de Barcelona, i hi havia fet alçar aquella fortificació, de rigorosos baluards, per castigar la ciutat sotmesa per les armes i evitar qualsevol alçament dels catalans. A la seva esplanada exterior hi executaven els rebels. La Ciutadella era presó política, també.

De nom no ha canviat, però ara és un parc de gust primerenc de modernisme, ja sense barbacanes ni muralles ni torres de defensa. La ciutat de Barcelona havia envaït d’arbres i flors aquella gran caserna.

Catalunya va redreçant-se de l’opressió centralista dels Borbons. Va recuperant consciència de pàtria: una llengua, una cultura, una història de tots, i també un avenir. Som i serem. Retroba la seva dimensió econòmica i política. Valentí Almirall plasmava aquesta personalitat col·lectiva renaixent en l’obra Lo Catalanisme. La Unió Catalanista, en assemblea, definia, en les bases de Manresa, els camins d’un règim autonòmic per a Catalunya. I Enric Prat de la Riba emprenia una acció de govern: la Mancomunitat de Catalunya, englobant les funcions de les quatre diputacions catalanes i refent la unitat de la nostra terra. Somniava recrear la Generalitat. Aquell bon home del camp, il·luminat i pràctic, va ser el seny ordenador i l’artífex del catalanisme. La seva obra La Nacionalitat Catalana va gravar un solc profund en l’esperit català.

Enric Prat de la Riba, aquell bon home del camp, il·luminat i pràctic, va ser el seny ordenador i l’artífex del catalanisme.



El president Prat de la Riba va saber rodejar-se d’homes capacitats, de personalitats notables. La Mancomunitat de Catalunya va emprendre tasques cabdals que configurarien la nostra vida col·lectiva, amb encuny de civilització: en la cultura i en l’ensenyament, en la sanitat pública, en els serveis i comunicacions. Va introduir les noves pedagogies a l’escola; va crear museus, biblioteques populars; va traçar carreteres enllaçant el país, i les primeres línies telefòniques. L’Institut de Meteorologia, l’Escola del Treball, la Universitat Industrial, l’Escola Superior d’Agricultura, l’Institut d’Educació General, l’Escola de Bells Oficis, la Biblioteca de Catalunya, l’Institut d’Estudis Catalans, i tantes altres obres…, uns fonaments fiables per a refer una nació prostrada.

Enric Prat de la Riba va finar, després de tres anys de president, en aquell blanc casal de Castellterçol, de finestrals filigranats i porta dovellada, una casa pairal de Catalunya. Josep Puig i Cadafalch va succeir-lo en la seva labor de govern fins a la Dictadura espanyola del General Primo de Rivera. Però qui guiaria el moviment catalanista d’ençà d’ell seria el prohom Cambó, assajant qualsevol camí que pogués menar-nos vers horitzons de pàtria.

El conjunt escultòric de l’Aurora, al cimal de la gran cascada del Parc, devia voler expressar d’alguna manera, potser molt grandiosa, la fe d’una renaixença que brostava. I el monument a Colom, dreçat també en temps de l’Exposició, sembla indicar-ne, així mateix, ambiciosa fita.





45


L’advocat dels obrers

«Han matat en Layret! Han matat en Layret! Assassins!». En Francesc Layret, l’advocat dels obrers ha estat víctima d’un atemptat. Tenia tot just quaranta anys, i era un esperit actiu, diligent, un geni clar en favor de la classe treballadora. Sortia tot just de casa seva, anava a interessar-se pels dirigents de la CNT i per Lluís Companys, el seu amic d’escola, detinguts pel govern del general Martínez Anido. Ha caigut mort, traïdorament: el seu cos estès en terra, sense vida.

El moviment obrer era puixant a Catalunya. La constant expansió industrialitzadora havia anat configurant una classe treballadora gosada i forta. L’any 1920, a la mort de Layret, ja tenia una història, plena de tensions i conflictes, de reivindicacions i de conquestes socials. Des que feia gairebé dos-cents anys va haver-hi la primera fàbrica. Des que el 1830 s’introdueixen les primeres màquines de vapor, que els obrers veuen com un símbol d’esclavatge, acusades de deixar-los sense feina. La fàbrica Bonaplata va ser cremada com a protesta. I les selfactines —les primeres màquines automàtiques de filar— van ser sabotejades. El 1855 va quallar la primera vaga general. I aviat els nostres treballadors establien contactes amb les Internacionals Obreres. El moviment esdevenia poderós, combatiu.

Pocs anys més tard, certs els treballadors que la unió fa la força, funden una societat obrera, «Les Tres Classes de Vapor», la qual procura el millorament material i cultural del proletariat. Floreixen ateneus, sorgeixen periòdics dels treballadors, i s’emplenen els aires de cants de veus obreres: són els Cors d’en Clavé.

El primer dia de maig de 1890 es comença de celebrar la festa anyal de reivindicació obrera. I aviat llavors socialistes i, sobretot, àcrates, posen arrels en les masses treballadores. L’any 1910 es constituirà a Barcelona la Confederació Nacional del Treball, la CNT, d’inspiració anarquista; com l’UGT ho seria d’impuls socialista.

La nostra ciutat seria commosa molt sovint d’atemptats, de vagues, de boicots i locauts, i d’actes d’agressió i de terrorisme d’ambdues bandes. El mateix Engels —fundador amb Carles Marx de les doctrines marxistes— va arribar a dir de Barcelona que era «la ciutat que comptava amb més combats de barricades que cap altra ciutat del món».

Ara expirava, fidel a l’ideari obrer i nacionalista, Francesc Layret, l’advocat dels treballadors. I tres anys més tard, també en un atemptat, era assassinat en Salvador Seguí, «el Noi del Sucre», com li deien, un gran líder dels obrers catalans. Però els intents reivindicatius i revolucionaris seguirien a casa nostra, massa tacats de sang i amb repressions molt dures…


… és la lluita darrera,

agrupem-nos, germans!



per donar a llum ideals d’una societat nova.





46


L’Avi de Catalunya

«Avui el poble ens ha donat el seu vot perquè governem, i jo, en nom de Catalunya, em faig càrrec del govern i us dic que ací quedem, disposats a defensar les nostres llibertats. Espero que el poble sabrà fer el mateix. D’ací només ens en trauran morts…». Era el dia 14 d’abril de 1931, i Macià qui, abocant-se al balcó del palau de la Generalitat, pronunciava amb enteresa aquests mots greus, aplomats, plens d’emoció. Una gernació atapeïa la plaça de Sant Jaume per a recollir les seves paraules: «També us haig de dir que sabrem fer-nos dignes d’aquestes llibertats…».

Les eleccions municipals havien estat massivament guanyades per Catalunya i per l’Esquerra. Pocs dies després, Alfons XIII d’Espanya —VIè de Catalunya— abandona el país: «Las elecciones celebradas el domingo me revelan claramente que no tengo hoy el amor de mi pueblo».

La senyera és hissada al bell cim del palau, i és proclamada la República Catalana «com Estat integrant de la Federació Ibèrica». Diu així el text, redactat per Ventura i Gassol, poeta, signat per Francesc Macià: «En fer aquesta proclamació, amb el cor obert a totes les esperances, ens conjurem i demanem a tots els ciutadans de Catalunya que es conjurin amb nosaltres per a fer-la prevaler pels mitjans que siguin, encara que calgués arribar al sacrifici de la pròpia vida».

En Francesc Macià, aquell cabdill perseguit, aquell conspirador, ara era el president de Catalunya. Ja tenia més de setanta anys, ja de tots era l’Avi, un nom afectuós. Era un home llegendari: coronel Macià que abandonà l’exèrcit espanyol i que, enlloc de lliurar el sabre, va trencar-lo davant de la suprema autoritat militar. Sofrí persecució i exili a França, des d’on va organitzar «la gloriosa aventura»: alliberar Catalunya, entrant amb un cos de soldats voluntaris per Prats de Molló, per les serres pirinenques. Però van fracassar: detinguts per la policia francesa, foren duts a París, per ser jutjats. Més tard, travessaria clandestinament tot França i es presentaria, com un repte, a Barcelona. Tornaria a ser expatriat fins que, per fi, aconseguia que fos autoritzada la seva entrada al país. Va aplegar diverses forces nacionalistes, republicanes, socialistes, sindicalistes, en un gran partit que es va anomenar l’Esquerra Republicana de Catalunya, triomfadora a les urnes aquell 14 d’abril.

Després, per un acord amb el govern republicà de Madrid, seria reconstituïda la Generalitat de Catalunya, el govern català iniciat fa més de sis-cents anys, que havia estat malmès per Felip V el 1714. El nostre país tornaria a governar-se. Un projecte d’Estatut d’Autonomia —l’anomenat «de Núria», car allà fou escrit— va ser plebiscitat pel nostre poble: «Catalunya és un Estat autònom dintre la República espanyola», (article 1er.).

Però les Corts a Madrid no el van admetre, malgrat que tot el poble català l’havia proclamat. Després de moltes discussions, incomprensions i blasmes, i estranyes voluntats, fou atorgat un segon Estatut, més eixalat, amb menys atribucions de sobirania Catalunya es constitueix en regió autònoma, dins de l’Estat espanyol… (article 1er.).

«Tanmateix», i són paraules de Francesc Macià, «amb l’Estatut, Catalunya recobra la seva dignitat com a poble i es presenta al món amb fesomia pròpia».

El nostre país tornaria a governar-se. «Amb l’Estatut», són paraules de Francesc Macià, «Catalunya recobra la seva dignitat com a poble i es presenta al món amb fesomia pròpia».



Al cap de poc més d’un any, el mateix dia de Nadal de 1933, l’Avi ens deixava: el seu enterrament va ser un acte apoteòsic, tot Catalunya s’hi bolcà, va ser un dia de dol. Però Francesc Macià es convertiria en un mite, en una figura cabdal del nostre poble.





47


Catalunya ha perdut

«Res no ha quedat en peu del que era nostre: ni el Govern, ni les Institucions, ni la cultura, ni la llengua, ni tal sols la senyera. Només ens resta, com un cos trossejat i sense ànima, la nostra vençuda terra catalana. Sí, hem perdut: Catalunya ha perdut». És el desconhort de l’escriptor Gaziel, contemplant la desfeta de la guerra civil espanyola.

El 18 de juliol, l’any 1936, s’esqueia en dissabte. Va ser el dia marcat pel general Franco, junt amb d’altres generals —Queipo de Llano, Sanjurjo, Mola…— per aixecar-se, des de diversos punts de la península, de les illes Canàries i del nord d’Àfrica. Un Frente Nacional contra el govern legalment constituït de la República espanyola agrupat en el Front Popular.

Catalunya gaudia del seu règim autonòmic, era un oasi de pau i convivència, allunyada de lluites i renyines de faccions. L’aixecament militar la va colpir d’enfora. Va respondre fidel al govern republicà, com era deure. El pronunciamiento a Barcelona, com a Madrid i a d’altres capitals de l’Estat, fou dominat. Però no la guerra, que va fuetejar durant mil dies tota la pell de brau.

Catalunya resisteix fins al final, heroicament. Al front de Gandesa hi juga la darrera basa forta, és la campanya de l’Ebre: hi són en joc totes les forces, resta Catalunya, tan sols, a ser sotmesa. Defensors de la terra!

La victòria de les tropes franquistes va representar per a Catalunya l’anul·lació de les seves llibertats, la derogació de l’Estatut d’Autonomia: «La entrada de nuestras gloriosas armas en territorio catalán plantea el problema estrictamente administrativo de restablecer un régimen de derecho publico que, de acuerdo con el principio de la Patria, devuelva a aquellas provincias el honor de ser gobernadas en pie de igualdad con sus hermanas del resto de España».

Una guerra, mai més. Va ser un cop massa fort per al nostre poble. Ens va marcar la història: abans i després de la guerra. Hi ha records, tant d’un costat com de l’altre, tràgics, difícils d’esborrar, d’aquella maltempsada: massa morts a la pols dels camps, tots erms, de les batalles, a banda i banda de trinxera: famílies escapçades, amistats destrossades. La guerra no té seny, la dalla sega vides sense mirar on arrana. Josep Gual i Lloberes n’ha donat testimoni en una poesia que titula «Paisatge de l’Ebre»:


Avui he tornat a la Serra de Pàndols.

I a la cova he trobat

les sabates d’en Jaume.

Un forat a les soles

i una pinta de bales,

dins d’un plat enfangat

tres cascots de metralla.

Des de l’any trenta-vuit

jo no havia tornat

a la Serra de Pàndols.

I a la cova han quedat

les sabates d’en Jaume

Dins d’un plat enfangat

tres cascots de metralla.





48


Lluís Companys, el president màrtir

El dia abans va ser jutjat, però se’n sabia quina havia de ser la seva sort: la condemna fou la pena de mort. L’honorable Lluís Companys i Jover, president de la Generalitat de Catalunya, ara es trobava d’esquena al mur, al glacis del castell de Montjuïc, i davant del piquet d’execució, embocat pels fusells. Era a trenc d’alba del dia 15 d’octubre de l’any 1940. Feia un cel gris i rúfol.

Caiguda la ciutat de Barcelona, el president Companys passà, enmig d’una llarga i desolada caravana, la ratlla de França, el 5 de febrer del 39: era el dur camí de l’exili, el de tants catalans. I a la Bretanya, on havia establert residència, un dia d’agost, la Gestapo, policia alemanya, trucà a la seva porta: «Què volen aquesta gent, que truquen de matinada?». Se’l van endur. Seria un preuat regal de Hitler al govern espanyol del general Franco. Fou portat a Madrid, on va romandre pres. Després fou traslladat a Barcelona, tancat al castell de Montjuïc, d’una ombra esfereïdora, fins a tant que fos jutjat. El seu crim: haver estat president de la Generalitat de Catalunya, haver resistit àrduament, fins a la fi. Ara ja és l’hora de l’execució.

I aquest serà el seu darrer acte: es descalça les sabates per morir trepitjant a peu nu la terra catalana. Sense rancor. La seva gorja crida: «Visca Catalunya!». I els fusells descarreguen.

Però l’intent no anava adreçat només a una persona, sinó, a través d’aquest símbol, a tot un poble: la llengua i la cultura serien intensament perseguides, també amb afany d’execució, si haguera estat possible. Tot allò que representava Catalunya i democràcia: institucions, lleis, partits polítics, sindicats, la vida popular i col·lectiva, tota expressió de llengua —del català sols n’era autoritzat l’us privat i familiar— i de cultura, els llibres i els mitjans de comunicació, els noms de carrers i places, i de pobles, els emblemes patriòtics, himne i senyera…

Una llarga nit planava, fosca, damunt la nostra terra. Tot semblava perdut. Tanmateix, a les presons, a la clandestinitat —brases sota les cendres—, a l’exili, reprenia lentament, tossudament, una esperança: «Tornarem a lluitar, tornarem a sofrir, tornarem a vèncer». Com un ressò de profecia i d’exigència, aquestes paraules del nostre president màrtir, s’han mantingut, malgrat qualsevol vent advers o malastruc, en el cor d’aquest poble.

«Tornarem a lluitar, tornarem a sofrir, tornarem a vèncer». Com un ressò de profecia i d’exigència, aquestes paraules del nostre president màrtir, s’han mantingut…





49


«D’un país que ja anem fent»

Març de 1966. Hi ha un renou, temorós, insistent, desconcertant alhora, que corre de boca en boca: als Caputxins de Sarrià, els estudiants de la Universitat de Barcelona han estat sorpresos per la policia. El convent és assetjat per la força pública: ja fa dos dies que hi són tancats, resistint, fent-se forts. Això que passa és greu. Hi ha molta gent reclosa, també intel·lectuals, i obrers, i gent d’anomenada. La situació és tensa, inquietant, desavesada.

Diuen que, clandestinament, han constituït un sindicat democràtic d’estudiants, il·legal segons el règim franquista. Convé ajudar-los. I com? De fora estant, gent diversa es reuneix d’amagat, es troba fent tasca solidària: polítics, escriptors, artistes, dirigents, obrers, personalitats ben conegudes, representants d’associacions i de grups ciutadans, eclesials; homes i dones que van viure la guerra, junts amb jovent de les noves fornades; vells i nous catalans, tots en un mateix front. Convé ajudar els de dintre. I com?

Al tercer dia el convent és ocupat, reixes i portes haurien de cedir. Però la llavor és plantada, hi ha un tast de llibertat, de prova solidària. D’aquell tan divers i espontani agrupament d’ajut envers els companys reclosos, es van tramant lligams i consciència: es constituirà la Taula Rodona, una taula simbòlica entorn de la qual tothom que hi és hi compta. «Ara digueu: ens mantindrem fidels per sempre més al servei d’aquest poble». Salvador Espriu porta paraules noves, i Raimon les transforma en cançó i crit.

«Ara digueu: ens mantindrem fidels per sempre més al servei d’aquest poble». Salvador Espriu porta paraules noves, i Raimon les transforma en cançó i crit.



Ja hi havia hagut lluites i proves de força, que semblaven inútils però no ho eren: la vaga general, la dels tramvies, a l’any 51; l’acció ferma i constant de fer país, defensant, recuperant la llengua i la cultura. I cada any, el dia 11 de setembre, hi havia poms de flors, roses vermelles, al lloc d’emplaçament del monument a Rafael Casanova, que havia estat sostret pel règim ocupant. Ara, l’any 1966, aquesta onada reprendria persistent, i al vell mur s’hi obririen esquerdes, esvorancs.

Braç a braç, s’aniria fent pinya, units, d’ací i d’allà, engalzant esforços o neguits, travant velles i noves esperances «d’un temps que ja és un poc nostre, d’un país que ja anem fent». Un nom i una organització senyera, l’Assemblea de Catalunya, des de l’any 1971, recolliria fidelment tota la lluita al llarg de més de trenta anys de resistència col·lectiva, obrera, pagesa, ciutadana, cultural i política. A l’entorn d’un programa que esdevindria crit: «Llibertat, Amnistia, Estatut d’Autonomia».





50


«Tornarà a ser rica i plena»

Aquest diumenge de tardor, assolellat, Catalunya és una immensa oriflama desplegada. Retorna a casa nostra, després d’un llarg exili de prop de quaranta anys, Josep Tarradellas i Joan, president de la Generalitat de Catalunya, així reconegut pel govern de l’Estat. És el dia 23 d’octubre de 1977. Barcelona és una festa. Des del balcó del palau de la plaça de Sant Jaume vessant de multituds que han acudit a rebre’l, se sent una veu ferma, reblant: «Ja sóc aquí, ciutadans de Catalunya!».

Al seu costat s’hi veuen els caps de fila dels partits polítics que, a les eleccions del 15 de juny —les primeres d’ençà de la guerra civil—, van obtenir el vot del nostre poble. Perquè Catalunya va expressar novament el seu voler, després de tants anys de forçat silenci, de tornar a governar-se. I no ho va dir tan sols amb paperetes de vot: que, l’11 de setembre proppassat, un milió i mig de catalans, tant nascuts al país com nouvinguts d’arreu, ho cridaven pels carrers de Barcelona —«Cap i Casal» altra vegada—, en manifestació, senyera al vent i «Els segadors» als llavis.

L’ 11 de setembre de 1977 un milió i mig de catalans, tant nascuts al país com nouvinguts d’arreu, en manifestació, expressaven el seu voler de tornar a governar-se.



La Catalunya d’avui reprèn la seva història: Enric Prat de la Riba, Francesc Macià, Lluís Companys, Josep Irla, Josep Tarradellas… Però vol mirar l’avenir més que no temps passats: ni requestar-se, ni doldre’s, ni enyorar antigues glòries llunyanes. Recomençar de bell nou, la mà a l’arada i la mirada al solc, amb fermesa i amb seny i, a la falç, l’esperança d’una nova collita.

«Ara és l’hora, catalans!». Ens caldrà, encara més, mantenir-nos units amb voluntat de poble, alçar castells de vuit, enarborar la veu, obrir camins de treball i convivència, sense defalliment, a l’alba que es desclou, al vent de la llibertat reconquerida.

Aquest punt és un punt i seguit. Des d’aquí la història ja no és per a ser contada, sinó per a ser viscuda, com una invitació, com una crida.

Així el president Macià ens hi convocava: «Per Catalunya, pels altres pobles germans d’Espanya, per la fraternitat de tots els homes i de tots els pobles, catalans, sapigueu fer-vos dignes de Catalunya».





JOAN SOLER i AMIGÓ (Badalona, 10 de juny de 1941) és un pedagog i escriptor català, interessat en la recerca de la cultura popular. Va estudiar Filosofia i Lletres a la Universitat de Barcelona, on es va llicenciar el 1975 en pedagogia. Posteriorment ha treballat com a tècnic municipal d’educació a l’ajuntament de Badalona.

Interessat en la recerca al voltant de la cultura popular és el coordinador d’una sèrie de llibres sobre coneixement d’altres cultures presents a Catalunya així com director de la redacció del Tradicionari, una enciclopèdia de Cultura Popular Catalana editada en 10 volums per l’editorial Enciclopèdia Catalana.

Interessat en la didàctica infantil al llarg de la seva carrera ha escrit diversos llibres destinats a aquest públic, col·laborant amb la il·lustradora Pilarín Bayés, i ha participat com a guionista en la sèrie de dibuixos animats emesa per Televisió de Catalunya de Història de Catalunya (1988-1989).

L’any 1979 fou guardonat amb el premi Crítica Serra d’Or per Festes tradicionals de Catalunya i el 1982 el Premi Baldiri Reixach per Barres i onades: relats d’història de Badalona. L’any 2006 fou guardonat amb el Premi Nacional de Cultura Popular, concedit per la Generalitat de Catalunya, pel desenvolupament de la seva obra magna Tradicionari així com en reconeixement de la seva carrera.





