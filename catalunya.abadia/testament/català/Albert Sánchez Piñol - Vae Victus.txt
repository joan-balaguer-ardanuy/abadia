El llibre comença el 12 de setembre de 1714, l’endemà de la caiguda de Barcelona i poc abans que Zuviría fugi a l’Amèrica del Nord, on ajudarà els indis yames en la guerra contra els colons anglesos. Després de l’aventura americana tornarem a Catalunya, però també anirem a Londres, Alemanya i fins i tot Nova Zelanda. Hi retrobarem personatges històrics que ja vam conèixer a VICTUS, com l’ambigu duc de Berwick, el seu acèrrim enemic Verboom o l’admirat general Villarroel, alhora que en descobrirem de nous, com el famós guerriller antiborbònic Pere Joan Barceló —àlies Carrasclet— o l’explorador anglès James Cook.





Albert Sánchez Piñol





Vae Victus




ePUB v2.1

BreivaX 12.11.16





Títol original: Vae Victus

Albert Sánchez Piñol, 2015

Traducció: Xavier Pàmies, 2015

Edició digital: BreivaX (v1.0)

Segona edició: EpubCat (v2.0)

Correcció d’errates: Rob_cole (v2.1)

ePUBCat base r1.3





Vae victus és una deformació de la locució llatina Vae victis, «Ai dels vençuts». L’autor s’ha pres aquesta llicència per evocar Victus, la seva gran novel·la sobre el setge de Barcelona.





INTRODUCCIÓ


Tots els experts en l’obra zuviriana coincideixen en un punt: que Waltraud Spöring, l’amanuense de Martí Zuviría, hauria de ser elevada als altars de la santedat literària del segle XVIII.

Spöring no només va transcriure les més de sis-centes pàgines de l’epopeia catalana que es narra a Victus; la seva fidelitat va anar molt més enllà. En efecte, malgrat el caràcter agre de Zuviría, Waltraud Spöring va continuar recollint el testimoniatge oral de la seva llarga vida d’expatriat, que es va convertir en un pont que travessava el tempestuós segle XVIII de cap a cap. Atesa l’avançada edat del nostre heroi i la seva tendència a la dispersió, resulta gairebé inversemblant que Spöring aconseguís aplegar la seva plètora verbal en relats poc o molt compactes.

El llegat zuvirià (o potser caldria dir spöringià) continua pendent d’una catalogació exhaustiva. Mentrestant, en aquest volum hem optat per agrupar quatre relats que ens semblaven complementaris a la història narrada a Victus per la seva relació temàtica o cronològica.

Al primer, Americanus, descobrim què li va passar a en Martí Zuviría immediatament després de la caiguda de Barcelona aquell 11 de setembre del 1714. A diferència dels altres expatriats catalans, el destí no el va portar a Viena sinó en sentit contrari, a l’Amèrica colonial anglesa. Allà es va veure involucrat en la mal coneguda guerra yàmassi (1715-1717), que és tal com se l’anomena actualment. Gràcies al relat zuvirià ens és possible conèixer més detalls d’un conflicte en què els indígenes van arribar a conquerir la segona ciutat de Carolina del Sud i no van obtenir la victòria per poc.

Els altres tres relats que complementen aquest volum, més breus, hem decidit incloure’ls tant per motius narratius com històrics.

Al segon, Hispaniensis, trobem un Martí Zuviría que torna d’Amèrica per caure en mans del seu enemic, l’enginyer Joris van Verboom (Anvers, 1665 - Barcelona, 1744). Tot i això, és alliberat per un altre dels seus enemics, aquesta vegada algú amb qui Zuviría va tenir unes relacions molt més ambigües: el mariscal Berwick, que va expugnar Barcelona el 1714 i que li ofereix participar a la guerra que va esclatar entre França i Espanya el 1719, al seu costat i en qualitat d’enginyer. Hispaniensis és dels pocs relats del set-cents en què es traça el perfil de Pere Joan Barceló, àlies Carrasclet, el famós guerriller antiborbònic.

El tercer relat, Magna parens, explica de quina manera Zuviría torna momentàniament a Barcelona per matar Joris van Verboom, el seu enemic acèrrim. Encara que teníem notícia que Verboom havia mort a la Barcelona del 1744, fins ara se suposava que el seu traspàs havia sigut per causes naturals.

El quart relat, Australis, creiem que mereix figurar en aquest volum per altres motius. No inclou cap fet ni cap personalitat rellevant que tinguin relació amb la Barcelona del set-cents, ni resol cap trama oblidada per Zuviría en relats anteriors, però creiem que retrata molt bé un personatge que, tot i les seves múltiples aventures al llarg d’aquell segle, acaba encarnant l’etern supervivent.

I fins aquí el contingut d’aquest volum. Tal com hem indicat més amunt, el llegat zuvirià inclou milers de pàgines que rememoren quasi tots els episodis més importants del seu temps. És ben provada, per exemple, la presència de Zuviría a la cort de Frederic II de Prússia, que en el relat només s’esmenta de passada però que en pàgines que continuen inèdites és tractada de manera més exhaustiva, o la seva participació, ja vell, a la guerra revolucionària dels Estats Units, al costat de George Washington.





AMERICANUS




O relació dels primers dies de la ciutat de Barcelona després de l’11 de setembre del 1714, quan va caure sota el domini d’en Felip V, rei francès, infame i boig, que va destruir les llibertats catalanes, i on també es narra com l’enginyer Martí Zuviría va haver-ne de fugir i es va anar a exiliar a la Carolina nord-americana, i com, quan va ser al Nou Món, es va trobar involucrat en una guerra ferotge entre indis i carolins, conflicte tragiquíssim desencadenat per ell mateix a causa d’unes paraules que va deixar anar mentre estava begut i que per ben poc no va acabar amb l’extermini quasi total i absolut de la raça anglesa a l’esmentada colònia de Carolina.





Barcelona. Onze de setembre del 1714, el dia que va marcar la meva vida per sempre. El general Villarroel ha dirigit l’última i desesperada càrrega que intenta recuperar els baluards de les mans de francesos i espanyols. Jo vaig participar en aquell contraatac, i hauria hagut de morir-hi. Mentre carregàvem, la metralla d’un canó em va escombrar la part esquerra de la cara. Vaig perdre’n aquesta meitat; tot el que m’hi va quedar va ser un forat enorme i sanguinolent. Vaig salvar —oh miracle de la Mare de Déu de les Metralles!— l’ull. Fora d’això, la galta esquerra era un cràter, i els queixals d’aquesta part de la cara em van saltar. L’orella, també; de soca-rel. Em va fer mal; i tant, si me’n va fer. Recordo el fulgor de la boca del canó, la detonació, el ferro ardent que m’arrencava la carn. Però ¿què és un instant de suplici comparat amb dècades i dècades d’angoixa i desconsol? Han transcorregut més de setanta anys i en tot aquest immens cabal de temps no ha passat ni un dia, ni un de sol, sense que revisqui aquell 11 de setembre del 1714. No fa tant mal el que s’ha viscut com el record del que s’ha viscut.

Em van portar a l’Hospital de la Santa Creu, com a tants combatents ferits. Recordo que estava estirat en un jaç, un més enmig dels centenars que ocupaven aquell espai sofrent. Mirava fixament el sostre, aquell sostre antic, altíssim, ple de voltes. De la meva mitja cara amputada només puc dir que era un paisatge tan devastat que, per no ofendre els ulls de l’altra gent, les monges me la van tapar amb benes, i per sobre amb una tela de sac.

Diuen que la derrota consisteix a perdre sabres i pavellons, aixecar els braços nus i rendir-se. Qui afirma això no ha experimentat mai la derrota. No; tant de bo fos això. ¿La derrota? Ara us dic què és la derrota: un enfonsament tan radical que el vençut perd els principis mateixos que l’animaven. Entre aquells milers de morts hi havia la dona que havia estimat i el nen que havia adoptat com a fill. Vaig mirar la ciutat calcinada i un tremolor interior em va dir: «¿I si, al capdavall, resistir-nos al poder de l’enemic, a les seves baionetes i als seus canons, va ser una bogeria sense sentit? En aquest cas, ¿no sóc partícip i culpable de les seves morts?».

La derrota és una aranya que ens estreny el cor amb vuit potes fredes. Això, això és la derrota: quan l’enemic aconsegueix que dubtem de la veritat.

* * *

La pèrdua de sang i la infusió calmant m’havien deixat feble i somnolent. Em sentia com si surés sobre el jaç. Els crits de dolor de la gent postrada, dels soldats a qui amputaven braços i cames a les sales d’operacions, eren constants com un brogit de grans cascades. Però a mi tant se me’n donava. Tot aquell dolor m’era indiferent, com si passés molt lluny de mi. Fins i tot el record de l’Amelis i l’Anfan s’havia convertit en una cosa etèria, intangible. M’agrada molt la belladona.

He dit que em van ferir pels volts de migdia. Vaig estar embenat i sedat el que quedava del dia 11 i bona part de la nit. Quan faltava poc perquè es fes clar, em va despertar una mà que em sacsejava l’espatlla.

—Tinent coronel Zuviría, tinent coronel…

El culpable d’aquell despertar era un capità. Em mirava des de dalt, respectuosament, amb el tricorni sota l’aixella.

—Tinent coronel —va prosseguir—. ¿Es pot bellugar? ¿Pot caminar? Tinc ordres per a vostè.

En el meu estat, amb prou feines era capaç de diferenciar la seva veu del meu somieig, del meu desvarieig.

—Permeti’m que l’informi de com estan les coses —va continuar dient el capità—. Hem enviat una delegació als borbònics per tractar la capitulació. No concedeixen pràcticament res; exigeixen una rendició «a discreció».

De sobte vaig tornar al món. Vaig recordar el meu estat, i que em faltava mitja cara. Vaig posar-me una mà sobre les benes que tapaven unes faccions condemnades a la monstruositat per sempre més.

—Senyor —va continuar el capità—, el consistori ha decidit enviar una segona delegació a tractar capítols amb el mariscal Berwick. És indispensable que s’elimini de les clàusules el requisit de «a discreció».

—¿Per què m’explica tot això? —vaig exclamar, irritat amb aquell capità que m’arrencava dels braços consoladors de la belladona.

—Perquè s’ha decidit que vostè sigui el quart integrant de la delegació.

—Deixi’m en pau! —vaig escopir—. Estic ferit, he perdut mitja cara i més sang que Crist al Calvari. I no sóc ambaixador; sóc enginyer.

—Tinent coronel! —va perseverar el capità—. Avui tots hem perdut algú o alguna cosa. Ara hem de pensar en la ciutat. Insisteixo: ¿pot posar-se dret?

—No penso suplicar-li res a en Jimmy! —vaig cridar—. I vagi-se’n d’una vegada!

El capità potser no entenia que «Jimmy» era com jo anomenava el mariscal Berwick, però es va adonar del caràcter taxatiu de la meva negativa. Va remenar el cap amb tristesa.

—Com vulgui —va dir amb un esbufec—. Explicaré que el seu estat li impedeix complir les ordres.

Se’n va anar a grans gambades.

—Expliqui el que li vingui de gust —vaig dir amb un fil de veu—. Tant me fa el que pensin de mi a la Diputació.

Tot i que era una mica lluny, el capità em va sentir; i, sense parar-se, va dir:

—Les ordres no provenen de la Diputació, sinó del general Villarroel, que està ferit a casa seva i ha exigit que vostè sigui el quart integrant d’aquesta delegació. Ara vaig a comunicar-li que no pot complir les seves disposicions.

¿En Villarroel? ¿Don Antonio de Villarroel? Vaig deixar anar un crit d’alto, tan estentori que la meitat de la gent que estava estirada als jaços va deixar de queixar-se per mirar-me. El capità es va aturar i es va girar, una mica al·lucinat per la meva reacció.

—¿Pensa quedar-se aquí sense fer res o què? —vaig recriminar-li—. Estic ferit, o sigui que almenys ajudi’m a aixecar-me, collons!

* * *

Érem quatre homes travessant en silenci l’espai que separava les línies catalanes de les borbòniques, i just després d’abandonar les nostres posicions em vaig sentir perdut.

Encara era negra nit, i vaig tenir la impressió que el sol no sortiria; que l’endemà, 12 de setembre, no arribaria mai. L’únic moviment que vaig percebre, allà en aquella terra de ningú, va ser el d’un gos coix, famèlic, a qui les costelles se li marcaven com una manxa. Tenia una de les potes de davant partida, inerta, i avançava a salts, ensumant els cadàvers que anava trobant. No vaig poder desviar la mirada d’aquell gos. Vaig preguntar-me el que qualsevol barceloní s’hauria preguntat aquells dies: «¿Com s’ho deu haver fet, perquè en un any de setge no se l’hagi menjat ningú?». La foscor, la pèrdua de sang i les restes de belladona que em quedaven a l’organisme feien que em sentís atordit i desorientat. Veia el paisatge com si el sobrevolés, com si estigués molt per damunt del meu cos. I alhora recordo que la runa rondinava sota els nostres peus. Les pedres encara fumejaven, tot i la pluja dels dies anteriors. Vam avançar enmig de desferres de tota mena: armons, feixines rebentades, objectes abandonats, enderrocs, armes fetes malbé o intactes, i morts, molts morts sense enterrar. Alguns conservaven la cara intacta, amb una aparença virginal, com si la mort se’ls hagués emportat la vida sense avís ni violència. En d’altres, per contrast, la cara i el cos semblaven els d’una vella mòmia abandonada durant segles a la intempèrie. Però res de tot allò no ens va pertorbar; el setge de Barcelona s’havia prolongat tant, i els seus horrors, desconhorts i infortunis havien sigut tan grans, que al final fins i tot l’atrocitat esdevenia un fet ordinari. No; el que realment va afligir l’ànim dels quatre tristos caminants, més que no pas la foscor, la mort i la devastació, va ser una cosa desconcertant pel seu caràcter inesperat: el silenci. Resultava inversemblant que després d’una batalla tan furiosa regnés un silenci tan feixuc i tirànic, que després de tantes vides i passions malaguanyades, als mateixos indrets on s’havia combatut amb tant d’acarnissament imperés aquella quietud de sepulcre.

Els dos bàndols havien pactat una ruta oberta que desembocava en una posició ocupada per castellans. Mala cosa. Els francesos no sentien la mateixa animositat cap a nosaltres que els castellans, i ni totes les cortesies del món podrien impedir que algun soldat ressentit, o algun oficial fanàtic, ens engegués un tret. Però no va ser així. Vam arribar a la seva línia, en què centenars de fusells treien el cap pels parapets, i de seguida vaig percebre que l’estat d’ànim que els dominava era un altre. Aquells soldats d’uniforme blanc ens observaven enmig d’un mutisme religiós, quasi sense parpellejar, com si fóssim uns éssers estranyíssims, d’origen sideral. Vaig poder adonar-me’n: en la seva actitud hi havia molt més d’alleujament per la fi dels combats que no de menyspreu o d’aversió.

Va sortir a rebre’ns un brigadier. Veure un enemic tan de prop, mirant-me als ulls, em va fer recobrar la consciència: estava a punt de ficar-me al cau d’en Jimmy, el mateix Jimmy a qui havia enganyat i traït. Vaig concentrar tots els sentits en aquell oficial castellà, i a l’acte vaig copsar que era un home recte. Els altres tres ja havien entrat al parapet borbònic; jo em vaig parar dues passes abans.

—Brigadier —li vaig deixar anar—, en venim quatre. ¿Quin honor m’assegura que en tornarem quatre?

Sorprès, vaig veure que l’oficial desembeinava l’espasa. D’entrada em vaig pensar que cometria alguna barbaritat, potser escapçar-me la galta que em quedava. El que va fer, però, va ser aixecar l’arma fins a l’alçada de la cara i, amb el puny davant dels ulls, va dir solemnement:

—Passi, senyor, a aquesta part, que sobre aquesta creu li juro que no sofrirà cap ultratge.[1]

Ens van conduir fins a una tenda que acabaven d’aixecar entre la segona i la tercera paral·lela de la Trinxera d’Atac. En Jimmy era a dins. Tots els seus oficials i assistents estaven drets mentre ell firmava despatxos assegut en una mena de cadira reial. Bé, en realitat no firmava res; ho feia veure per fer-nos sentir menys importants que uns paperots, perquè quan vam entrar no es va dignar ni a aixecar la barbeta. Ni tan sols es va dignar parlar, de fet. Qui se’ns va adreçar va ser un dels seus generals, un homenàs enorme, amb més aspecte de reu patibulari que d’oficial refinat. Coneixent en Jimmy, estic segur que va fer cridar el perdonavides més indesitjable de l’exèrcit de les Dues Corones i el va vestir amb faixí de general només per intimidar-nos.

—¿I bé? —va començar dient el perdonavides disfressat—. ¿Porten la claudicació firmada?

Els tres que m’acompanyaven van protestar, però el perdonavides els va interrompre:

—Ja tenim trenta mil homes dintre la ciutat! ¿Què es pensen que passarà si ens obliguen a reprendre l’atac?

—En aquest cas convertirem la Rambla en una trinxera —va dir en Ferrer—; i, si la desborden, la ciutat quedarà per als morts.

—Els sediciosos estan dirigits per uns bàrbars! —va cridar el perdonavides d’en Jimmy.

—¿Bàrbars? —va replicar en Ferrer—. Si vostès són tan civilitzats, ¿per què volen imposar-nos una rendició a discreció?

Ara bé, mentre els tres delegats i els oficials borbònics intercanviaven recriminacions, va passar una cosa: en Jimmy em va veure, i les nostres mirades es van trobar.

Que llest que havia sigut en Villarroel enviant-me amb la delegació! No va caldre que el bo d’en Zuvi obrís la boca; la meva presència significava una cosa que en Jimmy no podria controlar ni posseir mai. Ens vam mirar en silenci. El meu desvergonyiment va atiar la seva inseguretat. ¿Què hi feia jo, allà? ¿Com s’havia d’agafar que hagués sobreviscut? Jo coneixia molt bé els seus rampells de dona; a vegades no es podia contenir. I la cosa que menys tolerava era que hi hagués enclavaments emancipats del seu domini. Jo era un d’aquests comptats enclavaments que escapaven al seu imperi. Em va mirar fent cas omís de l’enraonadissa que l’envoltava, cada vegada més ofès per la meva mitja cara, per la fixesa i l’arrogància de la meva mirada, que no havia claudicat, fins que, per fi, va llançar els papers enlaire cridant:

—Prou! Prou!

Tots els presents es van pensar que aquell «prou» es referia a la disputa entre borbònics i barcelonins. Van callar, i en Jimmy va ser el primer sorprès pel silenci que es va crear al seu voltant. Va mirar els uns, després els altres, i finalment va tornar a adoptar el seu paper de mariscal victoriós, mentre sermonejava els catalans:

—Em sembla que no són conscients de l’enormitat del crim que han comès contra el rei. Al meu exèrcit l’empara el dret a la matança i el saqueig general, sense respecte de béns, vides ni sexes. —I va repetir més lentament, llepant-se els llavis—: Ni vides ni sexes.

En moments com aquell, en Jimmy era una serp humana. Conscient del terror que la seva mirava engendrava, es va posar dret i va canviar de to.

—Tot i així —va prosseguir—, la clemència del seu rei és tan profunda que els concedeix el següent: protecció de vides i propietats. Els civils que han pres les armes podran tornar a casa seva. Pel que fa als oficials, se’ls respectarà vida i honor. Conservaran les armes. No se’ls encausarà. ¿Satisfets?

No m’esperava uns capítols tan generosos. No era magnanimitat humana, per descomptat, sinó destresa, destresa política; horroritzat per les baixes que el seu exèrcit havia sofert, en Jimmy sabia que reprendre l’assalt n’hi costaria moltes més. ¿Què guanyava la seva reputació com a promotor d’una matança? I, com a bon estadista, era conscient de la necessitat d’oferir als seus adversaris una sortida enraonada.

Un dels delegats catalans, no recordo quin, va fer un pas endavant.

—I les Constitucions i Llibertats —va dir—. Es mantindran.

Com a tota resposta, en Jimmy va tornar a asseure’s en aquell tron en miniatura i, llegint de nou els despatxos, va dir:

—Ni pensar-hi… —I va repetir—: Ni pensar-hi…[2]

Sense aixecar la vista, va fer un gest imperial amb la mà per donar comiat als parlamentaris. Allà s’acabava l’audiència. A l’últim instant, però, va afegir, com si fos una idea sense importància que se li hagués acudit de cop:

—Un moment! ¿Hi ha cap enginyer, entre vostès?

Els tres delegats, per instint, em van mirar.

—Quedi’s —va dir en Jimmy—. Vull consultar-li uns quants detalls tècnics.

—Les meves ferides, sire, m’han sumit en un estat febril —vaig excusar-me—. El dolor em fa veure pampallugues, i, si no prenc aviat una nova dosi de belladona, els espasmes m’obligaran a cridar. A més a més, els estralls causats per la metralla m’impedeixen obrir del tot la boca. ¿Com puc parlamentar en aquest estat amb un mariscal de França?

—Les seves ferides, monseigneur —va replicar en Jimmy, arrossegant les paraules amb rancúnia—, no li han impedit formar part d’una delegació rebel. —I va reblar—: Es queda.

Ens van deixar sols a la tenda. I, un cop sense testimonis, va canviar d’actitud. Ara es comportava com un amant despitat. Va posar-se a caminar amunt i avall, parlant com si monologués per a si mateix.

—T’ho vaig oferir tot; tot. I em vas trair. I ¿què has obtingut? Ets un derrotat i un monstre. Mira’t al mirall!

—Jo sóc el teu mirall —vaig dir, i em vaig treure les benes de la cara.

Allò el va ofendre en extrem. Es va mossegar els llavis, sense poder desviar els ulls de les estelles de la meva cara, dels seus coàguls d’un vermell fosc. Va inflar els pulmons fins que va semblar que li haguessin d’esclatar.

—Tapa’t davant d’un mariscal de França! —va ordenar—. Tapa’t davant de la meva presència!

El crit va ser tan desmesurat que un dels escortes va treure el cap per la porta. En Jimmy va haver de tranquil·litzar-lo amb un gest. Vaig tornar a posar-me les benes mentre deia:

—Ahir, en la derrota, la meva vida va cobrar sentit. En el fons t’hauria de donar les gràcies per això que m’has fet a la cara.

Es va calmar una mica. En Jimmy era molt intel·ligent, i quan feia servir aquell to falaguer, dolç, tan sensiblement humà, senties afecte per ell.

—Parla-me’n, Martí —va dir, posant-me una mà a l’espatlla—. Et veig transfigurat. Ets tu i no ho ets. ¿Què vas veure a la boca d’aquell canó que t’apuntava a la cara? ¿Què va poder passar en l’ínfima fracció de temps que va transcórrer entre el tret i el moment que el tret et va tocar?

Vaig voler satisfer-lo. Vaig obrir la boca, buscant la resposta idònia. Ell em mirava, expectant i agraït, amb la cara molt a prop de la meva. A l’últim instant, però, vaig desistir.

—No podries entendre-ho mai.

Es va fer enrere, defraudat i ferit.

—¿Ah, no? —va dir amb sarcasme—. ¿I per què? ¿Ets més llest que jo, més sagaç?

—No.

—¿I doncs? ¿Per què tu pots tenir accés a aquest coneixement d’ordre quasi sobrenatural i jo no?

—Perquè tu eres a fora de la ciutat —vaig respondre— i jo a dintre.

Allò va ser definitiu. ¿Què apreciava en Jimmy de mi? Que no podia tenir-me. Els grans sempre desitgen el que no poden assolir.

El guàrdia va tornar a interrompre’ns.

—Sire —va dir, traient el cap per la porta de lona—, tinc aquí un brigadier espanyol. Diu que ha escortat quatre parlamentaris, i que només n’han tornat tres.

En Jimmy em va passar delicadament tres dits per les benes de la cara:

—T’escuda la bandera de treva —va dir—. Però demà t’atraparé; o demà passat, o l’altre. Et deixo anar perquè te’n tornis a la ciutat. Com diem els anglesos, serà com pescar en una bóta. Tard o d’hora seràs meu. Ho saps, ¿oi?

¿Què podia respondre? Em vaig arronsar d’espatlles.

—No ho pots entendre —vaig dir—; passi el que passi, no em podràs tenir mai.

Sempre he pensat que en Villarroel em va incorporar a la delegació perquè algú digués això a en Jimmy.

* * *

El 12 de setembre tota la ciutat va contenir la respiració esperant l’inevitable. Coneixent els exèrcits filipistes, estàvem convençuts que, senzillament, incomplirien la paraula donada i arrasarien tot el que quedava dret. Però la ment d’un estadista és molt més complexa. En Jimmy ho tenia tot planejat.

Jo, mentrestant, havia buscat refugi al talleret d’en Peret, el vell criat del meu pare. Si heu llegit alguna cosa de les meves memòries sabreu que en Peret era un vellet menys adorable que pocavergonya, però lleial; caminava cargolat com una ela i bevia més que el fill d’un viking i una cosaca. Amb els seus amics de borratxera, que anomenava «socis», regentava un local diminut al barri de la Ribera. Allà celebraven les seves xerinoles i, pel que sembla, a vegades hi treballaven i tot. Es tractava d’un petit edifici d’una sola planta i en ruïnes a causa dels bombardejos; però ¿quin amagatall millor que aquell? Des de fora podia veure’s que hi faltava la meitat de la teulada. A cap soldat saquejador se li hauria acudit ficar el nas en un lloc com aquell. Si hagués estat habitat per quatre barcelonines ben plantades, és molt possible que els soldats hi haguessin anat com borinots, però els qui el guardaven eren la trepa d’amics d’en Peret, una colla d’avis troneres que feien pudor d’all ressec. A dintre hi havia un terrabastall propi d’una pallissa, on vaig estendre un sac a tall de llit. Tot i així, no em feia il·lusions: quan s’ho proposés, en Jimmy em trobaria. Tard o d’hora passaria.

La tarda del 13, finalment, les tropes borbòniques van entrar per tres portals diferents. A les Drassanes i al Pla de Palau s’havien disposat, tal com s’havia acordat, dues grans piràmides de fusells i armament. En Jimmy, però, encara no va entrar a la ciutat. No ho va fer fins al 18! ¿Per què va eludir tant de temps exercir el seu dret de vencedor? Per motius de l’ànima, per dir-ho així. Per en Jimmy, vèncer era sinònim de ser estimat. I ¿quina ovació li havia d’obsequiar la Barcelona sotmesa? Per defensar aquella ciutat, fins i tot el seu amic havia desertat del seu costat. És estrany, però en el fons se sentia engelosit de Barcelona.

Per fi, el dia 18, a les cinc de la tarda, en Jimmy hi va entrar. I es pot dir que ho va fer d’una manera furtiva, quasi anònima. Va travessar el Portal de Sant Antoni, sobre el qual els assaltants havien disposat un insultant retrat d’en Felip V emmarcat en vellut blau. I ho va fer en una carrossa, amb totes les cortinetes tirades tret d’una. Allà, al portal mateix, el vehicle es va parar davant d’un grup de dirigents de la causa austriacista encadenats, que van obligar a agenollar-se i a abaixar el cap. En Jimmy no va sortir de la carrossa. Immediatament va donar ordre de seguir endavant, fins a la catedral, on es va celebrar un trist tedèum amb els comptats, comptadíssims barcelonins addictes a la causa filipista. I aquí es va acabar la cosa. Va abandonar la ciutat i no la va tornar a trepitjar mai més. Encara la va governar una temporada, fins que el va substituir el governador triat per Madrid, però ho va fer allotjat extramurs. I durant aquest breu període de temps va lluir totes les arts del domini subtil, delicat i pervers que havia après a Versalles.

Perquè quan tots, amics i enemics, esperaven l’ordre de degollament, en Jimmy va fer exactament el contrari: va impartir les ordres més estrictes en el sentit que les tropes ocupants tractessin els barcelonins amb la màxima ponderació. Inaudit. Els oficials van rebre consignes de mantenir l’ordre, i, una vegada que una venedora va denunciar que un francès li havia robat una poma, van penjar el lladre. Per una poma! En Jimmy era així.

Amb això quedava clar que no hi hauria extermini. En conseqüència, els dies posteriors a l’ocupació el que es va apoderar dels barcelonins va ser, més que terror, una barreja de desconcert i d’estupor. Per més aclaparadora que sigui una derrota, sempre hi haurà una cosa que pesarà més en l’actitud d’un poble: la inèrcia històrica. Diuen que els antics romans, després de la deposició de l’últim emperador, van ser incapaços de comprendre que l’Imperi no es restituiria mai més. Havien viscut tants segles sota la seva ègida que no es podien imaginar que aquella baluerna política era morta. Una cosa semblant els va passar als catalans l’any 1714. Consideraven que viure sota el domini suau de les seves Constitucions i Llibertats era l’estat natural de l’home, almenys de l’home català, i es van pensar que, poc o molt, serien respectades. Es van equivocar.

Hi ha una anècdota dels dies immediatament posteriors a la caiguda de Barcelona que trobo que és molt il·lustrativa. En una data tan primerenca com el 14 de setembre, els consellers de la Diputació es van posar les seves aparatoses gramalles de color granat i van anar a presentar-se davant d’en Jimmy. Segons la seva lògica legalista, el que havien de fer com a derrotats era posar-se al servei del vencedor. En Jimmy en va fer cas omís, cosa que va resultar summament desconcertant per als pobres pendons vermells. ¿I què van fer? No us ho creureu: van tornar a intentar-ho l’endemà! En Jimmy ni tan sols es va molestar a penjar-los. Heus aquí l’insult suprem de l’ocupant: va voler que tothom sabés que la impertinència dels nostres antics governants l’ofenia menys que el robatori d’una poma.[3]

Reconeguem-ho: en els períodes de transició entre règims tenen lloc esdeveniments d’allò més desconcertants. Jo estava segur que el primer que farien els borbònics seria penjar en masse els nostres miquelets, tots aquells combatents que des del punt de vista filipista eren l’escòria de l’escòria, pirates en terra, bandits profanadors d’esglésies i catedrals, assassins sense causa ni bandera. Els borbònics van reunir quatre-cents miquelets en un grup atapeït i els van treure de la ciutat. Des del meu amagatall en vaig reconèixer uns quants, entre ells alguns dels millors homes que he conegut en ma vida. Fins i tot hi havia un parell de supervivents de la partida de l’Esteve Ballester! Estava convençut que els penjarien al primer bosc que la comitiva travessés.

Doncs bé; encara que costi de creure, no es van aturar al primer bosc sinó al primer prat que van trobar. I allà, en comptes de matar-los, un oficial a cavall els va deixar anar un sermó. Tal com ho sentiu. Els va deixar anar una reprensió absurda en què els va retreure la lletja conducta que havien tingut contra en Felip V i els va oferir incorporar-se a l’exèrcit francès. Uns quants van acceptar, per por que en cas contrari els pengessin; però la immensa majoria va tocar el dos.[4]

Aquesta desassenyada actitud per part dels borbònics té una explicació molt senzilla. Per més que la publicitat filipista insistís a denigrar els miquelets catalans, en Jimmy sabia que eren la millor infanteria lleugera del món. Ho havia experimentat en el seu propi exèrcit. I com que no tenia gens d’escrúpols, va allistar els qui s’hi van avenir i va desentendre’s de la resta. Tant se li’n donava que se n’anessin a les muntanyes, a Viena o a la Lluna. La guerra s’havia acabat, i ell partiria molt aviat cap a França. El que passés a Espanya ja no era assumpte seu.

Amb en Costa, el nostre artiller, va passar una cosa semblant.[5] Els seus canons havien mortificat les posicions borbòniques durant tot el setge, i amb una perícia més pròpia d’un mag que d’un canoner. En Jimmy, sempre pràctic, el va citar per oferir-li unes condicions fantàsticament lucratives: quatre doblons per dia si seguia el seu estendard. Quatre doblons! I ni tan sols estaria obligat a combatre; només li va demanar que exercís de mestre d’artillers. En Costa va clavar tres queixalades a una de les pastanagues que sempre portava en una butxaca, rumiant, i va dir que sí, que un honor tan alt no es podia rebutjar. Aquella mateixa nit es va fugar per mar, rumb a Mallorca, amb un bon nombre d’artillers. La majoria eren mallorquins com ell, i no van tenir cap dificultat per trobar complicitats en un vaixell que acabava d’atracar al port, el capità del qual era natural de Mallorca. Diguem-ho tot: aquella nau estava capitanejada per un patró del partit borbònic, perquè en cas contrari l’haurien embargat. Però els mallorquins són així: abans que borbònics o austriacistes eren mallorquins, i s’ha acabat. El patró els va deixar en un port de la seva illa, on just després d’arribar es van emborratxar de bon grat amb aquell horrorós licor de les illes que no recordo mai com se diu.

Van passar encara més coses, totes igual de discretes. La nostra sagrada bandera de Santa Eulàlia, per exemple. Molts anys després, en Jimmy mateix em va explicar que l’havien tret de nit per enviar-la a Madrid.[6] De nit! Tenien tanta por del «populatxo», de la canaille, que ni amb tot un exèrcit dominant la ciutat no van gosar exposar Santa Eulàlia captiva. Recordeu que no era un estendard corrent; es tractava d’una gran tela rectangular, amb la imatge de la santa a escala natural. No oblidaré mai aquella noia de vestit violeta i ulls tristos. Vaig contrastar la meva impressió amb molts altres excombatents, i tots deien el mateix: quan miraves la bandera era com si la santa et mirés. Com si la seva tristesa t’acusés d’exposar-la i lliurar-la a l’enemic. ¿Qui no s’hauria batut per impedir-ho? Sí, la bandera exercia un poder sobrenatural sobre els barcelonins; i en Jimmy, prudent, ho sabia.

Tot i així, l’episodi de la bandera va ser l’últim de violència discreta; o, com els borbònics van batejar la seva estratègia, d’«obrar sense que es noti el fingiment». Amb la ciutat sota control i la població apaivagada i desarmada, en Jimmy va poder començar la neteja de veritat. ¿Per què va trigar tant a revelar les seves autèntiques intencions? La resposta té un nom: Cardona.

Hi havia una plaça, Cardona, que encara estava en poder nostre. Cardona era al bell mig del Principat i era una fortalesa poderosíssima, governada per en Manuel Desvalls, un patriota de pedra picada. En Jimmy sabia que conquerir Cardona li costaria mesos de setge, cosa que no es podia permetre, i que en Desvalls era insubornable. No capitularia sense una ordre expressa de Barcelona, i aquesta ordre no arribaria mai si en Jimmy tancava a la presó els comandants barcelonins de bon principi.[7]

Tot va començar el matí del 20 de setembre. En Peret va venir al meu pobre refugi per portar-me vi i menjar.

—Martí, Martí! —em va anunciar molt excitat—. Els borbònics han publicat una llista de tretze alts caps militars que han d’acudir al punt militar de les Drassanes. Per fi els estendran passaports perquè es desplacin on vulguin. ¿Per què no t’hi afegeixes? Potser també te’n concedeixen un a tu.

En Peret va veure l’expressió de la meva cara, o de la meva mitja cara, i va perdre l’alegria.

—¿No penses anar-hi? —em va demanar.

—És clar que no! —li vaig cridar, pobre—. ¿Que t’has tornat boig?

—¿Creus que és un parany? Però Martí, si fins ara no ha passat res.

—Perquè en Jimmy encara no tenia el domini de Cardona! Però a hores d’ara ja en deuen haver assaltat les muralles.

Vaig pensar en en Villarroel. Només ell podia evitar el desastre. Don Antonio era el nostre comandant en cap. Si donava l’ordre que no hi acudís ningú, ningú hi aniria. La xarxa que ens envoltava encara no era gaire atapeïda; si cada un dels nostres oficials intentava evadir-se pel seu compte, era probable que molts ho aconseguissin. Els borbònics n’enxamparien uns quants, sens dubte, però això sempre seria millor que ficar-nos voluntàriament al sac d’en Jimmy.

La meva benvolguda i horrorosa Waltraud no acaba de fer-se càrrec de la meva desesperació: ¿com podia estar tan preocupat per tretze homes quan acabava de viure un setge en què n’havien mort milers i milers, molts en un sol dia, aquell tràgic 11 de setembre? La resposta és que un bon oficial és com un roure: formar-lo costa dècades. La majoria d’aquells tretze homes havien viscut més de dos setges i més de tres campanyes. Si algun dia la causa catalana ressuscitava, serien indispensables per enquadrar, disciplinar i ensinistrar les tropes.

Havia de parlar amb en Villarroel; però ¿com podia fer-ho? Don Antonio feia llit, amb un genoll destrossat. No es podia bellugar, i per això no l’havien convocat. No tenia cap dubte que el domicili de Don Antonio estaria vigilat. I que fàcil que era de detectar, la meva presència! Un individu alt com un sant Pau, amb la meitat esquerra de la cara oculta sota unes benes. Estic segur que en Jimmy mateix els havia facilitat la meva descripció. I, malgrat tot, no veia cap més solució que arriscar-me a visitar-lo.

—Peret —li vaig demanar—, porta’m una peça de drap vermella.

* * *

Tal com m’havia imaginat, la casa de Don Antonio estava summament vigilada pels borbònics. Vaig descobrir-hi quatre agents, dos a cada cantonada. Vestien de civil i eren d’allò més discrets, però no podien passar d’incògnit per a uns sentits educats a Bazoches. Quan vaig travessar la porta em vaig adonar que xiuxiuejaven entre ells. Mala cosa. No calia sentir-los per saber què es deien: «Fixa’t en aquest individu amb mitja cara coberta amb benes vermelles. És a la llista».

Un cop dintre vaig pujar al primer pis, al dormitori, on vaig trobar Don Antonio postrat al llit amb la cama dreta embenada. Al voltant del llit hi havia uns quants amics amb els quals enraonava sobre els esdeveniments recents. La cosa més destacable era el to de veu natural que feia servir, indiferent a les ferides. Jo havia vist com el foc enemic el descavalcava, el cavall li queia al damunt i li aixafava tots els ossos de la cama que ara tenia embolicada amb benes. Don Antonio feia veure que no se’n sentia. Fingia. L’homenia i el grau el forçaven a aparentar força i salut. Però diré més: crec que el final del setge va representar un cert alleujament per a ell, perquè els últims dies havien posat en dubte el seu honor, una cosa que valorava infinitament més que la seva vida. Em sembla que ja ho he explicat: poc abans de l’assalt havia dimitit del seu càrrec, i el govern li havia acceptat la renúncia. I, tot i així, aquell 11 de setembre Don Antonio no es va embarcar cap a Viena. A l’últim instant va optar per quedar-se. Lluitar amb els seus soldats, que no es va veure amb cor d’abandonar; morir amb ells, si així estava escrit. I heus aquí que, tot i aquell setge tan esgarrifós, el seu cos i el seu honor havien sobreviscut per un preu tan baix com el d’una cama trencada. Sí, se li llegia alleujament als ulls. I aquest alleujament em va reconfortar d’una manera tan inefable que encara ara em commou. Perquè la dignitat de Don Antonio assenyalava el camí. Veient-lo, ferit i orgullós, qualsevol podia entendre que ser derrotats no depenia de la fortalesa de l’enemic, sinó de la nostra actitud; una causa no està vençuda fins que els seus partidaris decideixen que ho està. Quina sort vaig tenir de servir a les seves ordres! Quan em va veure entrar a la seva habitació, va somriure i tot.

—Mira, aquí tenim el meu fijé —va dir.

En altres ocasions, la combinació del seu somriure, tan escàs, i el seu fijé, que era la forma que tenia de pronunciar fillet, m’haurien causat un èxtasi de felicitat. Aquell dia, però, tenia urgència per parlar-hi. Vaig acostar-me al llit. Ell va veure la gassa vermella que en Peret m’havia deixat i que em cobria la mitja cara destrossada. Va interessar-se per mi:

—¿Què amaga aquest teló groller?

—El que no hi és, Don Antonio.

Però jo no volia parlar d’això. Vaig recalcar els punys tancats al matalàs i, sense preàmbuls, vaig afegir:

—Don Antonio, ja que està tan sencer i tan animós, el commino que es prepari per fugir; i que ho faci ara mateix i sense perdre temps.

Don Antonio em va adreçar aquella seva mirada tan pròpia d’ell, d’aparença severa però plena de compassió viril, i va respondre:

—¿Des de quan els tinents coronels donen ordres als generals?

—Els borbònics han convocat els nostre tretze millors oficials perquè es presentin a les seves casernes —vaig dir—. Tingui per segur que és un parany; seran arrestats i poc després vindran a buscar-nos a vostè i a la resta dels qui vam defensar els baluards.

Va fer un gest amb la mà, com aquell qui s’espolsa un borinot molest.

—Deixi estar —va dir amb energia—. Tinc la paraula del mariscal Berwick que els oficials que haguessin lluitat al setge no serien molestats, i fins ara ha complert. D’altra banda, ¿quin senyor trairia la paraula donada?

Els amics i oficials presents van assentir enmig d’una remor aprovatòria. Em vaig adonar que la seva actitud era la del moixó davant de la serp que ha reptat arbre amunt, i per la branca, i ja és davant seu. I l’única cosa que se li acut al moixó, fascinat per la mirada assassina que s’acosta, és pensar: «Ja sé que és una serp; però, si fins ara no m’ha fet res, ¿per què ha de canviar d’idea?». Vaig pregar a Don Antonio d’enraonar a soles, i vaig tenir la sorpresa de veure que hi accedia. Va repetir aquell gest amb la mà, ara adreçat als presents, per indicar-los que es retiressin. Quan vam estar sols, li vaig dir:

—Don Antonio, per causes que ara seria massa llarg de relatar, sàpiga que en la meva vida anterior vaig conèixer el mariscal Berwick. L’amistat que hi vaig tenir va ser estretíssima. La qüestió és que conec l’home i el general; l’intrigant i el cortesà; l’estadista i el mecenes.

Mentre feia la meva relació, Don Antonio em mirava com si fos la primera vegada que em veia, atònit. Vaig prosseguir:

—En Jimmy és un ésser únic: dotat de la màxima sensibilitat i alhora mancat de tota mena d’escrúpol; generós sense límits en allò que no afecta els seus interessos, mesquí i insuperablement traïdor davant d’allò que els perjudica mínimament. A la comèdia del món no podria existir cap dona que representés més bé la gelosia i la vanitat que ell, James Berwick. Es considera el més gran dels homes, de manera que està disposat a assassinar qualsevol qui el superi o li disputi aquest honor. —Gairebé em vaig quadrar—. Senyor, vostè el va derrotar el 13 d’agost a la batalla del baluard de Santa Clara. I en Berwick ha viscut massa temps amb els Borbons per no encomanar-se del pitjor defecte d’aquesta dinastia: ni aprendre ni oblidar. L’odia perquè el va superar; i, com que el va ofendre, el destruirà.

Em vaig enretirar una mica del llit per mirar per la finestra. Vaig veure que a baix els agents borbònics s’havien multiplicat per tres.

Vaig tornar a la vora del llit. Vaig agafar una mà de Don Antonio entre les meves. Vaig permetre’m aquest gest d’afecte, intolerable en una altra situació, perquè es fes càrrec de la urgència de les meves paraules.

—Don Antonio —vaig dir amb la veu mig trencada—, escolti’m, l’hi prego, en nom de Déu! Vostè continua tenint un ascendent grandíssim sobre els nostres homes. Digui’ls que no hi vagin, i no hi aniran.

Em va semblar que trigava una eternitat a respondre.

—Digui’m, fijé, ¿per què creu que lluitem? ¿Per defensar un mur, un baluard? No. Allò eren pedres i prou. Si ara fujo per les clavegueres, com les rates, embrutaria la causa per la qual hem defensat aquesta ciutat tant i tant de temps.

Era inútil. Hauria hagut de saber que el que empresonava Don Antonio no eren els grillons, sinó el seu honor. Era un home del món antic; creia en la cavallerositat, en la civilització. D’altra banda, jo comprenia la seva perspectiva: si l’ordre mundà es basava en els pactes establerts entre grans homes, ¿per què no havia de confiar en la paraula d’en James Fitz-James Berwick, fill d’un rei i el mariscal predilecte de dos imperis?

—El fet que jo fugís seria concedir una victòria a l’enemic —va continuar—; però el fet que vostè escapi al seu domini suposarà infligir-los una derrota pòstuma. Salvi’s, abandoni la ciutat.

Vaig adonar-me que no hi havia res més a dir. Vaig sospirar. L’única cosa que podia fer era complaure’l, i per això vaig mormolar:

—A les seves ordres, Don Antonio.

I, resignat, em vaig dirigir cap a la porta. La vida és estranya. Havia entrat en aquella habitació decidit a aconseguir que Don Antonio es fugués i vaig sortir-ne amb l’ordre que fos jo qui fugís.

—Fijé —va deturar-me encara Don Antonio, i em va adreçar les seves últimes paraules—: Recordi sempre aquest llarg any de setge, recordi sempre la nostra càrrega de l’11 de setembre. Abans d’allistar-se en un altre exèrcit, abans de lliurar una altra batalla, pregunti’s: «¿Estan aquests homes disposats a portar a terme una càrrega com aquella, a suportar un setge com aquell?». Així, almenys, sabrà si la causa és justa.

Vaig baixar l’escala que conduïa a la planta baixa. Vaig demanar si hi havia porta de darrere. No. Això encara complicava més les coses. A fora m’esperaven un bon grapat d’agents borbònics i ni tan sols podia fugir pels darreres de la casa. Per sort, l’esperit del setge seguia viu: vaig aplegar els amics i els servents de Don Antonio i tots es van avenir a ajudar-me.

Poc després els agents apostats al carrer van veure que de la casa sortia un individu alt, amb mitja cara tapada per una bena vermella, escortat pels amics i criats de Don Antonio. Com ja he explicat, en aquesta primera fase del domini borbònic en Jimmy encara exercia la repressió amb contenció, tebiesa i fingiment. La pregunta era: ¿gosarien els agents provocar un enrenou majúscul per tal d’arrestar un sospitós, per més que se’l busqués? La resposta: i tant com sí. Els agents van intentar atrapar la seva presa apartant els amics que li servien d’escut. Els amics van oposar-s’hi amb crits i empentes. Però enmig del forcejament, oh decepció, la bena vermella va caure a terra, i a sota no hi havia cap ferida. ¿I per què? Doncs perquè no era jo.

Quan encara era a casa de Don Antonio havia triat el més alt dels presents, el de figura més semblant a la meva. Em vaig treure la bena vermella que m’havia donat en Peret i li vaig tapar la part esquerra de la cara, i el vaig vestir amb la meva casaca i el meu barret. Tot seguit l’home va travessar la porta i va arrencar a córrer. És comprensible que els agents borbònics el confonguessin amb mi.

Mentrestant, ja feia estona que el bo d’en Zuvi, aprofitant la brega i el tumult, havia tocat el dos.

* * *

Hi ha vegades en què fa ràbia tenir raó. Perquè el dia que els nostres oficials van acudir a la crida de les noves autoritats, les coses van passar exactament com el bo d’en Zuvi havia vist a venir.

Els nostres tretze homes es van presentar puntualment a la cita. L’un darrere l’altre van anar entrant a la comandància de les Drassanes.[8] I, a mesura que ho feien, un parell d’uixers els demanaven l’espasa i la pistola. Tots protestaven, és clar, perquè el mariscal Berwick en persona havia autoritzat que els oficials continuessin portant les seves armes personals. Però en Jimmy hi havia destacat un dels seus sequaços més refinats i sibil·lins. L’individu en qüestió rebia els nostres homes amb un gran somriure i s’explicava:

—És clar, monseigneur, és clar. Les armes els seran retornades així que surtin.

Si les protestes continuaven, el sequaç d’en Jimmy, sempre somrient, les diluïa amb un elogi:

—Per favor, senyor… Comprengui les nostres precaucions. Els apòstols de Crist eren dotze i, tot i anar desarmats, miri quina una en van armar. Vostès són un més, tretze; i, si a sobre deixem que portin armes, imagini’s el que podria passar!

Els somriures són més eficaços que les comminacions. Tots van transigir, i quan tots tretze van estar reunits els van ordenar que es disposessin al voltant d’una taula llarga. Un cop asseguts a les cadires, els borbònics van fer una cosa del tot imprevista: els van donar paper, ploma i tinters. Com és lògic, els tretze homes van voler saber les raons d’aquell tracte escolar. El sequaç sibil·lí, cruel, va respondre:

—És perquè escriguin als seus familiars.

Algú va demanar quina necessitat hi havia d’escriure a unes persones de les quals els separaven tot just cinc carrers. I amb el mateix somriure, ara crudelíssim, el sicari d’en Jimmy va dir amb un xiuxiueig:

—Perquè estan arrestats. Escriguin als seus familiars per demanar-los tot el que necessitaran a presidi.

En aquell instant un destacament nombrós va irrompre a la sala. Abans que els oficials poguessin protestar, ja tenien una baioneta punxant-los l’esquena. Els van embarcar cap a Alacant el 25 de setembre. Allò era el final.

A partir d’aquell moment, amb la causa catalana decapitada, en Jimmy es va poder estalviar el fingiment. La repressió es va estendre a tots aquells qui havien exercit algun comandament durant la guerra. Uns quants dies més tard van ser arrestats en Villarroel mateix i quatre alts oficials més, tots ells ferits de tanta gravetat que no s’havien pogut moure del llit des de la caiguda de la ciutat. Tot i així els van treure de casa seva a cops de culata per embarcar-los en una segona tanda de deportats. Els detinguts eren deglutits per les entranyes de Castella, i tothom sabia que si se’ls hagués empassat una balena la possibilitat de tornar-los a veure hauria sigut més gran. I quan van haver enllestit amb els militars van passar a estar pels altres, per qualsevol qui hagués simpatitzat amb la casa d’Àustria, que va ser la bandera de les Llibertats i Constitucions, és a dir la causa catalana. I ¿qui no havia donat suport a la causa catalana a Barcelona?

Jo vaig saber tot això gràcies a en Peret i els seus amics, que em proveïen al talleret sense sostre i m’informaven de tot el que passava a la ciutat. Més que viure en unes ruïnes, em semblava que visqués al fons d’un pou fosc. L’angoixa em va enfonsar en una desesperació animal, de bèstia atrapada en un cep, enmig d’un sofriment que no s’acabaria fins que el caçador finalment em trobés. ¿Què podia fer? Per sort, hi ha vegades que el destí decideix per nosaltres; perquè un d’aquells dies vaig rebre una visita que, gràcies al cel, va ser un liniment per al meu ànim.

Un dia, a primera hora, mentre encara dormia, em va despertar el grinyol de les frontisses de la vella porta del talleret.

—Martí! Martí!

Ni tan sols vaig tenir temps d’alarmar-me: era en Castellví, en Francesc Castellví. Em sembla que ja l’he esmentat alguna vegada, i si no ho faig ara. En Castellví era natural de Montblanc. La guerra el va sorprendre a Barcelona, on el van nomenar capità de la Coronela. En Castellví era un personatge que es desvivia pels llibres i la lectura, sobretot de matèria històrica; i, malgrat això, durant el setge aquests colzes de biblioteca van lluitar amb un coratge, una empenta i un talent dignes de la guàrdia personal d’en Leònides. Recordo que durant el setge el Felipó va demanar explicacions a en Jimmy de per què Barcelona no queia, i la seva excusa va ser que els assetjats, simples burgesos, «s’estan defensant amb el rigor i la destresa de tropes professionals». Doncs bé, quan en Jimmy va escriure això es referia a individus com en Castellví. Ens vam abraçar. M’alegrava de veure’l. En Peret era una mena d’àngel protector, però una ment com la d’en Castellví podria donar-me una perspectiva més incisiva del que estava passant.

—Per descriure el règim borbònic —va explicar— hauríem d’inventar-nos una paraula que fos exactament oposada a «sacrosant». En el seu sentit del poder hi ha alguna cosa d’intrínsecament perversa i desmembradora.

—¿A què et refereixes?

—Han omplert la ciutat de delators, com en temps de l’emperador Tiberi. Una simple xafarderia contra el Felipó, dita al taulell d’una taverna, es paga amb deu anys de galeres. No exagero.

Suposo que vaig dir alguna frivolitat, perquè en Castellví em va interrompre.

—Martí, aquí pateixes el turment de la reclusió però al mateix temps estàs a recer de l’horror de la quotidianitat. Em fa l’efecte que no et fas càrrec del que està passant.

Recordo que aleshores en Castellví va sospirar i va posar-se a xiuxiuejar en un to absurdament atemorit, perquè al talleret no ens podia sentir ningú. Era una veu víctima de la mateixa por que denunciava.

—Martí, no és que la gent tingui por de parlar; és que té por de pensar.

«Por de pensar». Crec que és la millor definició que s’ha fet mai de l’univers borbònic. Durant una breu estona tots dos ens vam recloure en uns llimbs amargs i pensatius. Tot seguit vaig dir:

—Francesc, has de fugir.

—¿Jo? Jo només he sigut capità de la Coronela.

—Primer han anat darrere els peixos grossos, i ara aniran darrere els petits. Fuig.

No em volia escoltar, com Don Antonio; però contràriament a aquest, en en Castellví podia fomentar l’escapisme invocant el seu talent i la seva vocació: l’escriptura i la història.

—Francesc —vaig dir—, algú ha d’explicar l’epopeia catalana. ¿De què ens serviria haver resistit al tirà tretze llargs mesos si la posteritat no ho recorda?

M’alegra relatar que en Castellví em va fer cas i va fugir a temps. D’entrada va anar a ocultar-se a la seva localitat natal, Montblanc, on podia comptar amb multitud d’amagatalls i solidaritats. Però ben aviat es va fer patent que allà i tot corria perill. Per tal de trobar-lo, els borbònics van cometre la infàmia, encara que costi de creure, d’arrestar i torturar la seva àvia perquè digués on s’amagava. La seva santa àvia! Va acabar aconseguint emigrar a Viena, on es va consagrar a escriure les seves monumentals Narracions històriques des de l’any 1700 fins a l’any 1725, en què explica la història de la nostra guerra, incloent-hi el setge i la caiguda de Barcelona. I ho va fer amb una equitat admirable en un derrotat, sense rancúnies, antipaties ni venjances; aplaudint les gestes de tots dos bàndols sense distinció i censurant les atrocitats dels uns amb el mateix rigor que les dels altres. Com a narrador és, fins i tot, massa galant. Per exemple, a en Jimmy el retrata amb les seves llums més benèfiques; en Castellví no va saber entendre mai la part putrefacta de la seva ànima versallesca. Jo sí. El seu excés d’honestedat, en tot cas, és una cosa menor; el que compta per sobre de tot és que es va passar la resta de la seva vida a Viena dictant als amanuenses les més de sis mil pàgines de les Narracions històriques. Ara bé, i com sol passar en qualsevol proesa catalana, en la vida d’en Castellví no podia faltar el contrapunt tràgic. Perquè ¿sabeu què va passar amb aquella magna, fastuosa, equànime, vasta, ponderada, extenuant, sublim, documentada i insigne obra històrica? Doncs que l’autor es va morir sense veure’n ni una sola pàgina publicada. Ni una pàgina; ni un paràgraf; ni una ratlla.[9]

Però tornem una mica més amunt. Pel que fa a la descripció de l’ambient de terror que es vivia a Barcelona, pot dir-se que en Castellví va fer curt. Les muralles que un dia van servir com a defensa dels barcelonins s’havien convertit, per obra dels seus enemics, en murs empresonadors. Els soldats practicaven batudes a qualsevol hora del dia o de la nit i d’improvís, i qualsevol home o dona, civil o religiós, podia ser víctima d’arrestos i escorcolls. No passava dia sense que desaparegués algú o altre. Als carrers hi havia més patrulles i controls que ratlles i punts al plànol d’un enginyer. Els calabossos es van inflar com papades de gripau. El terror, sí, el terror. L’únic benefici que pot obtenir-se del terror és que elucida i clarifica; si el dia que es va acabar la guerra vaig tenir algun dubte sobre per què havíem lluitat, l’endemà me’ls va dissipar tots.

Abans que en Castellví abandonés la ciutat em va venir a veure encara unes quantes vegades. No he esmentat que pertanyia a la petita noblesa rural. No va ser mai gaire ric, però havia conservat prous diners, i prou generositat, per cedir-me’n una part. El dia anterior a la seva escapada de Barcelona em va fer una última visita. I em va lliurar cent doblons.

—Té —va dir—. Et farà falta per sortir de la ciutat.

—És inútil —vaig respondre, rebutjant els diners—. Tu pots fugir perquè encara no tens el nom a la llista. I afanya’t abans que l’hi posin! A mi, en canvi, m’empaita en Berwick en persona. A tots els portals de la ciutat hi ha apostats soldats, sentinelles, guàrdies i agents amb la meva descripció anotada. Mira’m la cara. —I vaig dir, fent broma—: Un borni i tot, em reconeixeria, perquè per veure que em falta mitja cara n’hi ha prou amb un ull.

En aquell moment van entrar en Peret i un parell d’amics de la seva trepa. Havien sentit els meus laments.

—Ja hi hem pensat, en això. ¿Qui t’ha dit que hagis de sortir per un portal? Et recordo que aquesta ciutat té port.

—Escolta’ls —va dir en Castellví—. M’han explicat el pla, i sembla assenyat.

—T’acompanyarem al port —va començar dient en Peret—. Hi aniràs amb una cadira de mans tancada i amb les cortines tirades. No et veurà ningú. Però qui sortirà de la cadira de mans no serà cap gran senyor, sinó un pobre mariner. Posa’t això. —Em va allargar una indumentària de mariner i va prosseguir—: El port està molt menys vigilat que els portals, més que res perquè des de la caiguda de la ciutat només hi han atracat vaixells borbònics, tant francesos com espanyols. Però hem sondejat el capità d’un galió francès, el Palmarin. S’ha compromès a embarcar-te.

—Et deixarà a Nàpols —va apuntar en Castellví—. Des d’allà et resultarà fàcil arribar a Viena. Diuen que l’emperador sent remordiments per haver abandonat els catalans, i als qui arriben als seus dominis els concedeix ofici o pensió.

Vaig dubtar. Pujar a un vaixell francès no em feia gens de gràcia, gens ni mica, però l’alternativa era que els borbònics m’enxampessin. Després de reflexionar-hi, vaig demanar:

—¿Què demana aquest individu a canvi del seu silenci i el meu embarcament?

En Castellví va tornar a allargar-me la bossa.

—Cent doblons —va dir. Em va picar l’ullet i va afegir—: Quedem a Viena. El qui arribi primer guanya un cafè a la plaça major!

Bé, doncs si continueu llegint veureu que no va ser una aposta gens afortunada. A Nàpols amb galió! Si en aquell moment hagués sabut el que m’esperava no m’haurien arrencat del meu talleret derruït ni seixanta granaders. Ha! L’assolellada Itàlia! I després la Viena imperial! Una pensió a la butxaca del bo d’en Martí Zuviría, que cobraria per tocar-se els collons i empaitar germàniques pitudes! Ha! Creu-t’ho!

La meva benvolguda i horrorosa Waltraud em demana per què ric tant, encara que sigui amb sarcasme, si el que haig d’explicar és funest. I la resposta no la dono jo, sinó la meva edat: me’n ric perquè ja han transcorregut setanta anys, i el temps transmuta el patiment en sucre, perquè fins i tot el més malastruc dels records es dilueix i es paeix. Però quina pífia va ser embarcar-me en aquell coi de galió francès, quina pífia… La cosa divertida del cas, si se’n pot dir així, va ser aquella aposta amb en Castellví. Perquè ell no va arribar a Viena… fins al 1725! I tot i així em va guanyar, perquè jo no hi vaig arribar fins molt més tard.

* * *

La meva experiència vital em dicta un principi que no està escrit enlloc però que ha demostrat ser radicalment infal·lible, i és que a tota magna tragèdia la succeeix una deplorable comèdia. Perquè això va ser més o menys el meu viatge amb el Palmarin, una comèdia més aviat lúgubre, peripatètica i sembrada d’infortunis, que van ploure sobre el pobre Zuvi Camesllargues com els assots a l’esquena d’un galiot.

La primera cosa que us haig d’explicar és que pateixo d’una repulsió insofrible pel món aquàtic. Sí, ja sé que sembla mentida que un aventurer que ha viatjat per tots els continents sigui hidrofòbic. Suposo que es tracta d’una maledicció. Dir que em marejo és poc; de seguida que pujo en una embarcació em poso malalt: em transformo en una pelleringa, i les cames se’m tornen de mantega. I així tot el trajecte. Sempre he tingut mania a tot allò que es relacioni amb el món naval, aquest món format d’eixàrcies i taulons que cruixeixen i grinyolen sense interrupció ni mesura. Per sobre de tot, però, tinc mania al mar, el mar, aquesta estúpida massa d’aigua salada que no serveix absolutament per a res: ni per beure, ni per rentar, ni per a una cosa tan elemental com caminar, perquè si ho intentes t’hi enfonses i t’hi ofegues. Una endevinalla: ¿què és l’única cosa d’aquest món que no s’està quieta i no fa res? Els mars i els oceans. Una altra: ¿què és l’única cosa més gran que els set mars? Resposta: el cul de la meva benvolguda i horrorosa Waltraud. (Ha, ha, ha! ¿Per què no rius? ¿No et fa gràcia? Ah, ¿dius que aquest acudit ja te l’havia explicat? Vaja).

Els mariners no m’apreciaven ni em deixaven d’apreciar. Per a ells jo era una mena de desferra humana, inactiu i paralitzat com estava per culpa del mareig, sempre amb la cara verda com la d’una granota. Vomitava tan sovint, de genolls i abocat a la borda, en una postura que semblava que estigués en un confessionari, que van començar a dir-me «el confessor d’en Neptú». I la veritat és que no podia recriminar-los aquells sarcasmes. No, la marineria no va ser en cap moment un problema; mentre vaig ser al Palmarin, i al marge de la meva hidrofòbia, vaig tenir dos enemics i prou.

L’un, el més lancinant, va ser el desconsol pel que acabava de viure: el setge i l’assalt, i la mort dels qui estimava, per qui al capdavall havíem lluitat. Quan el perfil de la ciutat es va perdre a l’horitzó vaig saber que, per més que m’allunyés de Barcelona, no podria allunyar-me del meu dolor. El sofriment sempre viatja amb nosaltres. I en el meu cas era com si m’haguessin substituït el cor per una rata, una rata que mossegava, esgarrapava i cuejava. Tampoc podia treure’m del pensament Don Antonio. ¿A quin presidi el devien haver portat? No volia ni imaginar-me els turments a què el sotmetrien. Anys més tard vaig saber que el van tancar en un calabós llepat pel fred oceà Atlàntic. Quan la marea pujava, l’aigua de mar li arribava fins al melic. Penseu en quant de temps resistiríeu aquest règim de reclusió. ¿Setmanes? ¿Mesos? Don Antonio el va patir durant anys. Ja ho he dit en alguna banda, i si no, ho dic ara: els Borbons no perdonen ni obliden.

El meu segon enemic va ser el capità mateix, un porc que no pagaria les seves canallades ni que el pengessin dues vegades. Tots li deien Capitaine Bonbon, perquè quan algú li demanava un favor, li exigia el pagament d’un antic deute o li feia qualsevol altra demanda, es treia el sol·licitant del damunt amb uns elusius i cínics:

—Bon, bon… Ça ira, ça ira. (Entesos, entesos, no pateixi).

El primer «bon bon» me’l va deixar anar quan acabàvem de sortir del port. No hi he entès mai gens de quilles ni velams, però em vaig adonar perfectament que el Palmarin es dirigia al sud, costejant, i a tots els mapes del món Nàpols està a l’est de Barcelona i no al sud. Quan li vaig manifestar aquests dubtes tan enraonats, però, tot el que em va dir va ser:

—Bon, bon. —I se’n va anar a una altra coberta del galió.

Com podeu imaginar-vos, allò no podia resoldre’s amb un «bon bon», de manera que vaig tornar a l’assalt. Aquesta vegada el capità estava envoltat de tres dels seus subalterns. Quan em vaig queixar, tots quatre van riure a l’una, i ell em va dir:

—Quina gràcia! Em sap greu, però no recalarem a Nàpols.

—Però si era el tracte que teníem!

—És que no era cap tracte, sinó un engany.

I van riure encara més.

Va resultar que el Palmarin era un d’aquests vaixells que els francesos anomenen bateaux opportunistes. Per tal de vendre la seva mercaderia amb un sobrepreu més lucratiu, seguien una estratègia tan simple com despiadada: ser de les primeres naus a entrar en un port just després d’acabat un conflicte. És el que acabaven de fer a Barcelona. Després del setge, la població estava exhausta i famolenca, i els supervivents estaven disposats a pagar el que fos per un rosegó de pa. Una cosa que jo desconeixia era que la següent destinació del Palmarin era Amèrica.

Amèrica! Quan m’ho van dir, va anar de poc que no em moro. Vaig protestar, és clar, tot i el disgust i la meva hidrofòbia. Havia pagat cent doblons, tot el que tenia al món, i aquest Bonbon despiadat pretenia portar-me a Amèrica. A mi, que tenia tanta mania a l’aigua que no resistia veure un volum aquós més gran del que pogués cabre en una banyera! Li vaig advertir que de cap manera estava disposat a tolerar-ho. Per tota resposta, el malparit va fer un gest majestàtic amb un braç en direcció al mar, com un Moisès abraçant la Terra Promesa, i va dir:

—Pot abandonar la nau quan li plagui.

* * *

Crec que la fòbia que tinc al mar es fonamenta i se sustenta en la meva professió i vocació. Per a un enginyer de fortificacions, l’oceà és el no-res. Sobre les aigües és impossible construir o assetjar, defensar una plaça o atacar-la amb una immensa Trinxera d’Atac. Així doncs, als oceans el meu cervell no pot pensar en allò per a què ha sigut creat i, en conseqüència, pateix una mena de rampa intel·lectual. Hi ha absurds que menen al trastorn.

A en Bonbon aquestes elevades reflexions li importaven un rave. Tot i la meva hidrofòbia, i com si no en tingués prou d’haver-me estafat vilment, va voler imposar-me tasques de marineria.

—Si atura el balanceig d’aquesta nau maleïda —vaig protestar— potser aconseguiré fer alguna cosa més que vomitar, vomitar i vomitar.

—Bon, bon —va ser la resposta que em va donar—; a pencar.

El capità em va obligar a treballar de cambrer per a ell. Per l’amor de Déu, ¿com volia que traginés plats de sopes amunt i avall si feia més esses que un ànec borratxo? En el fons, però, la qüestió no té gaire importància, perquè el tercer dia el cuiner em va enxampar pixant-me a l’escudella d’en Bonbon. Es va posar a bramar, van acudir una pila de mariners i, a empentes, em van portar davant del capità. Era al castell de popa, sotjant l’horitzó amb el llargavista. Tot i l’ofensa, va dir sense immutar-se:

—Vaja, vaja… Molt bé; prepareu les tres galledes.

—Les tres galledes! —va repetir un vell mariner, i va deixar anar un xiulet compungit. Jo no sabia de què parlaven, però no em van agradar gens les cares de compassió que veia al meu voltant. Jo no sabia què fer, fins que al cap d’uns instants un grumet va dipositar als meus peus una galleda, una vulgar galleda plena d’aigua salada.

—¿Tot a punt? —va dir en Bonbon.

—Sí, capitaine —va respondre el grumet.

En Bonbon em va dirigir una mirada cruel.

—Ja pot començar.

Em vaig gratar el clatell i vaig demanar.

—Perdoni; però ¿començar què?

En Bonbon i els seus acòlits van deixar anar una riallada.

—És evident que vostè hi entén tant de les coses de la mar com un beduí —va dir—. Doncs bé, sàpiga que no penso aixecar-li el càstig de les tres galledes fins que arribem a Amèrica.[10]

No vaig trigar a descobrir de què es tractava aquella pena tan temuda. Té una mecànica senzillíssima. A l’extrem de la proa s’hi posava una galleda, buida, i a l’extrem de la popa una altra d’igualment buida. A l’individu sotmès a càstig, és a dir al pobre Zuvi Camesllargues, se li lliurava la tercera galleda plena d’aigua de mar. I ara suposo que voldreu saber en què consistia una punició tan terrible. Doncs bé, en una cosa més senzilla encara: el penat havia d’anar fins a la popa i buidar l’aigua de la galleda a dintre de la que hi havia allà; i, quan la tenia plena, l’havia d’agafar per la nansa i traginar-la fins a la proa, on repetia l’operació. I torna a començar. Era això i prou.

La meva benvolguda i horrorosa Waltraud no entén en què resideix l’horror del càstig. I en descàrrec seu, ni que sigui per una vegada, us diré que jo, al principi, tampoc vaig entendre-ho. ¿Aquell era tot el mal que pensava infligir-me el capità Bonbon? ¿Traslladar una galleda plena d’aigua travessant el vaixell d’un extrem a l’altre? Doncs sí, era això i prou.

Sembla una sanció lleu, ¿oi? Però ara posem-nos al lloc del penat. Com deia, d’entrada vaig sentir més incomoditat que no estupor. Transitava per la coberta del Palmarin enmig de la indiferència dels mariners, que estaven consagrats a les seves tasques. En el segon recorregut, però, o com a molt tard en el tercer, al pensament de l’home castigat es forma una pregunta: «¿Es pot saber què faig?». I la resposta terrible és: «Una cosa pitjor que res; estàs portant a terme el suprem dels absurds». I justament això, la inutilitat i la irracionalitat de l’acte que el reu està obligat a complir, és el que el condueix al llindar de la desesperació. En tots els càstigs hi ha un nucli d’utilitat, o si més no de finalitat. Fins i tot les fuetades que rep un mariner serveixen d’alguna cosa, perquè cada cop de fuet en sostrau un als que falten perquè s’acabi el càstig. La perversitat de les «tres galledes» consistia en el fet que s’havia concebut perquè no tingués cap sentit. Imagineu-vos-ho: estava envoltat d’una massa d’aigua infinita, i jo allà carretejant amunt i avall una galleda plena d’aquell líquid salat. I amb un contrapunt que remarcava el caràcter estúpid de la meva situació: que m’envoltaven dotzenes de mariners ocupats en feines essencials per al rumb i el manteniment de la nau, feines útils i profitoses que justificaven i definien la seva condició mateixa de mariners. La meva, en canvi, no tenia cap mena de sentit; era un desvarieig de la raó, una incongruència que, per la seva mateixa insensatesa, menava a les portes de la follia.

He dit que després d’una tragèdia se’ns apareix una comèdia, i que el meu viatge a Amèrica podia qualificar-se de bufonada risible. Potser no tant. Jo, Martí Zuviría, acabava de viure els moments més transcendents de la Història catalana; les persones que estimava se m’havien mort als braços, i ni la meva intel·ligència ni el meu ensinistrament ni els meus precs desesperats havien aconseguit evitar el captiveri de l’home més noble del segle. I després d’una existència desbordant d’èpica, el destí em llançava als braços de la vacuïtat i la desraó més absolutes.

Molt sovint, quan passava pel costat seu, el capità em feia parar, es treia la titola i se’m pixava a la galleda.

—Bon, bon! —em deia el malparit quan havia acabat—. Vagi fent.

I així va transcórrer el meu primer viatge a Amèrica, malalt d’hidrofòbia, marejat i fent tentines, sotmès a la tortura de la maldat de la insignificança, i passejant una galleda d’aigua de mar des de trenc d’alba fins a última hora, en què em permetien tornar a la meva hamaca llardosa.

El capità Bonbon! L’infern seria un lloc massa bo per a ell.

* * *

Una matinada, dos mesos i mig després del meu maleït embarcament al Palmarin, va despertar-me una veu diferent que la de costum.

—Ei, confessor d’en Neptú —em va dir a cau d’orella—, lleva’t.

Em vaig despertar com sempre, marejat i més que marejat. L’individu que m’havia arrencat del son era un dels mariners més vells. Feia temps que m’observava amb una relativa tendresa als ulls, potser motivada per la meva joventut i la meva desgràcia. M’imagino que el càstig de les «tres galledes» va acabar movent-lo a compassió.

—Et convé tocar el dos —va dir—. El capità Bonbon no té precisament uns bons plans per a tu. L’he vist netejant i carregant les pistoles; i, creu-me, només ho fa quan pensa fer-les servir. Ara que som en terra no permetrà que vagis amunt i avall explicant que, a part de contrabandista, també és un estafador.

—Sí, ves! —vaig dir en to de sorna—. ¿I on vol que vagi? ¿A fer un volt amb els taurons?

—Acabem d’atracar —va replicar el vell mariner.

¿Havíem atracat? Després de tant temps sotmès a les «tres galledes» quasi havia oblidat que el Palmarin tenia una destinació. Però ¿on érem?

—A Amèrica, idiota! —va respondre’m—. Jo distrauré el capità. Tu baixa corrent per l’escaleta i no paris per res del món. Això és tot el que puc fer per tu. I creu-me: és molt.

Córrer! Era molt fàcil dir-ho. Em sentia com si fos a dintre d’una baldufa que hagués fet un milió de voltes. Tots els meus sentits, refinadament educats a Bazoches, estaven embotits, trasbalsats i descompostos; de fet, ni tan sols m’havia adonat que el vaixell hagués amarrat. I, tot i així, si en Zuvi Camesllargues ha aconseguit respirar durant noranta-vuit anys és perquè sempre ha tingut una orella molt fina per als bons consells. Quan un mariner vell i compassiu et diu que corris, el que has de fer és córrer. I vaig fer-ho. Vaig baixar per l’escaleta com si es tractés d’un pont perillós, vaig caure de morros a la sorra de la platja, em vaig aixecar com vaig poder i vaig córrer, fent esses per culpa del mareig causat per la meva hidrofòbia i el càstig de les «tres galledes». Recordo que al fons de la platja hi havia una dotzena llarga de velles que, mentre cosien xarxes de pescar, remenaven tristament el cap observant com caminava de tort.

Aquí la meva benvolguda i horrorosa Waltraud m’interromp el relat. Si el capità Bonbon era tan despiadat, em demana, ¿per què no em va tirar per la borda just després d’haver cobrat els meus cent doblons? La resposta, crec jo, és que la immensa majoria de la humanitat no pertany ni al grup dels sants ni al dels criminals. En Bonbon era un malparit indesitjable, amb tanta afició al lucre com un corc a la fusta; però els seus homes, no. Els mariners del Palmarin no eren pirates. El món de la mar era rude, no injust, i hi havia uns límits en les baixeses que en Bonbon podia portar a terme davant de la seva tripulació. De fet, i vist amb la perspectiva del temps, és evident que aplicant-me un càstig tan cruel com el de les «tres galledes» en Bonbon em va salvar la vida; els seus homes es van compadir de mi, la compassió va fer que m’alertessin i, gràcies al seu avís, vaig poder sortir viu del Palmarin. Quan vaig posar el peu a la platja, us asseguro que no vaig mirar enrere.

* * *

Port Royal, que com vaig saber més tard era la segona localitat més important de Carolina del Sud, em va semblar poca cosa més que un bigarrat poble pescador de mala mort. Feia pudor de peix podrit per tot arreu, i el sobrevolaven gavines, centenars de maleïdes gavines que xisclaven indignades. Si continuaves endavant i deixaves la sorra, topaves amb uns sòrdids carrerons de terra fangós i sense empedrar. I m’hi vaig endinsar, quin remei.

La primera impressió que vaig tenir va ser que a Amèrica tot era nou i provisional. La Història encara no havia arribat a aquell continent, i això es notava en l’absència d’edificis de pedra. Totes les construccions —cases, magatzems i negocis— eren de fusta sense desbastar, amb la teulada i les parets de posts lleugeres. Un cop em vaig haver convertit en transeünt, però, la cosa que més em va sorprendre van ser les persones amb qui em topava. La meitat eren blanques, hi havia bastants negres i, a més a més, uns personatges d’allò més estranys, perquè no eren ni blancs ni negres sinó que tenien una pell fosca si fa no fa com els gitanos; com a tota vestimenta feien servir unes flassades pobres, bastes i desgastades, a manera de capes, i segur que els seus barbers eren els més idiotes del món, perquè els havien agrupat tots els cabells a la part superior del crani, en una mena de monyo rodó i gruixut que a Europa no porten ni les velles. Eren indis, per descomptat, però el bo d’en Zuvi, que acabava de trepitjar Amèrica, no podia saber-ho.



«Quin indret més estrany», vaig pensar entre mi. Durant unes quantes hores, subjecte encara al deliri i l’esgotament del meu viatge transoceànic, vaig vagar d’esma. Els ulls, l’olfacte i les orelles ho trobaven tot nou. La substància mateixa de les coses em semblava diferent. L’olor de mar i el de fusta tendra se’m barrejaven a les fosses nasals.

A mitja tarda, però, ja no sabia què fer. Tot acaba cansant, fins i tot les novetats. S’ha de comprendre la meva desorientació: acabava de desembarcar en un continent diferent, sense mitja cara i ni una moneda a la butxaca, i acabava de viure una hecatombe, amb la meva ciutat conquerida, el meu país derrotat i la dona i el fill morts. Vaig veure una taverna, hi vaig entrar, em vaig emborratxar vilment i, al cap d’una estona, quan em van voler cobrar, posseït per la fúria de cent esperits de vi, és a dir, borratxíssim, els vaig dir que anessin a demanar el compte al govern anglès, o, millor encara, que se n’anessin a la merda, tots sense excepció, el taverner, els parroquians, la seva reina i la mare que va parir les illes, els sòls i els cels d’Anglaterra, perquè ja que els anglesos havien venut el meu país, Catalunya, a la taula de negociacions d’Utrecht, cedint les llibertats catalanes a canvi d’una cosa tan fenícia i abjecta com el monopoli sobre el bacallà de Terranova, i tot això malgrat l’acord inicial assolit entre el govern anglès i el català —descortesia, engany i deslleialtat que en tots els idiomes s’anomena «alta traïció»—, els vaig comminar a callar i que em convidessin a una altra ronda, perquè era el mínim que ells, com a maleïts fills d’Anglaterra que eren, podien fer per aquell pobre català que es deia Martí Zuviría, també conegut com «el bo d’en Zuvi» o bé «Zuvi Camesllargues».



(¿A tu què et sembla, benvolguda i horrorosa Waltraud meva? ¿Aquesta última frase és massa llarga? ¿No t’agrada? ¿No? Doncs sent així posa-la, que segur que queda bé. Però no diguis que després em van picar més que a un matalàs, a les costelles i al cap. Em van treure al carrer, van continuar estomacant-me i, si no arriba a ser perquè la Guàrdia de la Quietud passava per allà, hauria acabat tan atonyinat que haurien pogut aprofitar les meves restes com a aliment per a les gallines).

* * *

En realitat Port Royal era, a més a més d’una població petita, un lloc poc avesat als aldarulls i els delictes, de manera que ni tan sols disposava d’un cel·la com Déu mana. Em van portar a un edifici vulgar, mig ferreria mig estable, que constava de planta baixa i primer pis. A la paret de ponent de l’estable hi havia una atrotinada escala exterior que pujava fins a la planta superior, que servia de magatzem i que també utilitzaven com a dipòsit de borratxos. Allà em van tancar, i haig d’admetre que els guàrdies carolins eren molt més clements que els catalans: la Guàrdia de la Quietud de Barcelona m’hauria clavat quatre cops de culata per cada cop dels parroquians, encara que només fos per demostrar que allà manaven ells.

La meva cel·la provisional era això, un primer pis-magatzem buit de tot menys de la meva persona. I, com ja he dit de l’arquitectura americana, tot de fusta sense desbastar. L’arrest havia fet que em passés la borratxera. El meu futur no era gaire prometedor. No sabia què esperar; però, en tot cas, no vaig haver d’esperar gaire.

De cop, la porta es va obrir enèrgicament i va aparèixer un individu gros i sanguini, amb el tors cobert per una casaca militar d’un color tan vermell com les galtes de la cara, que semblaven fetes de pedra tosca de tan aspres, voluminoses i dures que eren, i que tenien aquella vermellor pròpia dels grans bevedors. Tot ell feia pudor d’una barreja fortíssima de tabac mastegat i de carn rostida. El movien dues poderoses cuixes de porc senglar enfundades en roba colonial, i portava unes botes tan ferrenyes que semblaven fetes per clavar un cop de peu al penyal de Gibraltar i enviar-lo als Pirineus. L’acompanyaven dos paios més amb un aspecte tan poc galant que us asseguro que no els haurien admès ni a la pitjor confraria de pirates caribenys. Buf. ¿I aquells eren els agents de l’ordre de Port Royal?

Aquell individu va avançar cap a mi a grans gambades fent tremolar el terra amb els seus sabatots. Em va assenyalar amb un fuet de cavalleria i, com un caçador satisfet, va dir bramant als seus companys:

—Vaja! O sigui que aquest és el gallet que hem enxampat… Tot un espia gavatxo!

Com que els meus coneixements de l’anglès són limitats, em va semblar que ho havia entès malament.

—¿Espia? —vaig demanar—. ¿Jo, senyor?

—Els francesos sempre han volgut recuperar la Carolina, hein! Però no els ho permetrem! I ara a Port Royal atraca un dels seus vaixells, que naturalment ja hem capturat amb l’acusació de contraban. I ¿què és el primer que intenten aquests pipiolis? Infiltrar un espia! Doncs tinc males notícies per a tu, noi: has caigut a les mans d’en George Chicken, hein![11]

No vaig trigar a adonar-me que aquell «hein!» gutural i rústic amb què acabava la majoria de les frases era una característica d’aquell babau.

—Però, senyor; si fos un espia, ¿no troba una mica estrany que just després d’haver desembarcat m’hagi lliurat a les autoritats locals?

Aquella mentida tan descarada va fer que en Chicken es gratés el clatell, una mica desorientat. Però era un individu massa obtús per sotmetre’s a l’art de la lògica.

—Segur que era una estratègia per infiltrar-te —va dir—. I ha estat a punt de funcionar-te, com ho demostra que la tripulació francesa està retinguda a la nau des de migdia mentre tu seguies lliure. Hein!

—Però si ni tan sols sóc francès! —vaig protestar.

—Ha! —va riure, mirant els seus homes—. ¿Heu sentit aquest gallet? Ara al·lega que no és francès, tal com ho faria qualsevol espia francès!

En aquell instant vaig comprendre que estava perdut. Com que aquell tal George Chicken havia arribat a la conclusió que el bo d’en Zuvi era un espia, qualsevol argument no serviria sinó per confirmar la seva lògica malaltissa. Va aixecar la vista al sostre, com si pogués traspassar-lo amb la mirada, i, canviant d’estat d’ànim en un tres i no res, de cop i volta va exclamar tot compungit:

—Ai, si la meva santa mare pogués veure això! Tota la Carolina infestada de francesos!

—Però ¿què té a veure la seva mare amb l’assumpte que ens ocupa? —vaig dir.

Vaig equivocar-me; no hauria hagut de referir-me a la seva mareta. Semblava molt indignat.

—No et fiquis amb la meva mare! —va cridar—. ¿Com goses ni tan sols esmentar-la? La meva mare era una santa! —Va anar fins a la finestra, va apuntar a fora amb un dit més gruixut que una salsitxa i va afegir—: ¿Veus aquella casa? És on m’allotjo quan estic a Port Royal.

Es referia a un portal que era com qualsevol altre excepte per una estampa on es barrejaven el ridícul i l’atrocitat: incrustada al costat de la llinda hi havia una forca en miniatura, i a l’extrem de la corda s’hi gronxava un pobre pollastre. Aquell home estava boig, ben boig.

Per si no ho sabeu, us ho dic: «Chicken» en anglès vol dir «pollastre»; i, pel que semblava, aquell americà tarat feia honor al seu cognom penjant pollastres a tort i a dret. Hi havia un no sé què d’insà en aquella conducta, això segur, perquè encara va divagar una mica sobre la seva santa mare, que es veu que havia sigut injuriada en la seva joventut per «un gallet francès». Doncs això que us deia: aquell Chicken estava com un llum. La qüestió és que per a ell jo era un «gallet», i a més a més francès, i ja sabem com acabaven els pollastres a les seves mans. En Chicken se’n va anar i, per si quedava cap dubte respecte a les seves intencions, em va dedicar el comiat més cordial que havia sentit mai fins aleshores:

—No pateixis, que tornem de seguida; anem a buscar la soga.

* * *

Acabava d’arribar al Nou Món i vet aquí que estava tancat en un magatzem esperant que tres cretins em pengessin en qualitat d’espia a favor de França. A mi, en Martí Zuviría, que venia de fer la guerra als Borbons d’Espanya i de França! De la meva llarga existència es pot concloure una cosa irrefutable: que sembla mentida que en tantes ocasions, i en tantes geografies, el bo d’en Zuvi hagi anat a caure en mans de tants sonats disposats a penjar-lo.

Desesperat, vaig abocar-me a la finestra de la meva habitació-cel·la. A baix només hi havia un sentinella, sense uniforme i bastant distret. Realment, a Amèrica la disciplina militar era menys estricta que a Europa, perquè aquell paio estava assegut en una bóta, amb l’esquena arrepenjada a la paret i manipulant un fusell com si es tractés d’una escombra. Fins i tot en la situació en què em trobava vaig pensar en Don Antonio: l’escridassada que hauria rebut aquell soldat si hagués servit a la Coronela de Barcelona!

Per a algú educat a Bazoches i en les crueses de les guerres europees, aquell no era un salt gens difícil. Tot consistia a caure com un gat i procurar fer un aterratge tou. Com que el carrer estava enfangat, la situació semblava idònia per fugar-se. I la sort no se m’acabava aquí, perquè de cop va aparèixer un conegut d’aquell guàrdia desmenjat, li va dir no sé què sobre unes meuques barates… i se’n van anar tots dos a aixecar faldilles! No em sabia avenir de tanta bona fortuna. Pel que semblava, Amèrica era un lloc tan remot que a les seves milícies encara no se’ls havien inculcat els rigors dels exèrcits reglats. Per desgràcia, quan ja era sobre l’ampit de la finestra vaig sentir que la porta es tornava a obrir; i, perquè no em descobrissin les intencions, en comptes d’un salt enfora vaig haver de fer un saltet endintre. Merda.

Aquesta vegada va entrar un personatge del tot diferent del botxí de pollastres. Es va presentar com a Henry Craven, germà del governador de la colònia i la seva mà dreta en la major part d’assumptes. I era evident que el govern no li donava gaire feina, perquè s’avorria tant que, quan va córrer la veu que un «espia francès» estava retingut en un magatzem, va venir a visitar-me. En Craven es va adonar de seguida que davant d’ell, i malgrat els parracs que encara em cobrien, tenia un home jove però exquisidament educat. La seva actitud va ser d’allò més considerada; va fer portar dues cadires i una plata amb menjar i beure.

D’en Craven recordo que era alt i altiu, per bé que sense petulància; més estirat que un espàrrec per l’abril, però no abjecte. La cara se li distingia per un detall fisonòmic peculiar, que era la gran distància que hi havia entre el final del nas i l’inici del llavi superior. Qualsevol altre hauria cobert aquest espai tan ample amb aquella oportuna vestimenta capil·lar pròpia del sexe masculí que és el bigoti, però a Amèrica aquest ornament es considera propi de caçadors de parany, caçadors d’escopeta i altra gent de baixa estofa, i això feia que la cara d’en Craven recordés la d’un noble equí. En tot cas, aquesta part de la seva fesomia, tan gran i tan buida, li feia tenir un aspecte d’ésser escèptic. Parlava un francès raonablement bo. En definitiva, que em va semblar una bona persona, encara que també un lironet d’aquests que si els condemnen a galeres s’alegren que els hagin regalat un rem.

Vaig assabentar-lo de la visita del Penjapollastres, l’actitud del qual el va indignar.

—Per l’amor de Déu! —va exclamar—. Un cavaller francès per aquests verals, i així el tracten! Segur que es pensa que els carolins som una trepa de salvatges.

Em va dir que no patís, que ell era un superior jeràrquic d’en Chicken i que, per tant, ara la meva persona estava segura sota el seu domini suau. També va voler excusar-lo: en Chicken era un antic comerciant de la frontera que un dia va descobrir que era més divertit matar indis en nom del bé públic que comerciar-hi perseguint el benefici privat. I això que en Chicken tenia una idea més aviat singular del concepte «lliure comerç» amb els indígenes. Habitualment, algú que incendia cases, roba bestiar, assassina homes i dones i fa servir els unglots de la cavalleria per esclafar cranis infantils, és ajusticiat sense judici. Però a Amèrica els costums són molt liberals pel que fa al tracte amb els indígenes, de manera que en Chicken, en comptes d’ascendir pel patíbul, ho va fer per la jerarquia, i va anar pujant i pujant fins que el van nomenar cap de les milícies carolines.

En Craven, doncs, es va excusar pel seu subordinat. Va fer que ens portessin bescuits, ens vam asseure i, quan va haver-se acomodat, va encreuar gentilment les mans sobre els genolls, molt ossuts, i em va demanar:

—I digui’m, jove, ¿quines notícies ens porta del Vell Món?

D’entrada vaig pensar que aquell to formava part d’una farsa orquestrada i que el Penjapollastres i en Craven s’havien repartit els papers. Però en Craven va continuar interessant-se per foteses com el color amb què s’empolvoraven les galtes els nobles parisencs i altres coses així, fins que vaig veure que no, que no estaven conxorxats.

La meva experiència em diu que Amèrica, en general, dóna dues categories de tipus humans. L’un és el neci amb ínfules, un talòs repulsiu la presumpció del qual només està a l’altura de la seva ignorància. El seu entorn rústic el lliga amb la violència i fa que no dubti a recórrer a les armes sense pudor ni remordiment. No sap viure en cap ambient civilitzat, perquè no sap que això existeixi; qualsevol esment a assumptes elevats el converteix en un babau sense bufera, i els únics perfums que coneix són els de la pólvora, l’aiguardent i la ronya. No cal dir que en George Chicken, el Penjapollastres, pertanyia a aquesta primera raça. En Craven, un tipus humà tan generós com frívol, rialler i d’una candidesa esbalaïdora, a la segona.

Ui, i tant, en Craven; en Henry Craven. El recordo molt bé. A Amèrica tots els homes són iguals, i això fins a un punt libèrrim difícil d’entendre a Europa. Es tracta d’un món sense ideals, perquè s’han vist realitzats. I, encara que això és més que lloable, la isocràcia dels colons americans fa que vegin les coses des d’un pedestal que els allunya de la realitat. Permeteu-me’n un exemple. Per congraciar-me amb en Craven, i ja que tant hi insistia, li vaig fer un relat complet de les meves desventures, des de la meva educació al castell de Bazoches fins al setge de Barcelona. No vaig exagerar la tragèdia catalana (si heu llegit les meves aventures sabeu que no em feia cap falta exagerar), i en Craven va seguir la meva història amb apassionament infantil. Quan jo narrava una victòria dels barcelonins, ell deixava anar uns alegres «Bravo!» o «Hurra!» com si hagués viscut aquella guerra des del costat català, i quan li vaig relatar la caiguda de la ciutat, aquell infaust 11 de setembre, va haver de recórrer al seu ample mocador per ocultar unes llàgrimes més que generoses. I, tot i així, en aquell moment vaig poder observar un fenomen notable: just després d’haver-se eixugat les llàgrimes, en Craven tornava a estar tan serè com al començament del nostre diàleg.

L’explicació és molt senzilla. Per als americans Europa està tan lluny, i ells són tan frívols, que les notícies d’ultramar se’ls fonen i confonen amb relats de ficció. De fet, en Craven ni tan sols havia comprès el substrat de la meva història: que els catalans havien lluitat per les seves llibertats, i havien perdut, davant d’un tirà boig com en Felip V. Perquè, en cas d’haver-ho entès, no m’hauria formulat la pregunta més ingènua del segle americà. Va sospirar i va dir:

—Déu meu; i ¿com pot ser que un rei hagi permès una cosa així?

Haig d’aclarir que al llarg de la meva vida he visitat Amèrica unes quantes vegades, i que l’ambient revolucionari del 1775 no tenia res a veure amb la modèstia colonial del 1715. Però la pregunta d’en Craven era molt il·lustrativa del món políticament aïllat en què vivien els americans. En Craven no podia entendre que un monarca pogués ser un criminal, de la mateixa manera que un enginyer no podia imaginar-se una muralla erigida amb cranis humans. Una cosa així era possible, però era tan aberrant que ni tan sols es podia concebre. Vaig callar. Em vaig adonar que tenia al davant un individu tan feliçment desconeixedor de les perfídies d’Europa que revelar-les-hi hauria sigut obscè. A més a més, no hauria servit de res, perquè no m’hauria cregut de cap manera.

En Craven tenia un punt de noblesa intrínseca. Com que Amèrica és tan lluny d’Europa, les seves modes regeixen amb retard, i en Craven encara creia en una institució tan en desús com l’honor.

—Bé, ara haig de deixar-lo una estona —va dir—. Haig de resoldre uns afers, com per exemple intercedir per vostè davant d’en Chicken perquè no malgasti sogues amb el seu coll. Es quedarà tot sol, cosa que podria aprofitar per fugir. Però estic parlant amb un alumne del marquès de Vauban en persona. Si em dóna la seva paraula que esperarà que torni, ni tan sols faré ús del cadenat de la porta.

Vaig bombar el pit, ofès, i vaig exclamar:

—No defraudaria mai un senyor distingit com vostè. Doni’m una oportunitat i li demostraré que el meu honor està a l’altura del seu.

En Craven va assentir amb el cap, satisfet, i se’n va anar ajustant la porta amb una suavitat amabilíssima, la mateixa que fan servir els pares per no despertar l’infant que dorm.

Aproximadament cinc sospirs després vaig fer un bot per la finestra i vaig tocar el dos.

* * *

La meva benvolguda i horrorosa Waltraud s’indigna i es recargola com una valquíria restreta. ¿Enganyar unes autoritats legítimes? ¿Faltar a la meva paraula, donada a un senyor tan simpàtic com en Henry Craven, i fugir per la finestra com un pispa sorprès en flagrant delicte?

Fem memòria: a les últimes fases de la guerra de Successió espanyola el govern anglès, que s’havia aliat amb Catalunya, va lliurar el país als Borbons quan li va convenir. De manera que, pensant-ho amb deteniment, si havien lliurat un país sencer, el meu, als Borbons de França i Espanya, ¿què els impedia deportar-me a algun territori americà sota domini espanyol o francès? A més a més, acabo d’explicar quina mena de gent habitava la Carolina. Si Amèrica era el cul del món, els seus colons n’eren els fems. Bé, pot ser que en Craven fos un personatge honest, però jo només comptava amb la seva paraula per impedir que el Penjapollastres em convertís en un gall penjat.

Admeto que el meu pla següent era igual d’improvisat. Tenia una vaga idea que cap a l’oest hi havia la Louisiana Francesa. Aniria cap a l’oest, doncs, i quan hi arribés camuflaria la meva identitat fent-me passar per francès, cosa molt fàcil atesa la meva educació a la Borgonya. Després ja ho veuríem. Feu-vos càrrec de la confusió del meu estat d’esperit: sol, perdut, derrotat i amb mitja cara destrossada, havia fugit dels europeus i ara em fugava dels carolins. Quan vaig sortir de Port Royal em vaig asseure sota un arbre qualsevol i vaig plorar: per tots aquells màrtirs que havien caigut als baluards de Barcelona; per tants herois anònims; per Don Antonio; però, sobretot, per ells, per l’Amelis i l’Anfan.

Però ja n’hi ha prou de sentimentalisme. Sempre alegre i content! Aquest és el meu lema, sí senyor. Quan ets jove i fort, llest i sa (si exceptuem la meva mitja cara volatilitzada), tendeixes a afrontar el futur amb l’ànim lleuger.

Vaig sortir de Port Royal per l’únic portal que tenia, orientat cap al sud-oest, i sense que ningú em barrés el pas. Amèrica és un continent d’extrems: els homes lliures són libèrrims; i alhora, com estava a punt de comprovar, els homes subalterns viuen en estat de sotmetiment.

El camí que s’allunyava de Port Royal era una carretera prou ampla perquè hi circulessin fins a tres carros, de terra rogenca, ben batuda i envoltada d’aiguamolls. La meva ment d’enginyer em va dir que el paisatge contribuïa feliçment a la defensa de la ciutat. Port Royal estava emparat per unes muralles de troncs gens menyspreables, amb baluards incorporats. (Ja ho sabeu: els baluards són aquelles protuberàncies pentagonals que s’avancen a l’emmurallament i que tanta bellesa geomètrica aporten a una fortalesa). Pràcticament al peu d’aquestes formidables muralles de troncs començaven els aiguamolls, el caràcter artificial dels quals vaig percebre de seguida.

No eren terrenys empantanats per la naturalesa, sinó arrossars fets per la mà de l’home, innombrables, irregulars, dividits per franges primes. Quina idea més brillant! En primer lloc, els aiguamolls deixaven el terreny circumdant net fins a l’horitzó, cosa que feia que un enemic que s’hi acostés fos descobert des de lluny. En segon lloc, els atacants es veurien obligats a acostar-se xipollejant amb un pas lent i potiner, amb l’aigua fins a mitja tíbia. I en tercer lloc, costa d’imaginar-se un blanc més senzill que un exèrcit empantanegat i enfilat per centenars de fusells que hi apunten còmodament des del capdamunt d’una muralla de fusta sense desbastar. No, vaig pensar entre mi; tot i la seva simplicitat constructiva, Port Royal no seria mai presa fàcil d’un assalt militar.

Abans que tingués temps d’allunyar-me vaig veure que en aquella gran plana dividida en arrossars hi pul·lulaven centenars d’individus, i que es tractava de peons forçats. Més que això; semblaven ànimes de purgatori, éssers d’aire evanescent, com si l’existència mateixa s’hagués oblidat d’ells. Aquells homes, si se’ls podia definir així, sembraven manats d’arròs amb l’esquena encorbada. No podia veure’ls l’expressió de la cara perquè tenien el cap abaixat i perquè tots, sense excepció, portaven unes cabelleres llanudes, brutes o llargues com les d’un estilita, signe clar d’abandó i de deixadesa. I el costellam… Bon Déu, quins flancs que tenien aquells homes! El cos, nu, sequíssim, feia pensar en aquelles carronyes de bestiar mort al desert. La pell que els cobria els ossos no era res més que una pelleringa resseca i clivellada. Aquells pobres subjectes estaven units per una cadena que engrillonava llargues fileres de colls. I així treballaven, encadenats, inclinats en actitud de submissió, enmig d’un silenci mòrbid, sense voluntat de resistència ni, de fet, voluntat de cap mena. Fins aleshores no m’havia sigut permès veure uns éssers humans tan anorreats. Sí, potser aquesta és la paraula que resumeix més bé la visió que vaig tenir als arrossars que envoltaven Port Royal: anorreament; centenars, milers d’homes amb l’ànima anorreada. I ¿vols saber una cosa, benvolguda i horrorosa Waltraud meva? Per primera vegada vaig entendre que en aquest món hi ha indrets on poden aplicar-se les paraules que, segons Dante, es llegeixen al frontispici de l’infern: «Deixeu tota esperança els qui hi entreu».

A tot individu honest el repel·leix la desgràcia dels altres, de manera que vaig alleugerir el pas per allunyar-me d’aquells camps de l’horror. Ara bé, el camí de terra batuda feia un ample revolt flanquejat d’arrossars, i en un hi va aparèixer un home blanc. Tenia aquelles galtes vermelles que sempre anuncien una obesitat, solcades de petites venes morades. Es protegia del sol amb un barret de palla d’ala ampla. Vaig percebre que amb la mà dreta sostenia una contundent barra de ferro. Ell va veure alguna cosa en una filera d’esclaus, es va endinsar en els aiguamolls i, cridant com un Polifem que li haguessin clavat una estaca a l’ull, es va posar a pegar de manera salvatge espatlles i esquenes amb la barra. Els cossos es van contraure, les cabelleres ronyoses es van gronxar al compàs del dolor, les boques van projectar esputs, i recordo que els seus gemecs, per més lleugers i esgotats que fossin, van tenir la virtut de sorprendre’m, perquè aquelles lleugeres mostres d’humanitat eren l’única cosa que els diferenciava d’uns morts vivents.

L’individu del barret de palla i venetes morades a les galtes va aixecar el cap i em va veure al camí. Com que anava a peu i sense companyia, va deduir, erròniament, que era algú que havia sortit a passejar.

—Ei, mestre —em va abordar—, ¿com se li acut sortir a fer un volt sota aquest sol del dimoni? I sense cap ampolla sota l’aixella! Va, vingui. Tinc un gin excel·lent amagat a la mudhut.

Com us deveu imaginar, la cosa de què menys ganes tenia era compartir beguda amb aquella bèstia despiadada, però vaig pensar que negar-m’hi li faria sospitar que tenia al davant el que el bo d’en Zuvi era: un fugitiu. De manera que el vaig acompanyar a aquella mudhut, que en anglès colonial designava les petites cabanyes de terra que s’alçaven a les illetes que hi havia entre arrossar i arrossar.

Al món dels aiguamolls esclaus, les mudhut tenien una gran importància. Com el seu nom indica, són unes rudimentàries barraques bastides amb terra i canyes. El capatàs acostuma a ocupar tota una cambra de les dues que constitueixen una mudhut. És on descansa quan el sol arriba al zenit, i en les èpoques de més feina hi passa la nit, en un jaç. Un simple encanyissat trenat separa aquesta habitació de la segona, on s’amuntega el grup d’esclaus que té al seu càrrec. Vaig poder veure molt bé aquest segon habitacle, perquè l’encanyissat que feia d’envà estava trenat amb fibres poc atapeïdes. La llum del sol s’hi filtrava en forma de rajos nítids i prims. I, Déu meu, no he pogut oblidar aquella imatge; perquè el que vaig veure convertiria un llatzeret en un palau.

Homes, dones i nens, tots indis, reposaven estesos a terra, immobilitzats per mitjà de cadenes i argolles, sense distinció de sexe ni edat. La contínua immersió en aigua els havia podrit els peus, que tenien coberts de bubons i nafres purulentes envaïts de mosques, centenars de mosques grosses i d’un color verd brillant. Igual que els seus companys de fora, tenien unes pelusseres infestades de paràsits. Els cabells, de tan llargs, els cobrien la cara, i la impossibilitat de veure’ls l’expressió els convertia en una mena de monstres dements i sense identitat.

Tot i la meva joventut, ja havia vist coses esgarrifoses. Els condemnats a galeres, per exemple. Després d’un any remant en una nau que feia les funcions de presó, o ni que fos uns quants mesos, els homes tornaven baldats, i això en cas que tornessin. Això altre, però, era diferent. La tragèdia de l’esclavitud americana no resideix en el fet que sigui un maltractament cruel, sinó que s’eleva a la condició de règim de vida. Tota l’existència de Port Royal girava al voltant dels arrossars, que exportaven el seu producte a la resta de colònies britàniques, i al seu torn els arrossars depenien dels indis esclavitzats.

Quan vaig veure aquella mudhut als afores de Port Royal vaig pensar entre mi que els despiadats tenen la potestat d’expandir els confins de l’horror fins a límits tan abominables com infinits. Perquè en cert moment jo havia suposat, i així ho havia comentat al meu amfitrió, que aquells pobres diables eren malalts a qui es permetia un repòs, mal que fos encadenats. En absolut.

—¿Malalts? —va dir estranyat el meu amfitrió—. Aquí no hi ha malalts; només hi ha vius o morts. Aquests són els del segon torn. Els morts van al canyet.

Els habitants europeus de Port Royal havien après a sotmetre els seus semblants no perquè aquell horror fos lluny, molt lluny, i poguessin tancar els ulls davant d’una injustícia tan gran, sinó justament perquè el tenien a tocar. Heus aquí la qüestió. La tragèdia de la quotidianitat és que degluteix i amalgama el bé i el mal. Si una casa de fusta cremés, tots els veïns de Port Royal acudirien cívicament a extingir el foc. I això era tan cert com que si un esclau fugís, tots sortirien a empaitar-lo. Els anglesos de la Carolina devien a l’esclavitud la seva prosperitat i el seu futur, de manera que per a ells era una institució tan venerable com la monarquia anglesa o l’Església protestant.

I si m’ho permeteu, faré una última consideració: que l’esclavitud degrada igualment l’esclau i l’esclavista. El meu amfitrió n’era la prova perfecta. Es deia Pierre, era mig francès i vés a saber com havia arribat allà. Pel que va dir havia tingut mil feines, i no veia cap diferència entre vendre trastos, ferrar mules o assotar indis. A més a més, a ell aquella humanitat contigua i gemegosa li importava un rave. Va agafar un gerro que tenia endreçat en un forat del terra, sota una post, va fer-ne un glop llarg i, mentre s’eixugava la suor del front amb un manat d’herbes aromàtiques, va fer aquesta reflexió:

—Collons d’indis; treballen menys que un liró i mengen més que una cabra. —I va afegir—: Jo sempre ho dic: valdria més comprar negres. Rendeixen més i es moren menys. Però ¿qui es vol gastar els diners amb negres quan els indis són tan barats?[12]

Tothom té coses que li agraden i coses que detesta, i jo no he pogut suportar mai els individus que parlen d’éssers humans com si parlessin de bestiar. Odio l’esclavitud des del moment que vaig trepitjar Amèrica, des d’aquell mateix dia en què em van oferir gin en una mudhut d’un arrossar. De cop i volta vaig sentir que no aguantava més. Me’n vaig anar sense dir adéu ni beure la ginebra que m’oferia aquell tal Pierre, que no va saber entendre la meva actitud.

—¿Què li passa? —va demanar—. ¿Per què se’n va? ¿Que és venedor d’indis i l’he ofès?

* * *

Pel que fa al meu pla de fuga, deixeu-me que justifiqui les immenses llacunes que tenia. La meva vaga idea de «dirigir-me cap a l’oest fins a trobar francesos» no sona tan absurda com pot semblar en boca d’un europeu acabat d’arribar a Amèrica. Com es pot comprendre, els meus estudis no havien inclòs gaires referències a la geografia americana. Tot el que en sabia era que la costa nord-americana estava dividida en colònies angleses, i que cap a l’interior hi havia un territori anomenat Louisiana en honor al rei Lluís de França i, en conseqüència, de titularitat francesa. Però una cosa que no assenyalava un mapa diminut era la immensitat de l’espai americà. Per copsar-ne la vastitud ens hem d’imaginar els erms de Castella coberts d’una selva espessa, i ni tan sols així ens farem una idea de l’extensió d’aquelles terres. Al principi, diguem-ho tot, quan vaig deixar enrere els arrossars de Port Royal la vegetació em va semblar tan verda com acollidora, ja que m’ocultava dels possibles perseguidors. No era un bosc espès ni agressiu, sinó de tons que em resultaven alegres i d’aires bucòlics. El problema va ser que, al cap de tres dies de caminar en direcció oest, la selva americana ja no em semblava tan alegre ni (¿com n’he dit?) bucòlica. Després d’un riu venia un prat, després d’un prat un bosc, després un altre riu i torna a començar. Les úniques residències humanes que hi vaig trobar van ser cases de camp familiars, semblants a les nostres masies però amb parets de fusta en comptes de pedra. Al principi no gosava acostar-m’hi, perquè a la meva terra no ho hauria fet mai sense algun bon motiu: entre els pagesos catalans, la reacció habitual davant d’un desconegut consisteix a ficar-se a casa, treure un fusell per alguna tronera i descarregar-li un tret. Si el tret falla, i només aleshores, es demana al foraster què vol. Però Amèrica disposa de lloc per a tothom, perquè hi ha molt espai i poca gent, i en conseqüència els camperols són amables i hospitalaris. Quan em veien em saludaven alegrement amb la mà, amistosos i riallers. Jo m’hi acostava i, ingenu de mi, els demanava per la població francesa més pròxima. Homes i dones, infants i vells es posaven a riure. Va ser aleshores que vaig comprendre el vast significat que s’oculta darrere la paraula «Amèrica»: pel que vaig entendre, fins a l’emplaçament francès més proper… em separava una distància superior a la que hi ha entre Barcelona i Lisboa!

Vaig quedar consternat i esbalaït. Però ¿què podia fer? Vaig continuar endavant, i al paisatge de cases de camp disperses el va seguir un altre de molt diferent. El quart dia de vagareig vaig topar una mena d’habitatges no tan amistosos. Ja no eren cases de camp que alimentaven famílies de colons, sinó més aviat grans cabanyes que acollien caçadors de parany o de fusell i gent de l’estofa més baixa. A fora hi havia pells adobant-se i, quan les cabanyes eren a la vora d’un riu, peix fumant-se. Eren individus rústics, de la mateixa casta que en Pierre, baladrers i amants del mam. Vaig estimar-me més ocultar-me a la seva vista.

Recordo que el sisè dia, a la tarda, travessava els clarobscurs d’un bosc d’arbres alts i prims. El sotabosc era espès i també alt, i en cert moment vaig veure una gran roca envoltada de troncs poderosos que pujaven, cada vegada més enlaire. M’hi vaig asseure, per descansar i posar les idees en ordre. Tot l’aliment que em quedava consistia en una de les pomes que m’havien regalat dies enrere en una casa de camp. Vaig disposar-me a cruspir-me-la; i, just en el moment que hi clavava les dents, vaig caure fulminat.

Vaig despertar-me a terra, amb el clatell adolorit i la poma encara a la boca, com un garrí acabat de sortir del forn. Diu molt de l’habilitat per al camuflatge dels meus assaltants el fet que no els hagués vist, jo, educat pel marquès de Vauban en l’art de sentir una fulla tardoral caient darrere meu.

Els meus agressors eren uns animals de dues potes molt semblants als «gitanos» que havia vist a Port Royal, tot i que, a diferència d’ells, no estaven borratxos i portaven unes peces de vestir estranyes però més dignes que unes flassades velles. Eren sis, i tenien la part dreta de la cara pintada de blanc i l’esquerra d’un vermell cridaner. I el monyo; tots portaven el mateix monyo de cabells negríssims nuat a la part superior del crani. A uns quants el monyo els servia de carcaix, perquè hi transportaven fletxes entravessades. Jo estava estès a terra i ells van començar a ballar al meu voltant mentre cantaven uns sibilants i ominosos «Xixi-iaé! Xixi-iaé! Xixi-iaé!». Recordo que, mig atordit encara pel cop, vaig pensar: «Déu meu, semblen dimonis». I que al cap d’un instant em vaig corregir a mi mateix: «No semblen dimonis, idiota; ho són».

Però estic caient en una frivolitat narrativa excessiva; perquè la veritat és que allà, indefens i ferit, el terror m’inundava el pit com l’aigua que entra en un vaixell per una via oberta. Vaig acostar-me una mà al coll; i, quan la vaig retirar, els dits, ensangonats, em tremolaven. Per algun motiu em vaig posar a parlar en francès:

—Oh, monseigneur, excusez-moi, excusez…

En sentir-me, un d’ells es va arrupir al meu costat. Era molt diferent dels altres. Ni vestia ni es pentinava com un salvatge; en absolut. Tenia els cabells negres, però en lloc de portar-los nuats en un monyo superior se’ls pentinava enrere i li formaven una petita ona sobre el front. Els pantalons, la camisa i la casaca no eren gaire rics, però no haurien estat a l’abast d’una butxaca pobra; no els faltava ni un botó, i el mocador del coll no hauria sigut menyspreat pels burgesos parisencs. El fet que la casaca estigués esmolada ho hauríem d’atribuir als rigors de l’ús i de la naturalesa. Això sí: en contrast amb tant d’esforç de pulcritud civilitzada, el bon home anava descalç com si res. En tot cas, ni que hagués volgut no hauria pogut dissimular que era un indi. De tots els presents era el que tenia la pell de la cara més fosca, i els ulls, estranyament verds, no ocultaven la foscor de les faccions. I quin individu més cepat; poques vegades he vist tanta distància entre espatlla i espatlla. La mandíbula li formava un quadrat perfecte, i els ulls eren els d’un savi que examina un cuc de terra curiós. Amb una de les seves manasses em va fer girar la cara, la meva mitja cara, sense deixar d’observar-la amb deteniment.

A vegades salvem la vida gràcies a les nostres desgràcies; perquè, com ja he dit, aquells salvatges tenien la cara dividida en dues meitats simètriques, l’una pintada de vermell i l’altra de blanc. La meva mitja cara amagada sota una tela de sac li va cridar l’atenció. L’indi va arrencar la tela; i, quan em van veure la cara escapçada, els seus companys de colla van interrompre els seus «Xixi-iaé! Xixi-iaé! Xixi-iaé!» a l’acte.

Aquell paisatge ferit, mutilat, horripilant, va interessar vivament els meus agressors. Tots el van escrutar. Amb dits intrusos em van palpar els cràters i bonys de la cara. El seu cacic els va fer fora. Havia entès el meu lament pòstum i em va dir en un francès més que decent:

—Ets molt estrany, per ser un fordekin.

¿Fordekin? Déu n’hi do quina paraula. No vaig respondre, mig esvaït. L’indi em va engrapar pel pit amb totes dues mans i em va sacsejar.

—¿Com et dius? —em va demanar. I per establir una cosa semblant a un diàleg, va afegir—: Jo em dic Caesar.

Em sentia com si el cop al cap m’hagués emborratxat. I ves, hi ha individus, com en Zuvi Camesllargues, que quan ho veuen tot perdut els domina un sarcasme fatalista.

—¿Caesar? ¿I per què em tracta tan malament? —em vaig queixar amb una rialleta inútil—. Jo no em dic Pompeu.

Em sembla que no va entendre la broma, perquè la seva resposta va ser un cop de genoll directe al meu melic. A continuació em va estirar encara més fort de la pitrera i va demanar:

—¿D’on véns?

—De molt lluny.

—¿De Charles Town?

El cop a la nuca encara m’afectava el cervell; aquell diàleg em semblava tan fictici i tan irreal com el d’un somni. Vaig riure; la veu, entre desmais, se m’arrossegava lentament.

—No —vaig respondre—; d’Europa.

—¿Qui et va fer això a la cara?

—Un rei.

—A què et dedicaves a casa teva?

—Tenia dos oficis.

—¿Quins?

—Construïa fortaleses.

—¿I el segon ofici?

—Destruïa fortaleses.

Va sentir això i em va deixar anar a l’acte. Va ser el final de l’interrogatori. Aquell Caesar em mirava amb un interès estrany, més com si m’escrutés l’ànima que la meva mitja cara. Tot seguit, de cop i volta, em va deixar tirat com si fos una ferradura vella i es va posar a parlamentar amb els seus. No sé què es van dir, però en un tres i no res m’havien enfilat en un cavall amb les mans lligades a l’esquena i el coll lligat al de l’animal.

I va ser així, en la més incòmoda de les postures, que em vaig veure arrossegat fins a les vísceres de la barbàrie i l’espant.

* * *

Pocotaligo era el nom amb què aquells cafres designaven la seva capital; i, els seus habitants, una nació coneguda universalment com a «yama», «yames» o també «yàmassis». En aquella època el poder dels yames havia arribat a un auge tan esplendorós com vacil·lant i breu. (De seguida explicaré per què, o almenys ho faré si la meva benvolguda i horrorosa Waltraud deixa d’atabalar-me amb les seves preguntetes sobre la moda indígena!).

Pocotaligo era una localitat gran sense arribar a ser desmesurada, si més no respecte a les proporcions del continent; perquè, si alguna cosa sorprèn d’Amèrica, és que uns espais tan grans estiguin ocupats per tan poques persones. A Pocotaligo hi devien viure dos mil yames com a molt, i era la més gran de les seves vuit ciutats.[13] És veritat que anys després vaig conèixer nacions índies molt més nombroses; però totes eren disperses, i en cap cas tan abundants com els catalans, que a Europa es consideren pocs i apinyats.



A vista d’ocell, Pocotaligo hauria pogut semblar poca cosa més que un grotesc amuntegament de cases esparses, sense carrers. Totes les construccions s’havien bastit amb el mateix mètode simple i monòton: parets de canyes sobre les quals s’aplicava una capa de fang espès, i sostre de palla, sense cap finestra. Això de les finestres sempre va ser per a mi un misteri: per motius que no vaig arribar a entendre, als yames els repel·leixen les finestres igual que als mosquits la menta.

Al centre de Pocotaligo s’obria una plaça major de molt bones proporcions. El terra, de terra de color carbassa, era trepitjat per les multituds de manera contínua i intensa. Com ben aviat vaig aprendre, els yames tendien a concentrar-s’hi per qualsevol esdeveniment o novetat, com per exemple la tornada d’un grup de la seva cavalleria lleugera. Així doncs, ens va rebre una munió de gent excitada, i centenars d’homes i dones van envoltar els cavalls dels sis expedicionaris (bé, set si comptem el pobre Zuvi). També hi havia pollastres que corrien i porcs i gossos que bordaven com si haguessin de matar-los.



Em van fer caure de la muntura, cosa que en realitat va representar un descans, perquè ja tenia el coll encetat per la corda. Encara tenia lligades les mans, subjectes a l’espatlla. Se’m va acostar un indi, que em vaig pensar que venia amb la compassiva missió d’alliberar-me, però el que va fer va ser lligar-me els turmells. De manera que allà em vaig quedar, lligat de mans i peus al mig de la plaça. La meva perspectiva d’aquella multitud cridanera era la mateixa que hauria tingut una truita acabada de pescar des del fons de la barca.

En tot cas, el caràcter humiliant de la situació era la cosa que menys em preocupava. Van envoltar-me tot d’indis, una fastuosa quantitat d’indis iracunds i eixordadors, que m’escopien i m’increpaven per no sé quins greuges. I pitjor encara: una dotzena llarga de marrecs van començar a punxar-me el cul amb unes piques de mida infantil, però dolorosíssimes. Quan vaig notar les punxades em vaig posar a xisclar com un porc, és clar. En Caesar, aquell indi impressionantment alt i fornit, es va acostar, va deixar anar un crit i la canalla va tocar el dos. És més: el seu gest, la seva veu, la seva presència en conjunt, eren tan imponents que tota la multitud em va deixar en pau. Amb una ordre sola d’aquell individu n’hi havia hagut prou perquè al meu voltant s’hagués creat un buit que ningú s’atrevia a traspassar. Vaig adonar-me que aquell personatge era bastant més que el simple cap d’una partida de caça.

Al mig de la plaça, un grup de yames d’edat molt avançada enraonaven amb la mateixa gravetat que si fossin vells senadors romans. En Caesar es va explicar:

—Estan decidint el teu destí.

Jo tenia tanta por que em va sortir una veueta com el piulet d’un pardal afònic.

—¿De veritat? —vaig somicar—. I ¿què diuen?

—Molts volen ajusticiar-te ara mateix. Però són minoria.

—Gràcies a Déu! —vaig exclamar.

En Caesar em va mirar amb una ombra de compassió als ulls.

—Em fa l’efecte que no ho entens —va dir—. La majoria es decanta per torturar-te abans de l’execució pròpiament dita.

—¿Què?

—És una de les nostres diversions preferides —em va informar tranquil·lament—. Entre els yames hi ha torturadors tan experts que són capaços de rostir una persona durant una setmana sense que se’ls mori.

I va assenyalar un dels vells, un avi amb el monyo tenyit de cendra que feia anar una burxa, amb la qual posava bé un conjunt de tions encesos, un rectangle ominós i roent, i escampava el caliu com si fos un jardiner de fogueres. Sobre el rectangle, un parell de yames col·locava una estructura de ferro, una mena d’ast que podia giravoltar al qual segurament em lligarien com si fos un porc. I ¿voleu saber la cosa pitjor de totes? Doncs que el vell de cabells cendrosos es va adonar que el mirava, va aixecar la mà lliure i em va saludar alegrement a la manera yama, assenyalant-me amb tres dits.

Vaig posar-me a plorar, a suplicar i a gemegar a crits. ¿Què havia fet per merèixer aquell tracte tan cruel? Em vaig recargolar, lligat, com un cuc en una teranyina.

—¿En quin món he anat a caure? —vaig sanglotar—. Tot just arribar a Amèrica, un talòs amenaça de penjar-me amb una acusació d’allò més absurda. Fujo. I ¿on vaig a parar? A un lloc on volen cremar-me durant una setmana! I sense necessitat de cap mena d’acusació!

Ningú em va fer gens de cas, no cal dir-ho. De fet, ni tan sols em van sentir, perquè les meves queixes van quedar ofegades pels càntics de centenars de yames, homes, dones i canalla: «Xixi-iaé! Xixi-iaééé!», udolaven, ballant esvalotats. Excepte en Caesar i el vell que es postulava per ser el meu torturador, tots estaven borratxos.

—No hauries de fer això —em va explicar amablement en Caesar, retraient-me que forcegés d’aquella manera—. Quan cremis, l’espectacle no serà el foc, sinó el teu tremp. Si sucumbeixes al dolor suplicant i humiliant-te, tothom pensarà que ets un nyicris sense fortalesa ni dignitat.

—És que ho sóc, un nyicris sense fortalesa ni dignitat! —vaig exclamar.

—Sí, ja ho sé —va dir, amb un lleuger sarcasme a la veu—; ja me n’he adonat.

I em va deixar per unir-se al debat dels vells. Semblaven els únics capaços de resistir-se a l’autoritat d’en Caesar, perquè durant una bona estona van debatre fent ús d’un increïble repertori d’escarafalls. El públic, és a dir tots els habitants de Pocotaligo, va prendre partit per un bàndol o per l’altre, per en Caesar o pels «vells senadors». Perquè ara els avis s’havien aplegat en un front comú, tots contra en Caesar. Jo no podia saber què defensava exactament cadascun, però estava seguríssim que cap de les dues opcions era favorable als meus interessos. El torturador dels cabells cendrosos se’m va acostar, em va agafar per la cabellera i em va aixecar la cara de terra. Jo, lligat, vaig fer l’única cosa que podia fer, que va ser demanar cridant a en Caesar:

—¿Què diu?

En Caesar va sospirar i va respondre:

—Val més que no ho sàpigues.

Encara van discutir una mica més. Ja he fet referència a l’ascendent que tenia aquell Caesar sobre la seva gent. Finalment es va imposar en el debat, oh terror dels terrors, perquè tot em deia que el que m’esperava era encara pitjor que acabar rostit o mort. Jo plorava com una criatura, i tenia l’única galta molla com una esponja. Em van deslligar la corda dels turmells i em van posar dret. La munió va obrir un passadís. Vint braços van arrossegar-m’hi, flanquejat de carn humana cridanera.

Per fi vam arribar davant d’una casa, una casa vulgar, com tantes de Pocotaligo, amb parets de terra seca i sense finestres. I, malgrat això, aquella construcció desprenia una aura afegida de solitud ominosa. Les altres cases s’havien aixecat lluny d’ella, aïllant-la, com si no volguessin ser-hi a la vora. M’havia fixat que els yama no simpatitzaven gaire amb el concepte de porta, perquè la major part dels habitatges no en tenien. En aquesta sí que n’hi havia, i en tancava l’interior al coneixement públic. Era un tauló gruixut pintat amb dibuixos d’aspecte infantil que representaven homes i dones caçant animals de caça major. De la xemeneia de pedra, que era al mig de la teulada, sortia una columneta de fum d’un gris quasi blanc.

En Caesar va assenyalar la porta i em va dir en to comminatori:

—Entra-hi.

Jo vaig clavar els talons a terra i vaig cridar:

—No, de cap manera! No hi penso entrar!

Algú em va clavar una coça al fetge i hi vaig entrar. I tant, si hi vaig entrar.

* * *

Reconeguem-ho: no va ser un dels millors moments d’en Zuvi Camesllargues. M’havien tancat en una d’aquelles cases de tàpia, amb pells de vaca[14] a manera de catifes, a punt de sofrir un destí encara pitjor que ser incinerat viu, i tot sense cap possibilitat de fugida ni de perdó.

En fi, el bo d’en Zuvi no tenia ni la més remota idea d’on havia anat a parar; però, si volem entendre el que en aquella època passava a l’Amèrica del Nord, em veig obligat a interrompre un moment el relat i fer un breu resum històric. No patiu, que no m’hi estendré.

Si aquesta meva toixoneta que es diu Waltraud em fa cas, cosa molt improbable, us adjuntarà aquí un mapa molt explicatiu sobre el paisatge humà i polític de la costa americana en aquell fatídic any 1714.



Com podeu veure, a la costa oriental de Nord-amèrica s’havia establert un bon grapat de colònies angleses. Molt més al sud hi havia la gran península de Florida, propietat dels espanyols. (O potser valdria més dir castellans. Sí, aquells: els mateixos fills de puta que m’havien arrencat mitja cara d’una canonada). Entre les colònies angleses i la Florida, però, encara quedava una franja costanera de sobirania indígena. Els senyors que hi vivien, i que havien tingut la descortesia de capturar-me, ja he esmentat que formaven una nació universalment coneguda com a yama. La perspectiva política i humana dels indis, no cal dir-ho, era molt diferent de l’europea.

Europa es pensa que indígenes i europeus viuen en un estat de guerra perpètua, però això és senzillament fals. De fet, quan en Zuvi Camesllargues va arribar a aquelles terres, els yama eren considerats uns veïns exemplars. Comerciaven amb francesos, espanyols i anglesos sense distinció, en un intercanvi feliç i profitós per a tothom i del qual tothom es beneficiava. Els yama venien pells de castor i de cérvol i cornamentes i, a canvi, rebien flassades i teles de cotó, recipients de metall, aiguardent, fusells, i ganivets i destrals de ferro amb què substituïen els seus, que eren de pedra, a la manera primitiva. Com que, a desgrat meu, vaig conviure amb els yama una bona temporada, estic en condicions de reproduir el seu punt de vista sobre els europeus.

Els indis tenien els comerciants de França pels millors amb els quals fer tractes. Els traficants francesos eren uns individus d’allò més trempats, que vestien pells a l’estil indi, fumaven les pipes dels indis i fins i tot parlaven l’idioma yama amb fluïdesa. Quan arribaven a un campament indi s’hi quedaven uns quants dies, emborratxant-se com uns yama més i dormint a qualsevol tenda.



Ara bé, no us enganyéssiu pas: el que guiava aquest amable comportament no era l’amor als yama, sinó als negocis. Els francesos havien entès una cosa tan elemental com que per vendre cassoles és molt avantatjós caure bé a qui compra cassoles. A part d’això, de seguida que se n’havien anat d’una ciutat yama, els francesos deien pestes dels indis igual que els anglesos o els espanyols.

Tot i així, els francesos estaven perdent la seva guerra comercial contra els anglesos de la Carolina. Els productes de les colònies angleses eren més bons i més abundants que els francesos; i més barats, perquè els llocs on es produïen eren més a prop del seu mercat. Això que us deia: l’única cosa que mantenia els francesos en la carrera comercial era la seva empatia superior amb el món indígena. Perquè els carolins eren els típics mercaders anglosaxons. Ja sabeu què vull dir, uns paios arrogants i pretensiosos per a qui el seu interlocutor no és res més que una escarsella de diners amb botes. El culte luterà no creu en Déu sinó en els negocis, i si opineu que pot existir alguna font de riquesa o de gaudi que no siguin els diners, els seus sacerdots, que són els botiguers, us tractaran de la mateixa manera que els catòlics tracten un idòlatra. Els carolins no vestien de cap altra manera que no fos l’europea, i no dissimulaven el seu menyspreu pels yama, les seves olors i el seu xivarri, els seus adorns i les seves pintures corporals. L’estil mundà dels indis els resultava incomprensible. No entenien, per exemple, que, en una transacció comercial amb ells, de l’última cosa que es parlés fos de comprar i vendre. Per a un yama era impensable fer negocis amb un desconegut. En conseqüència, l’amistat havia de precedir la transacció. Que el comerciant ja conegués els indígenes no era excusa per abreujar el protocol, perquè en aquell cas s’imposava restablir la memòria i els vells vincles. Com ja he dit, els francesos es podien passar dies i dies en un campament indi. A vegades una setmana i tot! Parlant de foteses, fumant una pipa darrere l’altra i gandulejant de panxa enlaire, fins que de cop i volta, com aquell qui res, els yama deien alguna cosa com ara: «Per cert, françuà, ¿què porteu en aquests carros?». I fins aleshores no començava el regateig, que, per cert, podia durar… tota una altra setmana!

Per als carolins tot això era un despropòsit absolut. La seva mentalitat es reduïa al «jo tinc una cosa que t’interessa, tu tens una cosa que m’interessa, ho intercanviem i s’ha acabat». No comprenien que per als yama interessar-se massa aviat per una mercaderia constituïa una mostra d’avidesa i un senyal de menyspreu envers el venedor, perquè fent-ho semblava que les coses importessin més que les persones. Un criteri ben humanista, si hi pensem bé! Els carolins, però, provenien d’una cultura molt poc humanista i molt materialista, i per això, quan els yama desplegaven el seu ventall de maneres pausades, els colons anglesos ho interpretaven com ganduleria i desinterès, o pitjor encara, com un ardit de mercaders fenicis. La desavinença era inevitable: els yama veien els carolins com uns descortesos matussers, mentre que per als carolins els yama no passaven de ser uns salvatges ancorats en les boires de la ignorància. I aquí una anècdota: ¿sabeu com anomenaven els yama als anglesos carolins? Fordekin. ¿L’origen del nom? Molt senzill. Quan anaven a la batalla, els anglesos iniciaven les càrregues amb un sonor «For the king!» («Pel rei»); és a dir, «fordekin» per a les orelles yama.

Ai, sí; la meva benvolguda i horrorosa Waltraud diu que em descuido la tercera categoria de comerciants, a part dels françuàs i els anglesos carolins, amb què els yama feien tractes: els espanyols. El que passa és que es tracta d’un descuit menor. Els espanyols eren tractants tan poc hàbils com els carolins, i els seus productes tenien encara menys qualitat que els francesos. La seva colònia de la Florida, de fet, era un reducte abúlic, perdut entre manglars i caimans. Només se sostenia (i aquí em permetreu que m’infli d’orgull d’enginyer) gràcies al fort de San Marcos. Tot Amèrica era ple de forts, que és com allà s’anomenen les fortaleses militars. San Marcos era una de les millors. Una fortalesa canònicament vaubaniana, feta de pedra. Va ser l’únic que els espanyols van fer bé a l’Amèrica del Nord. De totes maneres, una cosa és viure i una altra limitar-se a sobreviure.

La vitalitat de la Florida era mínima. Tota la colònia no arribava ni a cinc mil ànimes, quan en aquella època ja n’hi havia quasi mig milió en el total de colònies angleses. (Constatem, però, que Carolina del Sud encara estava molt poc poblada; com que era una colònia nova, encara podia considerar-se un erm quasi buit d’europeus).

D’altra banda, com tot establiment espanyol, la Florida estava infestada de capellans catòlics. Els luterans maleeixen el qui no treballa de la mateixa manera que els catòlics maleeixen els qui treballen. Els espanyols no es relacionaven amb els yàmassis per enriquir-se, sinó per batejar-los. Aviam si endevineu quin era el producte més atractiu que la Florida exportava als indis. Ja us ho dic: Bíblies. I ¿de què collons podien servir una pila de Bíblies a uns individus que no sabien ni llegir? Ja us ho dic: els yames en feien servir les pàgines, cargolant-les, per fumar-se grans puros. Ai, la Florida; abúlica, arraconada, relíquia de si mateixa.

Quan he relatat la meva fugida de Port Royal ja he esmentat un element molt important del paisatge humà on va anar a parar el bo d’en Zuvi Camesllargues: l’esclavitud. L’any 1715, Carolina del Sud era la més recent de les colònies angleses i una extensió cap a aquest punt cardinal, de fet, de la seva homònima i més antiga Carolina del Nord. Per tant, com he dit una mica més amunt, es tractava d’un territori pràcticament verge, molt poc poblat per europeus. Els seus dos nuclis principals eren la capital, Charles Town, i el port de Port Royal, no gaire més gran que Pocotaligo. La seva economia depenia de dos pilars: el comerç amb els yama i, més important encara, els cultius d’arròs. Els aiguamolls carolins eren òptims per als mosquits i els arrossars. Els qui doblegaven l’esquena en aquesta feina penosa, com ja hem vist, eren esclaus indígenes. Un negoci d’allò més rendible! I bé, ¿qui proporcionava mà d’obra esclava als carolins? Doncs sí: els meus amiguets els yama. Eren especialistes a fer incursions a l’interior, cap a l’oest, capturar indis d’altres clans i posteriorment vendre’ls als carolins com una mercaderia més. Jo mateix havia sigut víctima d’aquest instint segrestador.

Oferim aquí un argument a favor dels yama i un altre en contra. En defensa seva: que el seu concepte d’esclavitud no tenia res a veure amb l’europeu. Per a ells, els esclaus s’assemblaven molt al que és el nostre servei domèstic: criats al servei del seu senyor per a qualsevol feina. I poca cosa més. A Europa he vist molts aristòcrates maltractant el servei d’una manera que qualsevol yama consideraria extemporània per la seva crueltat.

Un esclau indi no tenia per què resignar-se al seu destí. Un cop inserit a la seva nova llar, podien passar mil coses en funció de la deessa fortuna, del seu propi caràcter o del caràcter del seu amo. Si l’esclau era de tarannà simpàtic, o demostrava tenir traça adobant pells, cantant o el que fos, amb el pas del temps podia ser acceptat com un més de la família. Jo he vist esclaus manumesos que no només no manifestaven gens d’interès a tornar a casa seva, sinó que fins i tot… havien substituït el seu antic captor en el paper de marit! No era un cas gens infreqüent, perquè aquest era el procés habitual quan l’esclau ja estava integrat i el marit moria; en alguna batalleta índia, per exemple.

El que vull dir, i aquest és l’argument a favor dels yames, és que als indis no els entrava al cap la idea europea de l’esclavitud. És a dir, centenars d’individus engrillonats, forçats a treballar de sol a sol sota el fuet fustigador. En resum: si som honestos, hem de concloure que l’esclavitud, tal com la practicaven els indis, era una institució moltíssim més indulgent i civilitzada que entre els blancs.

¿Quin és, doncs, l’argument contra els yames? Aquest: que, tot i sabent l’infern que practicaven els carolins, van continuar avenint-se a la ignomínia del tràfic amb els seus semblants. Vilment. Insaciablement. Estúpidament.

La guerra que es va acabar desencadenant l’any 1715 entre indis i carolins va ser un magnífic observatori de l’ànima humana. Perquè en aquella època el sistema esclavista, del qual els yames tant es beneficiaven aparentment, estava desfent les costures de la seva societat d’una manera que ells no podien imaginar-se. ¿Què havia passat? Molt senzill. L’adquisició de nous béns, des de sabates fins a barrets, va desencadenar entre els yames aquest vici que la humilitat de la pobresa acostuma a contenir: l’avarícia. Com més coses tenien més en volien, i com més coses desitjaven més es convertien, paradoxalment, en servents d’aquells carolins per a qui esclavitzaven altres indis.

L’ésser humà ha creat fenòmens terribles. La guerra o l’esclavitud, per exemple. Però si demanéssiu al bo d’en Zuvi quin és el més perniciós de tots, respondria, sense dubtar gens, que no hi ha cap invent pitjor, més detestable i més esgarrifós que una institució que tots coneixem, aparentment venial i que està en els fonaments mateixos de la civilització humana: el deute.

Un dia, en algun lloc del territori yama, un indi, diguem-n’hi Aiguonol, i un comerciant carolí, diguem-ne John White, es van trobar sota el cel blau i infinit d’Amèrica. L’indi es volia beure una d’aquelles abellidores ampolles d’aiguardent que en John portava al seu carro. Per desgràcia, el nostre pobre indi no tenia res per donar a canvi; ni pells de vaca, ni esclaus de qui transferir-ne la propietat, ni res. ¿Què creieu que va passar aleshores? ¿Que l’Aiguonol va agredir en John com un Caín salvatge? En absolut. ¿Que l’indi se’n va anar a caçar una vaca per vendre-la al carolí a canvi de l’aiguardent? Tampoc. L’origen dels deutes és infinitament més subtil i pervers. Perquè el que va passar aquell dia va ser que en John White va donar a l’Aiguonol uns copets a l’espatlla i, amb una veueta tota amistosa, va dir: «Va, emporta-te’n tot un barril». I a continuació va afegir aquella monstruosa coda de les finances: «Ja m’ho tornaràs quan puguis». Per al carolí, un barril no significa res o quasi res; per al yama, uns interessos que no podrà pagar mai; perquè, mentre estiguin units per una relació financera, i a partir d’aquell moment sempre hi estaran, aquell barril s’interposarà entre tots dos. I més important encara: qui fixarà el preu del deute serà el creditor. A la trobada següent, l’Aiguonol només podrà pagar una part del que deu, amb sort una quarta part del barril, i al mateix temps se sentirà temptat per alguna d’aquelles peces de vestir que en White també porta al carro: aquell mocador de seda vermella, o potser aquella perruca de rínxols neronians. I, encara que només pot pagar una perruca, el carolí n’hi ven quatre. Ara el yama ja deu tres quarts de barril i tres perruques. D’una manera o d’una altra, en John White sempre aconsegueix que el deute augmenti més i més, i que l’Aiguonol visqui només per pagar-lo.

Aquest fenomen escapava a la comprensió dels yàmassis. Si cada dia eren més opulents, si la seva generació tenia més béns, més peces de roba i més artefactes dels que els seus avis havien somiat mai, ¿com podia ser que se sentissin tan presoners, tan dependents i tan sotmesos a aquells estranys fordekin, els carolins? Deu anys enrere, a canvi d’un barril d’aiguardent els carolins demanaven una pell de vaca; deu anys més tard, el preu d’una sola ampolla ja era de deu pells de vaca. Vaig conèixer molts indis que devien cent, i fins a cinc-centes pells, als carolins. I els carolins, com les boes, només afluixaven la pressió perquè la víctima exhalés l’aire, i tot seguit la comprimien una mica més.

La meva benvolguda i horrorosa Waltraud m’interromp amb una de les seves insuportables preguntetes: si tan consumits estaven els yames pels deutes, però tan vastos eren els espais americans, ¿per què no es limitaven a fugir i prou? La resposta és molt simple. Si no fugien era pels mateixos motius que sempre han impedit als deutors fugir: perquè allà on anessin els seguiria el deute o alguna cosa pitjor. Els yames no eren una nació nòmada, com tantes n’hi ha a Amèrica. Per a ells, Pocotaligo era tan estimat com Barcelona per als catalans o Londres per als anglesos. Però ni que un líder carismàtic, com per exemple en Caesar, s’hagués investit de Moisès i els hagués convençut d’emprendre un èxode en massa, ¿on haurien pogut anar? Ni tan sols Amèrica era un lloc prou gran per amagar-los dels seus enemics. Si els carolins estaven a l’est, haurien de desplaçar-se, de fugida, cap a l’oest. I aquesta direcció estava plagada de gent que els odiava: les nacions indígenes que havien sigut víctima de la seva rapacitat esclavista, i que quan veiessin aparèixer els yama esmolarien tots els ganivets. El mateix procés que els havia endeutat els impedia fugir del deute. Com va dir Sal·lusti dels antics romans: «Tenien la misèria a casa i a fora els deutes». I així, ni emprenien la guerra ni vivien en pau. Almenys fins que va aparèixer en Caesar.

* * *

Un dels pocs yama prou lúcids per comprendre el que passava era el meu captor. Pel que vaig poder esbrinar (perquè els seus orígens sempre van ser una mica foscos), en Caesar era el fill bord d’un normand ajuntat amb una dona índia. Va tractar poc el seu pare, un comerciant que anava amunt i avall, carregant mare i fill com dos animals de bast més. Quan tenia vuit anys, la mare es va afartar d’aquella vida, va plantar el marit i se’n va tornar amb el fill al seu lloc de naixença. Potser per això en Caesar entenia una mica més els europeus que el comú dels yames.

En Caesar era un indi musculós i cepat, d’espatlles amplíssimes i encara més alt que el ben plantat Zuvi Camesllargues, que ja és dir. Estava tan ple d’energia que havia de contenir-se per no atropellar els seus interlocutors. En la cultura yama els bocamolls ostentosos eren molt mal vistos, i això va fer que el seu poble llimés els defectes d’en Caesar fins a convertir-lo en un diplomàtic sublim. Tenia un cos i un caràcter que semblaven deliberadament esculpits per exercir el lideratge. Jo definiria en Caesar com un colós l’entorn del qual podia enorgullir-se d’haver-li ensenyat el valor de la humilitat. (Benvolguda i horrorosa Waltraud meva: si no és demanar massa, recorda’m que d’aquí dos capítols expliqui l’anècdota de l’oncle d’en Caesar i els brins d’herba, tan poètica com exemplar).

En la seva cara de pell fosca, aquells dos ulls verds i enormes destacaven com maragdes. Eren uns ulls que segur que havia heretat del seu pare normand, i que transmetien una curiositat innata i perenne. Tot ho examinava amb idèntica atenció, des dels caràcters humans fins al recorregut d’una corda de violí, i quan ho feia els seus ulls lluminosos no parpellejaven, cosa que intimidava tothom. El seu tors nu, de color de bronze, era tan ple de bellesa com de perill; en Caesar era el cervell d’en David al cos d’en Goliat. La superfície de la seva pell no revelava mai el que passava a les profunditats de la seva ànima. I, tot i els seus silencis, que a vegades el convertien en una mena d’esfinx política, sempre el va guiar la voluntat de deslliurar la seva gent de l’assot de l’esclavitud i el règim carolí, i res més.

Però la meva voluminosa Waltraud m’interromp, com sempre, remugant no sé quins greuges literaris. ¿Que ja fa massa estona que els meus lectors esperen saber com em vaig deslliurar dels meus mortals torturadors? ¿Que em dec al rigor argumental i la meva obligació consisteix a explicar els horrors que m’esperaven en aquella tenda plena de fum pestilent? Ets més carregosa que l’enclusa d’en Vulcà! Però en fi, transigirem.

Ens havíem quedat en el moment en què en Caesar obria la porta de la casa de Pocotaligo on jo havia de trobar el meu martiri. I, en efecte, per l’obertura va sortir un núvol de fum la dolça flaire del qual hauria pogut passar per una barreja d’espígol i farigola. En qualsevol altra ocasió m’hauria semblat una olor deliciosa; però, com es pot comprendre, en aquell moment em va suggerir una mort pagana, bestial i espectacularment dolorosa. Vuit mans m’hi van llançar a dintre, i de cop em vaig trobar de genolls enmig de les tenebres que delimitaven les parets de tàpia. L’única cosa que aconseguia distingir, vagament, era una figura humana davant meu i, darrere, en Caesar mateix, que havia entrat amb mi.

Molt de mica en mica la vista se’m va acostumar a la foscor, que al capdavall no era tan absoluta com m’havia semblat de bon començament. El fum se n’anava per una mena de forat obert al mig del sostre, per on entrava una mica de claror. I quan les pupil·les se’m van contraure vaig descobrir que aquell ésser que tenia al davant era una dona. I quina dona! Una morenassa amb els pits a l’aire i els mugrons apuntant més amunt que un morter. Tenia el cos empastifat amb algun ungüent oliós, cosa que, juntament amb aquella claror fantasmal i el fum que surava com una boirina tènue, donava un aire insofriblement eròtic als seus malucs, el seu melic i cada pam de pell. A diferència de la resta de yames, tenia el mateix pentinat que en Caesar, sense monyo, amb els cabells llisos i deixats anar. Com si m’hagués llegit el pensament, en Caesar va dir:

—És la meva germanastra, la Mausi. Té molt mal caràcter. He dit als altres que potser un esclau la calmarà.

Justament aleshores aquella Mausi va posar de manifest l’agror del seu caràcter adreçant-se al seu germanastre en un to mordaç. Vist en retrospectiva és obvi que el que li va dir, si fa no fa, va ser: «¿Es pot saber per què em portes aquest monstre fordekin sense la meitat de la cara?». Tot seguit em va donar una ordre del tot inimaginable: que em despullés. Del tot! I vaig obeir, quin remei.

I allà teniu el pobre Zuvi Camesllargues, indefens i amb la titola a l’aire davant d’un dona bàrbara. Doncs bé, el que va passar a continuació em va deixar encara més esbalaït: perquè ella també es va despullar! Mai de la vida he vist unes cames de dona tan boniques. I per duplicat. Semblaven fetes amb aquells torns d’Albacete que modelen els poms més delicats del món.

—Ara ja pots entendre el motiu de la teva desgràcia —va dir en Caesar—: és tan lletja que els yama li tenen tírria i la rebutgen. Mausi significa «flor sense pètals». I la veritat és que la pobra va néixer sense cap encant.

¿Lletja? Resultava que l’ideal de bellesa yama era exactament el contrari del meu. Per a un yama, la dona bonica era grassa, com més grassa millor; tan grassa que no se li veiés el coll, tan grassa que el cul no li cabés en un tron, tan grassa i carregada de greix com un catxalot de Terranova. (Apa! Ara que hi penso, benvolguda i horrorosa Waltraud meva, però si sembla que parli de tu! ¿Per què no te’n vas a Amèrica? Potser hi trobaries algun yama disposat a fer-te una bona masegada).

—He intentat fer-la feliç amb esclaus —va prosseguir en Caesar—, però és inútil. Com que és tan lletja, no responen a les seves insinuacions. Fes-ho tu, per més que pateixis, o em veuré obligat a tornar-te a la pira. Vinga, us deixo.

No cal que digui que jo sí que vaig «respondre a les insinuacions» de la Mausi, i molt de gust. Vaig patir l’inefable turment de l’amor durant tres dies i tres nits, i després més. Quan per fi ella va consentir que jo sortís una estoneta de la tenda, devia semblar Llàtzer passejant fora del sepulcre: feliç, però fet pols.

* * *

En Caesar posseïa un intel·lecte implacablement observador. Mentre vaig estar tancat a casa de la seva germanastra no em va treure l’ull de sobre. A vegades entrava i es quedava una bona estona mirant com bellugava l’esquena sobre el cos de la Mausi. Encabat se n’anava sense haver obert la boca. Això, si hi penseu bé, era terrorífic. Poseu-vos al meu lloc: un cap indi contempla com t’ajuntes amb la seva germanastra, i ho fa sense dir paraula. ¿Què devia pensar?

Quan la Mausi es va haver desfogat vaig començar a viure una quotidianitat captiva, per dir-ho així. La majoria de les cases de Pocotaligo s’assemblaven les unes a les altres com les anxoves. No només per fora, sinó també per dintre. Consistien en un espai únic, amb una petita foguera al mig. Ja he dit que a les parets no hi havia finestres, de manera que l’única sortida de fums era aquell petit orifici del sostre; que no era gaire eficaç, si hem de ser sincers. Com vaig aprendre poc després, quan un yama en convidava un altre a casa seva feia servir l’expressió «Vine a respirar el meu fum».

Com us deia: vaig anar a parar en un lloc de gent que desconeix, més ben dit, que menysprea utensilis que a nosaltres ens semblen tan bàsics com les cadires, les taules, les portes i fins i tot els llits. Els yàmassis s’asseuen a terra, on mengen formant una rotllana o cadascun pel seu compte. I per dormir fan servir hamaques de cordes trenades, algunes de tan grans com xarxes per a la tonyina, on poden descansar-hi famílies senceres suspeses. S’havia de ser bastant traçut per enfilar-se a aquestes xarxes, si més no al començament, fins que t’acostumaves al balanceig i al fet que la xarxa se t’emmotllés al cos. Jo mateix, al principi, vaig patir unes patacades tan ridícules com doloroses, que em van deixar esllomat enmig de les riallades i la satisfacció de la canalla yama, però la veritat és que resultava preferible passar aquelles incomoditats que no dormir a terra, ja que a Pocotaligo els escorpins eren abundants com formigues. La resta de l’espai casolà l’ocupaven atuells de terrissa o cistells oblongs de vímet, alguns de mida més que considerable, on s’emmagatzemaven estris i menjar.

Van donar-me peces de vestir índies, pantalons i camisa de pell girada, tot de color d’argila. Em van obligar a posar-me-les, de fet, perquè segons el costum yama la roba de pell girada sense adobar identificava els servents. A canvi em van tolerar certa llibertat de moviments. I la primera cosa que vaig poder apreciar de Pocotaligo va ser la quietud que hi havia. La cosa que més sorprèn una orella europea és que els indis parlen molt poc. A diferència de les ciutats d’Europa, amb carrers sempre inundats d’una xerrameca contínua, o bé de cridòria, entre els yames no era així. Hi dominava una serenitat plàcida, en què cadascú anava a la seva i amb poc intercanvi de paraules. Mentre els homes fumaven formant rotllanes, i les dones molien gra o es dedicaven a altres feines de la llar, la gent es deia l’essencial i prou. Al principi, tots aquells ulls silenciosos es van fixar en mi, sense adreçar-me la paraula; però es van habituar de pressa a la meva presència. I jo a la seva, quin remei; a aquell paisatge humà tan insòlit per a un nouvingut, a aquelles mirades, a aquells ulls negres, a aquells cossos.

Sí, als cossos. Al comú dels yames no els agrada fer servir peces de vestir supèrflues. El cos és la forma que tenen de presentar-se davant del món. Així, creuen que qui se’l cobreix és perquè se’n dóna vergonya, a causa de pústules o tumors, o perquè el vestit li és imposat; és a dir, perquè està malalt o perquè, com era el meu cas, és un esclau domèstic i la roba l’identifica com a tal. De manera que els yames s’exposen tan despullats com els és possible: porten un simple tapaculs, sabatilles de pell i poca cosa més. Quan arriba el fred es cobreixen amb una flassada més gran i més generosa que les nostres capes, que es nuen a l’altura del pit i la cintura, una mica a la manera de les togues romanes. La resta de l’any, però, els agrada exhibir els seus meravellosos torsos de color de bronze, sense gens de pèl. Els indis són barbamecs; ni tenen barba ni l’envegen. Tota la seva perícia estilística, tot el seu orgull masculí, es concentra en el pentinat, aquell monyo que al començament em semblava tan absurd com excessiu, però que vaig acabar acostumant-me a veure al cap de quasi tots els homes. Les dones, per contra, sí que són pudoroses, i des de molt petites es tapen des del coll fins als genolls.

Dit això, ressenyem que el contacte amb la cultura carolina va afegir matisos a la indumentària yama. És fàcil d’entendre que als indis el nostre món tèxtil els semblés radicalment exòtic. I la cosa curiosa és que el deliri per la moda només afectava el món masculí; les dones yames menyspreen sobiranament el vestuari europeu. En canvi els homes, o almenys alguns, es tornaven bojos per adquirir peces de vestir carolines. Això sí: adaptant la roba europea al seu peculiar estil. Vull dir que per als ulls d’un yama una peça de roba no era d’home o de dona, de luxe o de feina, sinó bonica o no tan bonica. I ara imagineu-vos el meu estupor passejant per Pocotaligo i trobant-me, de tant en tant, amb homes que portaven… faldilles o fins i tot sotanes!

Segurament s’entén, doncs, que el meu captiveri comencés sent més abúlic que no pas turmentat. Ni tan sols sabia per què continuava viu, de fet. En Caesar havia esmentat alguna cosa del meu ofici com a constructor i destructor de fortaleses; però més tard van començar a passar els dies, i la veritat és que en Caesar m’adreçava menys la paraula que al seu arc, i no exagero: els yames acostumen a parlar amb els objectes com si fossin persones. Això que us deia: de mica en mica, l’entorn començava a semblar-me més desconcertant que aterridor. El seu mateix concepte del temps, per exemple, no tenia res a veure amb el nostre. Per als europeus una jornada s’entén com una contínua successió d’esdeveniments pautats i preestablerts: despertar-se, esmorzar, treballar, pausa, més feina, sopar, llit i sant tornem-hi. Per als yames, no. Entre els yames el dia és un terreny verge com un prat cobert de neu sense trepitjar. Mengen quan tenen gana, sols o acompanyats, dormen quan els assalta la son, sols o acompanyats, i la resta del dia és un espai atzarós en què pot passar qualsevol cosa.

En part això es deu al fet que són una societat sense rellotge. Recordo que una vegada em vaig topar amb un home que, tot orgullós, portava penjant del coll un rellotge com si es tractés d’un medalló. (Vés a saber d’on el devia haver tret). Eren els inicis del meu captiveri i jo, càndid de mi, vaig intentar fer-li veure que allò no era un medalló, sinó un preciós rellotge. Al final ell se’m va treure de sobre amb un cop de mà humiliant i se’n va anar remugant no sé què. En Caesar, que casualment era allà a la vora, va fer una mitja rialla, cosa molt estranya en ell.

—Però ¿per què s’ha enfadat? —vaig protestar—. Només volia explicar-li la utilitat d’un rellotge.

—I ell —va respondre en Caesar, mofeta— ha dit que només un idiota rematat és capaç de creure que el temps es pot tancar en una esfera.

En fi, que els meus captors començaven a resultar-me més estrambòtics que no pas repulsius. Com que tenia certa llibertat de moviments, vaig començar a pensar en la fuga. De totes maneres, no podia anar gaire lluny, i qui no té on anar acaba no fugint. Recordo el cas d’una dona yama, una viuda a qui vaig començar a anomenar «la Ploranera» per motius obvis: tota l’estona plorava, tant de dia com de nit, amb uns sanglots compungits, que li emergien de la gola sense pausa ni final. Pel que vaig poder esbrinar, havia perdut tots els homes adults de la família, uns per malaltia, uns altres en les habituals escaramusses entre indis, i la plorera li venia d’aquí. Encara que pugui semblar estrany, per als yàmassis el silenci, ni que sigui el nocturn, no té gens de valor; l’escàndol que feia la Ploranera ni els torbava el son ni els feia interessar-se pel seu dolor. Però jo no era un indi yama, sinó un pobre català captiu, i aquella viuda que es passava la nit plorant les seves penes a plens pulmons em crispava els nervis. Casa seva era molt a prop, i no em deixava dormir.

Un dia va passar una cosa: en Caesar va manar a quatre dels seus homes que entressin a casa de la Ploranera i se l’emportessin a una altra, on la van tancar tota sola. No van actuar així perquè el bo d’en Zuvi pogués tenir nits més descansades, per descomptat. En Caesar mateix me’n va explicar el motiu:

—Volia matar els seus fills.

D’entrada em va semblar que la decisió d’en Caesar era molt lloable. Si una mare embogeix, la cosa més prudent és separar-la dels seus plançons. Però els yama tenien una lògica d’allò més recargolada, o així m’ho va semblar en aquell moment, perquè es van desentendre totalment de les criatures. Els van abandonar a la seva caseta sense finestres, com si no existissin! Jo no me’n sabia avenir. Fins i tot un pobre captiu com el bo d’en Zuvi era més lliure i més afortunat que ells, de manera que així que vaig poder em vaig esmunyir a la casa per portar-los engrunes del meu menjar.

Una vegada, quan era petit, vaig matar un ocell amb la meva fona infantil. Va caure. Encara sostenia un cuc al bec. Em vaig fixar en la direcció que havia seguit, i vaig veure que acabava en un arbre. Vaig enfilar-m’hi. I allà, en un niu, hi havia tres ocellets encara sense plomes, esperant una mare que no tornaria més. Quan vaig treure el cap per la vora del niu, ni tan sols van fer l’esforç d’amagar-se; recordo la seva mirada inerme i desemparada, resignada i atenta alhora. Als ulls dels fills de la Ploranera hi habitava la mateixa mirada. Eren tres mocosos d’uns quatre, cinc i sis anys respectivament. Els infants yama són els més agraciats del món. La pell de color d’argila fosca, els ulls enormes, la boqueta menuda. Tenien un abdomen respectablement inflat, producte de l’abandó, i uns bracets primíssims. El més petit també era el més llest, i tremolava. Sí, tremolava com si abracés una panna de glaç. No era ben bé por, sinó una cosa pitjor: incertesa. Amb només quatre anys ja era conscient que la seva vida no era seva, que el seu destí l’havien escrit forces poderosíssimes que quedaven més enllà de la seva comprensió. Durant tota una setmana els vaig visitar per alimentar-los com vaig poder. Ells, per la seva banda, no van fer res. No es van moure de la casa, no van protestar per la seva sort, ni tan sols van somicar. ¿Què podien fer, de totes maneres? ¿Recordeu això que us deia fa un moment? Qui no té on anar, no fuig.

Sent la meva situació la que era, no entenc com vaig aconseguir trobar el valor per encarar-me a en Caesar i etzibar-li:

—Oprobi etern, això és el que mereix el nom dels yàmassis. Fins i tot les canilles de llops adopten la llopada d’una lloba morta! ¿Pot haver-hi res pitjor que arrencar la mare dels seus fills per deixar-los morir de gana?

Doncs bé, ¿voleu saber què? Encara que costi de creure, sí que hi havia una cosa pitjor.

Uns quants dies més tard va aparèixer una cosa insòlita a Pocotaligo: un carro amb dos europeus asseguts al pescant. D’entrada, com deveu imaginar-vos, la meva sorpresa va estar a l’altura de la meva alegria. En Zuvi Camesllargues sempre ha sigut un geni provocant compassió en els altres, de manera que m’hi vaig abalançar decidit a relatar-los la meva trista peripècia. Bé, només la part que m’afavorís, és clar; m’hi presentaria com un pobre europeu captiu i torturat, víctima d’aquells salvatges abjectes i pudents. (Naturalment, no els pensava explicar que la meitat de les monarquies d’Europa em volien penjar per traïdor, sediciós, insurrecte, rebel i uns vuit o nou càrrecs més castigats amb la pena última). Abans que aconseguís acostar-m’hi, però, em vaig adonar que coneixia un d’aquells individus: el barret de palla, les galtes vermelles per l’abús del gin… Era en Pierre, el capatàs esclavista, amb un company.

¿Què hi feia, allà? Ben aviat vaig tenir ocasió d’esbrinar-ho. Va baixar del carro fent glops d’un gerro, mig borratxo. Pel que semblava, havia canviat d’ofici. Ja no era capatàs d’esclaus, sinó el subordinat d’algun tractant.

—Ei, colla de malparits! —es va presentar molt amablement—. ¿On és en Caesar? Tinc pressa, collons. Porteu-me’l aquí.

En Caesar s’hi va presentar de seguida. Em va fer l’efecte que en Pierre no s’adonava de qui tenia al davant. Va ser desconsiderat fins a la grolleria, bròfec, ordinari i malcarat. L’indi el contemplava des de les seves altures hieràtiques, inexpressiu. Hauria pogut esclafar-lo amb un puny, però no ho va fer. I el que va passar aleshores encara em fa venir esgarrifances. Perquè en Pierre i el seu amiguet van anar a l’antiga casa de la Ploranera, hi van entrar i en van sortir carregant els tres nens com si fossin sacs de patates. Els van ficar a la caixa del carro i se’n van anar sense acomiadar-se.

Tot va ser tan sobtat, i alhora tan mancat d’humanitat, que em vaig quedar mirant el carro que s’allunyava, boquejant d’incomprensió. Els nens treien el cap per darrere la caixa, amb aquella seva mirada d’ocellets orfes. El carro va arribar al revolt i vaig perdre de vista tots tres infants.

Quan vaig reaccionar vaig anar de dret cap a en Caesar i li vaig dir:

—Tu ets la cosa que més s’assembla a un rei d’aquesta gent, ¿i així te’n cuides?

—La dona tenia deutes —va respondre en Caesar—. Quan els homes de la família se li van morir va saber que no podia pagar-los mai. Per això plorava; perquè sabia que tard o d’hora vindrien a emportar-se els seus fills com a pagament.

—S’enduen aquests infants als arrossars, a una cosa pitjor que la mort! I no has fet res per impedir-ho; res! Potser hauries hagut de deixar que la mare els matés.

En Caesar em va donar l’esquena i se’n va anar.

Si alguna persona d’aquest món pateix d’una falta de principis monstruosament immoral, és en Zuvi Camesllargues. L’únic que passa és que sento tanta repulsió per l’esclavitud com per l’aigua; és a dir, que la tírria que tinc als tractants i a l’esclavisme no és tant un atribut virtuós com una malaltia de l’ànima. La mort ens entristeix, l’esclavitud ens indigna. Aquest és un detall important; perquè d’una altra manera no m’hauria atrevit a empaitar en Caesar, agafar-lo per una espatlla i cridar-li:

—¿Per què no has esclafat en Pierre com un escurçó? ¿Per què?

Es va aturar. A vegades, per ofendre’m, li agradava explicar-me les coses en un to nítid i descarnat.

—Perquè en Pierre és l’enllaç que em porta els pagaments —va respondre.

Més tard vaig saber que aquella era una pràctica habitual dels carolins. Subornaven els cacics indis, pagant-los perquè mantinguessin l’ordre entre els seus. No calia ser gaire llest per entendre que, si passava alguna cosa que no era del gust dels fordekin, suspendrien els desemborsaments.

Vaig estar a punt de dir alguna cosa de tan irat que estava, tant com estupefacte, però en Caesar em va mirar i, amb aquella seva veu característica, que en comptes de paraules semblava que deixés anar pedres, em va comminar:

—Tais-toi —que significa «Calla».

I quan algú com en Caesar et manava que callessis, callaves. La seva actitud, de totes maneres, em resultava incomprensible. ¿Quin món era aquest en què els líders cobraven per sotmetre el seu poble? ¿Tan vil podia ser un home i tan estúpids els homes que tenia al càrrec?

Quan ets captiu dels salvatges, a l’altra punta del món, tendeixes a pensar que el gènere humà està regit per la putrefacció.

* * *

Recreant-se en les seves contradiccions, o com si volgués fer-me pagar la defensa que havia fet dels fills de la Ploranera, aquells dies en Caesar em va posar sota la supervisió d’un guardià molt peculiar: un nen.

Adéu a qualsevol esperança de fuga! ¿Com podia evadir-me, si em passava la nit entre les cames de la Mausi i els dies sota la mirada d’aquell marrec? I era un perfecte monstre, a sobre. Si apleguéssim Satanàs, Belzebub i Llucifer, i les seves sogres, i tots junts s’encarnessin en un sol cos, no en dubteu: adoptaria la forma d’aquell marrec.

No crec que tingués més de deu anys. Era impossible saber-ne l’edat del cert, perquè els yames no comptaven els anys i perquè era un orfe. Bé, això ho dic jo, perquè per als yames no existeix el concepte d’orfenesa. Quan els vaig demanar pel pare, em van respondre: «Ho som tots». I era ben veritat, perquè a aquell marrec no li faltava res; podia menjar i dormir a qualsevol casa de Pocotaligo, com si tots els habitants fossin parents seus, o refugiar-se a qualsevol falda perquè totes l’acollien com a mares. El cas és que ell anava una mica més lliure que els altres, i per això en Caesar va tenir l’acudit d’adjudicar-li la meva guàrdia i la meva propietat.

Un dia que era als afores de la ciutat, assegut al cim d’una penya des d’on podia contemplar el vigorós paisatge americà, melancòlic i meditabund, vaig veure que s’acostava un noiet, més aviat gras comparat amb la resta d’indis de la seva edat. Tenia els cabells untats amb un greix negre, cosa gens corrent en la canalla yama, i un pentinat amb trenes com les nenes europees, un fet que sí que era molt habitual entre els yames. Sostenia un os enorme, que devia ser la pota d’un cérvol. I em va dir:

—Tu, a partir d’ara ets el meu gos. —Va tirar l’os i va afegir—: ¿Què esperes, fordekin? Vés-lo a buscar. Vinga!

Jo aleshores encara no parlava el yama, però hi ha coses que són molt fàcils d’entendre. Per exemple, quan un galifardeu grassonet i cruel pretén que et comportis com un quisso. Com us podeu imaginar, i malgrat com em sentia d’atribolat, se’m va escapar una riallada tan forta que va separar dos núvols que hi havia a sobre. Allò va fer que el nano s’enfadés. Va anar a arreplegar l’os, va tornar portant-lo amb totes dues mans, i em va clavar un cop al cap fent-lo servir de porra! Bé, allò ja passava de mida. Vaig agafar el nano, el vaig girar d’esquena i tot seguit va sortir propulsat gràcies a un formidable cop de peu al cul, cortesia d’en Martí Zuviría. La penya des de la qual contemplava el paisatge era al capdamunt d’un vessant poc inclinat, cosa que va fer que el meu petit agressor rodolés pendent avall com una baldufa rebotida, bramant més d’indignació que de dolor mentre les trenes greixoses li voleiaven al vent.

No va ser un càstig desmesurat, trobo jo. Si el bo d’en Zuvi hagués calçat les seves magnífiques botes de cavalleria, tan negres com elegants, de la coça que li vaig clavar hauria arribat a la lluna. Però anava descalç, i més que picar-lo el vaig empènyer amb el peu. El vessant era tan suau com l’herba que hi creixia, o sigui que no es va fer gens de mal. En definitiva: segur que tothom estarà d’acord amb mi si dic que això era la mínima cosa que es mereix un marrec que gosa pegar a un adult desconegut, al crani i amb l’os d’un animal. Doncs bé, el que va passar va ser que el cos d’aquell dimoni nan va anar a parar just al mig de la plaça major de Pocotaligo. Quan el van veure, tots els homes i dones van deixar estar el que feien, van girar el cap i em van mirar fixament, immòbils com estàtues de carn. En realitat, aquí es va acabar la cosa. No em van amenaçar ni em van insultar. Simplement van ancorar els seus ulls en els meus. Però va ser un instant aterridor. Jo em vaig quedar on era, plantat a dalt de la penya, sense saber què em recriminaven ni per què. Aleshores va aparèixer en Caesar. Se’m va acostar amb el seu caminar pausat i majestàtic. Quan el vaig tenir al davant, em va assenyalar el nas amb un dit i es va limitar a dir-me amb el seu francès quasi perfecte:

—No tornis a fer això. Jamais.

En Caesar en persona havia encomanat a aquell monstre infantil l’elevada missió de vigilar-me tot el dia. A canvi de la seva dedicació podia disposar de la meva persona com li plagués. I en idioma yama «com li plagués» significava exactament això: «Com li plagués». Si volia tractar-me com a un gos més em valia bordar i remenar la cueta. ¿I quina part del cos humà, almenys del masculí, recorda una cueta? Vaig fer-ho, és clar; això i coses encara més denigrants. En cas contrari, aquell dimoni nan em pegava amb l’os de cérvol, o em submergia el cap al riu, només per gaudir del sa espectacle de la meva cara canviant de colors a causa de l’asfíxia. O, pitjor encara, em ficava en una rotllana de nenes, que es reien dels meus brams mentre els seus ditets indis em pessigaven els collons. (I tu no em miris així, fardassa austríaca. ¿Què et penses? ¿Que les dones són d’un natural més tendre i compassiu? Perquè si penses això és perquè no has conegut les nenes yames!).

¿Es pot odiar un nen? Jo tinc la meva pròpia resposta: a aquell diable nan i grassonet, i tant com sí! I pensar que el meu bon amic Rousseau creia tan intensament en els miracles de la pedagogia! Perquè les meves mortificacions es van veure encara més agreujades per la manera peculiar que els yama tenien d’educar la canalla.

Aquí haig de dir que aquella estranya forma de reaccionar que van tenir els yama quan vaig fúmer una puntada de peu al cul d’un nen va ser més producte de l’estupefacció que de la indignació. Encara que costi de creure, els yama senzillament no peguen als seus fills. Per a ells un acte així no és producte de la maldat, sinó més aviat de la bogeria. De fet, ni tan sols els renyen. En Caesar, tot i l’autoritat que tenia, no el vaig veure mai alçant la veu a un marrec. Al món yama els nens són els reis. Aquí la meva benvolguda i horrorosa Waltraud em recorda que aquella mateixa societat tan amant dels infants va mirar cap a una altra banda quan un tractant se’n va endur tres cap a un destí espantós; i, per una vegada, haig de donar-li la raó. Jo vaig arribar en el moment just en què el món carolí exacerbava fins al límit les contradiccions yama. I la desgràcia era que aquella concepció de la infància posava el meu destí a les mans dels capritxos d’un bordegàs de deu anys. ¿I voleu saber el pitjor de tot? Doncs que això no era tot.

Un dia veig el causant dels meus turments, aquella boleta de greix demoníaca, assegut en un tronc i plorant a raig fet. Per algun motiu que jo desconeixia, aquell nano era víctima, tot sovint, dels altres nois, que el mortificaven si fa no fa com ell a mi. Com us deveu imaginar, el sentiment més delicat que em va inspirar aquella bella estampa va ser el de pensar «Fote’t, monstre». Però en aquell moment va aparèixer per allà un avi que em va dir:

—Escolta, tu! ¿Què li has fet, al meu avi?

Vaig pensar que no ho havia entès bé. Els meus coneixements de l’idioma yama encara no devien ser prou bons, perquè, que jo sàpiga, no pot existir ningú de seixanta anys amb un avi de deu.

—¿Què diu? —vaig respondre.

—Sí, tu! —va insistir aquell home—. En Caesar diu que ets el seu esclau fordekin. ¿I així el cuides? ¿Què li has fet, al meu avi?

I amb el bastó que portava em va començar a tustar les costelles.[15]

Diria que va ser l’única vegada en què vaig estar a punt d’enfonsar-me en la desesperació. Era a l’altra punta del món, captiu i entre enemics, sí, però és que a més a més havia anat a caure en mans d’una trepa d’autèntics llunàtics. Allà semblava d’allò més normal que els vells tinguessin avis que encara no sabien treure’s els mocs del nas. I encara pitjor: com que aquell nano era el meu vigilant, se suposava, invertint el principi, que jo havia de vetllar per ell, i que qualsevol cosa que li passés seria responsabilitat meva. Això que us deia: aquell dia em van venir ganes de tirar-me daltabaix d’un cingle i enllestir.

El captiveri, però, té un gran avantatge: ens fa tornar pacients, tant si ho volem com si no. I així, ho volgués o no, vaig haver de començar a dedicar tot el dia a aprendre el seu idioma, encara que només fos per evitar bastonades. També vaig aprendre que la millor estratègia consistia a mantenir-me tan lluny com pogués del meu torturador infantil, aquell «avi» inversemblant. Qui no et veu no et pot maltractar. Aquesta lògica tan diàfana em portava a recloure’m a la tenda de la Mausi, que va començar a tractar-me una mica més bé, perquè ja no havia d’ordenar-me que la muntés; per justificar la meva indolència respecte a sortir de casa, era jo qui li sol·licitava que ens fiquéssim sota les flassades de vaca. Jeia al seu costat i sant tornem-hi, i entre rebolcada i rebolcada practicava la llengua yama. Hi ha una vella dita segons la qual la millor manera d’aprendre un idioma és tenir una amant amb qui t’agradi parlar-hi i un cap que t’obligui a parlar-hi.

Doncs jo tenia totes dues coses: una dona índia que es deia Mausi, o «Flor sense pètals», i un milhomes horrible que, per més absurd que pugui semblar, tothom anomenava «Avi».

* * *

Que entre els indis yames el ritme del temps fos tan diferent no significava que en Caesar m’hagués oblidat. De cap manera. Un dia, abans que comencés a clarejar, em va despertar d’improvís.

—Prepara’t. Ens en anem.

Tenia una forma molt lacònica d’expressar-se. ¿Anar-nos-en? ¿On? ¿I qui? En Caesar només et deia el que necessitaves saber i quan ho necessitaves saber. Vaig veure que la Mausi preparava l’equipatge. Allò evidenciava que l’ordre de viatge la incloïa. Vaig sortir de la casa. L’única cosa que indicava que es feia de dia era una franja de claror ataronjada a l’horitzó. Algú havia preparat quatre muntures. Van cedir-me un cavall del costat del d’en Caesar. La Mausi va pujar en un altre. ¿Per a qui estava reservat el quart? Sorpresa: per a l’Avi. Vaig protestar.

—¿Aquest dimoni nan també ve?

En Caesar va fer una estrebada a les regnes.

—Està gras —va dir—. Amb nosaltres s’aprimarà.

Jo vaig preguntar, tot ofès:

—Després de mesos retingut i esclavitzat, ¿seria demanar massa que algú m’expliqués on anem i per què?

En Caesar em va mirar; i, fent servir el to de qui anuncia que se’n va a fer una alegre passejada pel camp, va dir:

—A preparar la guerra contra els carolins. Conquerirem les seves ciutats i hi calarem foc fins a convertir-les en una muntanya gegantina de runa. —I va afegir—: Així ens deslliurarem per sempre més d’ells i dels seus esclavistes.

Vaig empassar-me la saliva, és clar. I vaig comprendre moltes coses: la seva passivitat davant dels abusos, el seu mirar cap a una altra banda. Per això en Caesar no havia aixecat la mà contra en Pierre ni havia impedit que s’emportés els tres fills de la Ploranera! Senzillament perquè encara no tenia el pla prou madur, i no volia revelar-lo a l’enemic amb una acció tan justa com inútil. El que jo havia jutjat com indiferència i vilesa era en realitat estoïcisme, fingiment i planificació.

I, malgrat tot, això no alterava gens l’essència dels fets: que aquell tros d’indi estava boig, rematadament boig. Una trepa de salvatges arreplegats no podia expulsar l’Imperi britànic d’una de les seves colònies. No, el món no funcionava així. I, per a desgràcia meva, el que va afegir, mirant-me fixament amb els seus ulls verds, va ser:

—I tu, que saps assetjar places fortes, seràs el meu instrument. Per això encara ets viu.

Quan vaig sentir allò, la cara em devia empal·lidir com si fos de calç. La primera reacció que vaig tenir va ser fer un bot, irat, sobre el llom del cavall.

—No pots assaltar fortaleses britàniques com si fossin niuets de castor! —vaig al·legar—. No tens artilleria, ni sapadors, ni instrumental de setge.

—Ho faràs —va ser la seva concisa resposta—. Si fracasses et tornaré a les graelles on et volien coure.

Estava perdut. Quan comencés aquella guerra i corregués la veu que un europeu combatia al costat dels indis, no hi hauria cap lloc a tot Amèrica on em pogués amagar. I, en tot cas, si no em mataven els carolins em matarien els yames mateix, perquè el que em demanaven era un absurd, un impossible. Conquerir les ciutats angleses de Carolina del Sud! ¿Per què no em demanava que m’enfilés a la lluna amb una escala? Per acabar d’animar-me, la Mausi va dir al seu germanastre:

—¿I aquest fordekin t’ha d’ajudar a guanyar una guerra? Doncs anem bé. Si és tan bon guerrer com amant, val més que l’enviïs a l’enemic. Segur que els fa una bona destrossa.

Vam sortir de Pocotaligo d’incògnit. Tota la ciutat dormia a les seves casetes de canyes i argila sense finestres. I ens en anàvem amb bons cavalls, molt bons cavalls. Una muntura entre les cames! Naturalment, el primer pensament que vaig tenir va ser fugir a galop tirat. Però la Mausi va intuir el que pensava i just sortir de Pocotaligo va acostar la seva muntura a la meva i em va dir:

—Si proves de fugir, en Caesar et clavarà una llança entre els omòplats.

Aviam, potser la memòria em fluixeja una mica, perquè una índia segurament no faria servir la paraula «omòplats», però us asseguro que la idea era aquesta. I la Mausi la transmetia molt bé. I, com que en Zuvi és més covard que una hiena coixa, aquí es van acabar els meus projectes de fuga.

Vam viatjar dues setmanes en direcció al nord-oest; o potser van ser tres, ja no me’n recordo. (Tinc noranta-vuit anys, fardassa! A la meva edat s’obliden alguns detalls). Quan queia el dia senzillament ens aturàvem allà on ens trobava el crepuscle. Els cavalls arrossegaven una mena de trineu on carregàvem l’equipatge, que incloïa pells i pals. Amb aquests estris tan bàsics, la Mausi i l’Avi s’espavilaven per aixecar una mena de tenda on passar la nit, i ho feien en un tres i no res! Durant tot el viatge la meva única ocupació real, a part de moure el cul, va consistir a continuar aprenent la llengua yama; bé, i dormir amb la Mausi. Que passéssim les nits tots quatre plegats, per cert, no era cap obstacle perquè el bo d’en Zuvi continués complint les seves obligacions d’esclau. Ja sabeu quines vull dir. Després de tota una jornada muntant a cavall no tenia gaires ganes de muntar una índia, però si feia el ronsa en Caesar em dirigia una de les seves mirades d’emperador ofès. Us asseguro que amb això n’hi havia prou perquè el soldadet que els homes tenim entre les cames es posés en posició de ferms! Ave, Caesar, els que han d’engendrar et saluden! (És un acudit molt dolent, ja ho sé, però posa’l de totes maneres).

En cap moment se’m va acudir demanar a en Caesar pels detalls del nostre llarg viatge. ¿Pensava preparar una guerra? ¿Què volia dir això? I, en tot cas, ¿quina relació podia haver-hi entre viatjar i viatjar un dia darrere l’altre en direcció nord-oest i organitzar una guerra entre yames i carolins? Ja coneixia en Caesar prou per saber que seria inútil demanar res; no em respondria. L’única cosa remarcable que va passar durant el trajecte, que a mi se’m feia etern, va ser una conversa que vaig tenir amb en Caesar mateix. La causa va ser aquell esguerro de deu anyets.

El nano s’havia aficionat a ficar-me ortigues pel cul. Esperava que m’adormís, i aleshores ho intentava. Dic «intentava» perquè no va aconseguir-ho cap vegada. M’havien educat a Bazoches, i ho havia fet un home el lema pedagògic del qual era «Mentre siguis viu has d’estar atent, i mentre estiguis atent seguiràs viu». No seria un tap de bassa grassonet qui faria anar en orris tot el meu aprenentatge. Tot i endormiscat, era capaç d’ensumar els seus passos i la seva proximitat. Simplement l’engrapava pel canell, el desarmava i tirava les ortigues fora de la tenda. Així una vegada i una altra, fins que el nano es cansava i s’adormia.

En Caesar ho va veure. I una nit, quan en Mausi i l’Avi ja clapaven, em va demanar:

—Ni tan sols els millors guerrers yames estan tan atents. ¿D’on has tret aquesta habilitat?

—Em va educar un home —vaig respondre— que tenia com a lema «Un guerrer ha d’estar atent fins i tot quan dorm».

—I això ¿què té a veure amb el teu ofici de construir, defensar o atacar fortaleses?

—Tot —vaig respondre.

En Caesar no va dir res més. Però escoltava, estirat al racó més fosc de la tenda. I el seu silenci em va fer entendre que m’ordenava que continués parlant. Allà fora, en la foscor dels boscos americans, els llops udolaven una trista simfonia. Aquell dia, després de cavalcar quinze hores i ejacular dues vegades, em sentia més cruixit que mai. Potser per això, dominat per la tristesa, em vaig sincerar.

—Sóc enginyer. A un crit meu les roques adquireixen formes esveltes i indestructibles. Puc crear estrelles de pedra tan monumentals que cap cel podria contenir-les. Sóc enginyer. —Vaig callar; però un instant després vaig prosseguir, no sé per què—. Vaig fer ús de tots aquests coneixements, els vaig posar al servei de la causa més noble que pugui existir: defensar una petita nació agredida per un tirà boig, una nació que, a més a més, era la meva. Però vam perdre. Van matar-me la dona i el fill. Per això, en nits com aquesta, dormint enmig de la foscor i entre ferums salvatges, separat dels llops per una prima paret de pells sense adobar, penso: «Martí, ¿de què et van valdre tots els teus coneixements si no vas poder salvar la teva gent?». —Vaig girar-me i vaig mirar els ulls verds d’en Caesar, que m’observava sense jutjar ni parpellejar. Vaig somriure sarcàsticament i vaig concloure—: Però ara ja sé de què em va servir sotmetre’m a totes les disciplines i seguir tots els aprenentatges. Per fi entenc de què em va servir pujar al capdamunt de la piràmide humana, fer-me amb els millors, els homes més savis i més bons. Tots aquests esforços, al capdavall, han demostrat que tenien una utilitat suprema: impedir que un marrec et fiqui ortigues pel forat del cul.

No vaig plorar. Em vaig submergir en un estrany malson en què s’alternaven tres escenes curiosíssimes: una plaga d’escorpins blancs, en un nombre incomptable; el meu cos caient en un pou de fondària infinita, cilíndric i abissal, i cinc-cents morters gegants bombardejant una urbs de verges compungides.

En Caesar sempre va ser un enigma humà. Quan vam sortir de Pocotaligo no va poder fer servir unes paraules més nítides i concises: «Sortim a preparar una guerra contra els carolins». Tot i així, tres setmanes més tard els seus propòsits continuaven sent tan foscos com en el moment de sortir. D’altra banda, en nits com aquella la seva manca de xerrameca resultava d’allò més eloqüent: sabies que t’escoltava, que era una mena d’orella universal.

Ai, em deixava una cosa: aquella conversa amb en Caesar va ser la primera que vaig tenir íntegrament en idioma yama.

* * *

Al cap d’uns quants dies vam arribar a un paratge inversemblant. Diguem aquí que la meva sorpresa va ser colossal perquè feia dues jornades, just des de la nit de la meva xerrada amb en Caesar, que tenia unes febres poc virulentes però esgotadores. Durant l’últim tram del nostre viatge, doncs, no vaig cavalcar, sinó que em desplaçava estès sobre un dels trineus en què portaven les provisions. La meva benvolguda i horrorosa Waltraud, que entén tant de l’ànima humana com dels misteris d’Eleusis, em demana a què es devia aquella febre sobrevinguda. ¿I bé? ¿Que no has sentit parlar d’una cosa anomenada melancolia? ¿O què et penses que pateix algú a mig planeta de distància de casa, derrotat, esclavitzat i arrossegat per la Història, amb majúscula? La tristesa em va pujar al cap i em vaig sentir enfebrit.

La qüestió és que quan vaig obrir els ulls el paisatge havia canviat. Aquell terreny boscós, identificable per a la meva memòria europea, s’havia convertit en una planura tan verda com infinita. No me’n sabia avenir. Al principi vaig pensar que la febre, en comptes de remetre, m’havia augmentat fins al deliri. Però no, m’envoltava una gespa natural que cobria una plana de suaus baixades i pujades. I el paisatge s’obria tant, fins a extrems tan distants, que els ulls no podien abastar aquelles amplituds i embogien. Ai, aquella praderia! Us asseguro que, en la seva llarga vida, el bo d’en Zuvi ha vist coses grans, molt grans, però cap de tan gran com la planura americana. Més gran que un oceà, que dos oceans. I amb un afegitó dulcificant: el mar és ple d’aquell collons de mar salada, que no serveix per a res, mentre que la planura sembla feta per ajeure’s a qualsevol lloc, mirar com passen els núvols i ser feliç. La praderia americana és l’amabilitat del món.

Vaig abandonar el trineu d’un salt. Vaig sofrir una inqualificable eufòria d’esperit. Qualsevol lloc em semblava bo; no, més encara: perfecte. Els meus peus descalços no haurien pogut desitjar un repòs més flonjo que aquella herba d’un pam d’alt. Una herba austera, acollidora, molla de la més neta de les rosades. Vaig començar a córrer cridant d’alegria, amb els braços oberts al vent. Sanctus, sanctus, sanctus. No vaig pensar mai que aquella salmòdia es pogués aplicar a un paisatge.[16]

I ara permeteu-me una reflexió que justifiqui tanta alegria. Perquè aquella actitud esbojarrada tenia una explicació més profunda, ancorada en la meva experiència vital.

Com a enginyer m’havien educat per veure els paisatges amb relació a la poliorcètica, és a dir al meu ofici com a constructor o destructor de fortaleses. Davant d’un avenc o d’un cingle, d’un congost o un engorjat, la ment se m’activava tota sola, i fins i tot contra la meva voluntat començava a dissenyar fortaleses imaginàries, fantasioses. Però allà no hi havia res per defensar o atacar i, per tant, res que es pogués considerar objecte de guerra. El paisatge abolia la meva professió d’enginyer i les meves obligacions com a tal. O dit d’una altra manera: era en un entorn que m’eximia de ser jo mateix. El que tenia davant dels ulls era més que una praderia immensa; era la pau. Vaig caure de genolls, abolit de mi mateix, i per primera vegada vaig dir-me: «No podràs oblidar mai la caiguda de Barcelona, però a partir d’avui ja és el passat». I vaig plorar. És estrany dir-ho, però el que em va curar de la guerra d’Espanya no va ser cap beuratge màgic, sinó l’element més apocat i humil de l’ordre natural: l’herba.

En Caesar, encara a dalt del cavall, es va acostar a la meva pobra persona agenollada i anhelosa. Mentre anava girant al voltant dels meus plors, va dir:

—Es nota que has rebut ferides en la teva vida anterior; tan fondes i greus que, en comparació, la teva mitja cara arrencada és una esgarrapada i prou.

Com que no m’agradava que parléssim de les meves interioritats, vaig desviar la qüestió. En Caesar no deixava de ser el meu captor, i vaig protestar amb un gemec d’indignació.

—Estic tip de viatjar! ¿On anem? I sigui on sigui, ¿quan hi arribarem?

—Ja hi hem arribat —va ser la seva sorprenent resposta.

Molt a prop d’on érem hi havia un riu, un curs d’aigua enmig d’una immensitat verda. Fluïa seguint uns meandres pronunciadíssims, unes esses d’aigua dolces i lentes. El riu es bifurcava i poc més enllà els dos braços es retrobaven, amb la qual cosa creaven una petita illa en forma de cacauet, no pas més gran que la parcel·la que haurien ocupat quatre cases. Ens hi vam arribar, i va ser en aquest illot fluvial on la Mausi, amb la meva ajuda, va aixecar la tenda. Vam arreplegar llenya, vam agrupar els cavalls. Quan va arribar la nit vam encendre una foguera, vam cuinar i vam sopar. Sobre els nostres caps s’apinyava una munió d’estrelles, i semblaven tan a prop que em veia capaç d’atènyer-les d’una escopinada. Aquella nit, doncs, la nostra petita illa va esdevenir un refugi feliç. Vam dormir tots quatre a la tenda de pells, junts i sentint-nos envoltats per la barrera protectora del riu. I el riu, en el seu discórrer, ens arribava a les orelles com el murmuri d’un cor d’infants.

* * *

Els primers dies, la nostra estada a l’illa em va semblar d’una falta de substància aclaparadora. És cert que el paisatge era d’una bellesa esglaiadorament simple i d’uns aires no respirats mai, i que quan inflaves els pulmons tenies la sensació que amb un parell d’alenades et podies estalviar de sopar; però, comptat i debatut, ¿què hi fotíem, allà? La meva impaciència va acabar alterant la Mausi, que em va etzibar:

—Pressa; els fordekin sempre teniu pressa. Mentre veníem et queixaves que no arribàvem, i ara que per fi acampem et queixes perquè hem arribat. —Va fer un gest amb el braç assenyalant tot al seu voltant—. Mira l’herba. ¿Que la sents queixar-se? Té brins innombrables, i tu ets un de sol. ¿Què et fa pensar que tens més raó que la praderia sencera? —I va reblar—: ¿Per què no et limites a seure i a tancar aquesta boca tan grossa que tens? Almenys deixaràs de molestar-nos.

La meva benvolguda i horrorosa Waltraud simpatitza extraordinàriament amb la filosofia de la Mausi. A mi em semblava una manera de veure les coses més aviat pueril, però el fet és que tres dies més tard hi va haver canvis. Gent.

Al principi van ser un parell de vells genets. Indis, és clar. Van arribar a l’illa i van baixar de les muntures, sense ni tan sols mirar-me, fent cas omís de mi com dos fantasmes solitaris, o com si l’espectre fos jo. En Caesar els va saludar amb gravetat. Van entrar a la tenda i hi van fumar les seves pipes pudentes, van xerrar i després van cantar hores i hores. («Xixi-iaé! Xixi-iaé!…». Els indis canten fatal, us ho asseguro. Poden passar-se hores i hores bramant com morses ferides amb arpó). Els dos avis se’n van anar al cap de no gaire. Van muntar en silenci i amb aquell aire propi dels intrigants que estan a punt de passar a l’acció. A la visita següent van arribar tres homes a cavall no tan vells, i a la següent dos homes més: un pare i un fill. Es tancaven a la tenda amb en Caesar i vinga fer-la petar. La Mausi es referia a tots aquells homes amb una paraula espanyola, i per tant molt comprensible per a mi: «Caciques».

Aviam; potser en Zuvi Camesllargues no ha sigut el cervell més brillant de la seva època, però que em matessin si allò no era una cimera diplomàtica en tota regla. I no m’agradava gens ni mica. Enteneu-me: el que no m’agradava era que el bo d’en Zuvi estigués enmig d’aquell merder de dimensions imprevisibles. Perquè ho era. Tota aquella gent no eren gent qualsevol. Podies veure’ls l’orgull, la barbeta aixecada i el to d’igual a igual amb què s’adreçaven al seu amfitrió, en Caesar. Per més isocràtiques que fossin les nacions índies, aquells individus que ens visitaven segur que tenien algun ascendent sobre els seus. Cacics, en efecte; així anomenaven els espanyols els caps indis, una paraula que s’havia estès per tot Amèrica.

La meva benvolguda i horrorosa Waltraud, que és més xafardera que les rentacalces de la reina, em demana de què parlaven els indis amb el seu amfitrió. Però ¿que no ho entens, ximpleta meva? No costava gens veure que en Caesar estava forjant una coalició índia tan àmplia com fos possible. I era justament això el que em causava pànic. He conegut enginyers i artillers, he conegut genets de totes les cavalleries i oficials de centenars de regiments, i puc assegurar-vos, sense cap mena de dubte, que les armes més mortíferes no són els canons, els fusells o els sables. Els pitjors assassins d’un arsenal sempre seran els diplomàtics.

Deixeu-me que matisi una cosa sobre la política índia: no tenen reis ni governants. No paguen impostos ni reten tributs. Només deuen obediència a la família i, per tant, les veus més autoritzades són les més experimentades. Els yama respecten la senectut com a consellera. Però l’ascendent dels vells no va gaire més enllà. No gestionen cap erari públic, perquè no existeix, i el seu poder es limita a dirimir trifulgues a manera de tribunal venerable. Entre els yama és impossible exercir cap mena de poder absolut.[17] És a dir, els grans personatges yama no devien el seu ascendent al fet que dirigissin alguna institució de govern, sinó a un prestigi personal que s’havien de guanyar dia a dia.

Per això era tan notable l’existència mateixa d’un Caesar. Figura excepcional, devia el seu carisma al fet que s’havia fet respectar en tots els àmbits de la vida yama. Era un guerrer valent, un magnífic orador, un diplomàtic de primer ordre (com estava descobrint) i un líder religiós (com vaig acabar descobrint al final de la meva estada en aquella illeta). Si fa no fa, ves per on, com el Iulius Caesar històric, que era Pontifex Maximus, senador, Imperator i Dictator alhora. I aquí afegiré una cosa sobre la Mausi, la meva amant i la germanastra d’en Caesar.

Va resultar que la seva presència a l’illa tenia poca cosa a veure amb la vida domèstica. Jo ja havia vist que entre la Mausi i en Caesar hi havia una intimitat molt marcada, que mentre no vaig dominar la llengua yama vaig atribuir al seu vincle fratern. Quan vaig aconseguir entendre’ls, però, vaig descobrir que la Mausi exercia de consellera política. I no només això; la Mausi es permetia reprendre en Caesar, criticar-lo, censurar-lo i fins i tot vituperar-lo. Sempre m’han agradat les dones amb caràcter; però no tant, carai! Una vegada em vaig atrevir a demanar a en Caesar per les llibertats que permetia a la seva germaneta.

—¿Per què li demanes consell si no pensa com tu?

—Perquè no pensa com jo —va respondre.

La seva principal discrepància no era sobre la conveniència o no de fomentar una revolta índia, sinó sobre l’estratègia a seguir. Per a la Mausi, la finalitat de la guerra contra els fordekin havia de ser el retorn a les arrels yama. En conseqüència, deduïa que els yama no guanyarien aquella guerra sent menys yama, sinó més, unint tots els indis pel que tenien en comú enfront dels seus opressors transatlàntics. Com és fàcil d’endevinar, en Caesar ho veia al revés: les contínues derrotes índies davant dels europeus l’havien convençut de la necessitat d’utilitzar els coneixements i les tàctiques dels carolins. Com va dir Ovidi: «El que cal és aprendre, encara que sigui de l’enemic». Hi tornaré. Però diguem aquí que aquella faceta de la Mausi va fer que comencés a mirar-me-la d’una altra manera.

Per desgràcia, conèixer el món dels meus captors no em feia sentir més segur. Al contrari: sabia que em trobava enmig d’esdeveniments que amenaçaven d’engolir-me sense que pogués fer gaire cosa per evitar-ho. Però aquella nit, per primera vegada, vaig descarregar l’angoixa que sentia com un vaixell el llast. La Mausi tenia raó: ¿per què amoïnar-s’hi tant? Més valia ser com un bri d’herba, viure de cara al vent sense pensar en el dia en què el destí podia trepitjar-nos. Sí, recordo aquella nit: quan vaig entrar a la tenda tots dormien, la Mausi també. Vaig observar-la amb una mirada renovada. Els cabells negríssims, la pell nua, només coberta per una flassada d’ós. Era increïblement bonica. Em vaig ficar sota la flassada, i l’escalfor que desprenien els nostres cossos em va fer recordar que en aquella abraçada hi ha el principi de tot allò que és humà.

L’endemà al matí, en Caesar em va dir de cop:

—Aixeca una altra tenda a l’extrem oposat de l’illa. Hi dormireu tu i la Mausi.

Vaja; pel que semblava, la nit anterior en Caesar no estava tan adormit com jo em pensava. Però ho havia fet dotzenes de vegades amb la seva germanastra, i davant seu mateix, sense que ell mai hi dediqués cap comentari. L’hi vaig fer veure. ¿Per què volia que ara dormíssim junts i apartats?

—Perquè quan t’ajuntes amb ella ja no ho fas com un esclau.

Comporta’t com un home lliure i seràs un home lliure. Caesar dixit.

* * *

De manera que la Mausi i jo vam aixecar una tenda al segon gep de la nostra illeta en forma de cacauet. Mireu, jo sóc dels qui s’estimen més no fer-se reflexions sobre l’amor. ¿Que per què? Doncs perquè sempre són tristes. Vegeu sinó: mentre vaig ser un esclau, en Caesar sempre va haver de mantenir mig ull obert per vigilar-me; ara, el meu escarceller era l’amor.

Començava a sentir-me tan bé al costat de la Mausi que la idea de la fuga se’m feia cada vegada més difícil. No tenia on anar, enamorat o no, i posats a esperar una hecatombe era preferible fer-ho al costat de la meva morenassa yama. I aquí fes l’esforç de deixar una cosa molt clara, benvolguda i horrorosa Waltraud meva, i aquesta cosa és que la convivència mateixa, encara que sigui forçada, tendeix a crear llaços d’afecte. Entre visita i visita d’un cacic s’estenia un lapse de temps indeterminat, que omplíem amb distraccions i esbargiments. A la Mausi, per exemple, li va donar per fabricar una mena de forn, un forat a terra amb parets de pedra que després va cobrir amb troncs. Era difícil saber quin ús pretenia donar-hi, més que res perquè, si m’hi acostava, la Mausi i l’Avi em feien fora a crits i empentes. Jo no entenia res.

Fins i tot les meves relacions amb aquell marrec espantós van millorar. Era inevitable: el paisatge ens empenyia al joc, i ens empaitàvem i ens rebolcàvem sobre l’herba com si fóssim dues criatures. I en Caesar l’havia encertat: la praderia va ser molt beneficiosa per a l’Avi. Corria amunt i avall com un poltre esbojarrat, de tal manera que l’exercici va fer que s’aprimés molt, moltíssim. I un dia, la nostra enemistat eterna va esdevenir amistat; de cop i volta, tal com sol passar en les relacions amb nens.

Els indis no saben nedar. Aquest principi general és aplicable tant a la canalla com a la gent gran. Imagineu-vos, doncs, la sorpresa de l’Avi quan va veure les meves alegres, segures i despreocupades braçades pel riu.

—Va, vine —li vaig dir—. ¿Que no sóc la teva muntura? Doncs puja a cavall meu mentre travesso el riu.

Ens vam passar el dia a l’aigua, i a partir d’aleshores l’Avi ja no va pensar més a ficar-me ortigues pel cul, sinó només que l’ensenyés a nedar. Com que les nostres relacions milloraven, un vespre em vaig atrevir a demanar-li una cosa.

La Mausi, l’Avi i jo sopàvem mentre en Caesar era a la primera tenda mantenint relacions diplomàtiques amb uns capitostos que ens visitaven. Entre mos i mos, vaig demanar al nano:

—A casa els altres nois sempre et pegaven. Digue’m, Avi, ¿a què es devia aquest comportament?

Es va posar dret, irritat de sobte, em va tirar a la cara la seva escudella de terrissa i va sortir corrent.

—Però ¿què he dit? —vaig demanar, a manera d’excusa.

—Que arribes a ser encantat! —em va engegar la Mausi—. En Caesar assegura que ets un gran observador. Doncs no ho sembla!

I com que jo continuava sense entendre-ho, va exclamar:

—L’Avi és com tu! Un fordekin!

¿Com podia ser que no m’hagués adonat abans de la seva autèntica naturalesa? Bé, en Martí Zuviría també té els cabells negres, i podria passar per un indi. Amb l’Avi passava una cosa semblant. Vaja, vaja… Mentre hi pensava em va resultar més fàcil entendre la seva crueltat a Pocotaligo; pegant-me, martiritzant-me, només pretenia demostrar als qui considerava seus que no érem iguals, que ell era un yama autèntic.

La meva benvolguda i horrorosa Waltraud m’adverteix que no tenim temps per a digressions. Si en tinguéssim diria el següent: que entre els yama l’adopció i el segrest d’infants vénen a ser una mateixa cosa. Sabeu molt bé que ells són pocs, mentre que els carolins són més i més cada dia, de manera que robar nens es considera una acció legítima, benèfica i admirable. Els infants segrestats i els propis creixen barrejats, sense distincions ni privilegis, i les maleses sofertes per l’Avi s’han d’entendre com una cosa normal en les colles de canalla de tot el planeta.[18]

Sigui com sigui, les nostres relacions havien millorat moltíssim. Ens passàvem el dia al riu, xipollejant i jugant. Aquells dies em van fer descobrir que el sentiment paternal sorgeix de la inevitabilitat: qualsevol qui abracés aquell cosset moll i indefens sentia el deure de protegir-lo. Dels elements. De la ira dels homes. Del destí.

Però sóc injust amb els meus yama. Aquell mateix vespre, per fi, vaig aconseguir entendre a quin ús havia dedicat el seu forn la Mausi. Ella mateixa em va anunciar:

—Tenim un regal per a tu. L’Avi ha insistit a ser ell qui te’l doni.

I el nano se’m va acostar amb una màscara entre les mans; una preciosa màscara de ceràmica yama cuita al forn, i que ara cobriria la meva mitja cara destrossada. Us recordo que durant tot el meu captiveri entre els indis havia ocultat la part esquerra de la cara amb una patètica tela de sac. La màscara de la Mausi estava amorosament pintada de colors, i fins i tot hi havien dibuixat mig llavi. Me la vaig posar. Era lleugera, còmoda i protectora. I encaixava en l’ominós buit de la cara com una clau al pany. Em vaig emocionar.

—Fins i tot adormit estic atent —els vaig dir—. ¿Com heu pogut prendre mides tan exactes de la meva mitja cara sense que me n’hagi adonat?

—No ens ha calgut —va respondre la Mausi—. Després d’haver-te petonejat la cara tantes i tantes vegades te la conec prou bé.

I ara, més de set dècades després, permeteu que recordant la frase anterior torni a emocionar-me. Mausi, la meva estimada yama. Vaig ser estimat sense haver-ho demanat i sense saber que era estimat. ¿No és aquesta l’expressió sublim de l’amor? (No posis que de tant ploriquejar els mocs em cauen al cafè).

Encara vam passar unes quantes nits més a la illeta fluvial. Nits felices. Al voltant de la foguera, amb la Mausi al costat i l’Avi a la falda. Els explicava coses sobre les estrelles, meravelles que m’havia explicat el marquès de Vauban. Els assenyalava, allà dalt, la constel·lació de Lepus, que tenia forma de fortalesa italiana, i la d’Arcturus, que feia pensar en un bastió pentagonal. Els vaig explicar que allà, més al sud de l’equinocci, hi havia Veanta, que semblava una Trinxera d’Atac perfecta. Bé, la veritat és que la Mausi i l’Avi no entenien absolutament res de poliorcètica, però això tant li feia; el que comptava era que miràvem el cel abraçats, tots tres, fins que s’adormia. A vegades les coses més significatives de les nostres vides són detalls que en el seu moment ens semblaven trivials. Per exemple: en el seu moment no m’hi vaig fixar, però ara recordo la respiració de l’Avi, agafat al meu coll com un mico; sí, recordo aquell aire dolç i calent que el seu nassarró de nen exhalava contra el meu coll.

¿Què és el que realment uneix uns éssers humans amb uns altres? I em refereixo a aquell engrut superior, a aquell anhel que ens impel·leix a seguir junts. Repeteixo: ¿quina és la substància principal que ens fa traçar, i travessar, aquella ruta infinita que transmuta un desconegut en un familiar? ¿Què converteix una dona en muller, un nen en fill? ¿El desig, la descendència? No. ¿Els sacrificis èpics, els actes d’amor cridaners? Tampoc. Deixeu-me que us ho digui: les menudeses.

El sexe d’un home penetra el sexe d’una dona una vegada, cent vegades, i no significa res; però una matinada, quan ens despertem, veiem la cara d’aquella dona pensant en alguna cosa banal i llunyana, li veiem els dits pastant una senzilla coca de blat de moro, i de cop l’estimem. Sí, comencem a estimar-la, i el nostre amor és més cert que si haguéssim ofert mil juraments als déus lars.

Podem ensenyar un infant a caminar, a nedar, o fins i tot podríem ensenyar-lo a volar, i això no ens convertiria en pares, perquè un instant, per més feliç i elevat que sigui, no és res. Fins que un dia, després de milers de menudeses compartides, passa alguna cosa, insignificant en aparença: un infant yama, que com tots els yames coneix la norma segons la qual un infant només pot demanar un ganivet al seu pare, te’l demana a tu. I tu, per descomptat, l’hi allargues. I aquell mànec, compartit durant un segon pels teus dits i pels seus, converteix l’un en fill i l’altre en pare. No estimem un fill perquè siguem pares; som pares perquè estimem un fill.

En fi, ja n’hi ha prou de melancolies. Això va ser quasi tot el que va passar a la nostra illeta d’enmig de la praderia. Però el bo d’en Zuvi Camesllargues no era curt, i no feia falta ser cap geni per entendre que en Caesar havia estat travant una aliança índia de magnituds colossals. I, com tothom sap, les aliances sempre es creen contra algú.

La meva benvolguda i horrorosa Waltraud em recorda que estic acabant el capítol i encara no he explicat aquella anècdota del tiet d’en Caesar. Heus-la aquí.

Quan en Caesar era un jovencell, el seu tiet se’l va emportar a la praderia. I li va donar una ordre tan curiosa com absurda: que mirés al seu voltant i, de tots els brins d’herba, triés el més alt i vigorós que fos capaç de trobar. En Caesar va buscar una mica, finalment en va agafar un i el va posar a la mà del tiet.

—¿T’ha costat gaire arrencar-lo? —li va demanar el tiet.

En Caesar va riure; evidentment que no. I el tiet li va dir:

—Ara arrenca el prat.

Aquesta és l’anècdota que us deia.

És bona, ¿oi?

* * *

En Caesar ja havia enllestit totes les entrevistes amb els cacics. Vam aixecar el petit campament que teníem a la illeta, doncs, i l’endemà al matí vam partir cap a l’est. Al cap d’unes quantes setmanes havíem deixat enrere aquella immensa praderia verda i el paisatge tornava a ser el de la costa americana, que tant recorda el de l’Europa septentrional, encara que més boscós. Tot i així, em vaig adonar que no seguíem exactament la mateixa ruta que havia de portar-nos a casa, sinó que ens en desviàvem una mica. Vaig demanar-ne el motiu a en Caesar.

—Perquè abans de tornar a Pocotaligo —va ser la seva resposta— vull que vegis una cosa.

El que en Caesar volia que visitéssim era un indret anomenat Neoheroka, que quedava amb prou feines a sis jornades de Pocotaligo. Vam arribar-hi. I ¿què era exactament Neoheroka? Ruïnes; unes ruïnes immenses, desolades i insòlites.

Parafrasejant el Cèsar històric, diria això: hi vaig anar, ho vaig veure i no m’ho vaig creure, perquè el que s’alçava davant dels meus ulls era la cosa més increïble que hauria pogut esperar trobar allà en aquell racó perdut de les Amèriques: una fortalesa, una fortalesa índia arrasada fins als fonaments. Però era fàcil seguir-ne l’estructura, el recorregut dels murs calcinats. I la cosa més extraordinària era que els indis havien erigit la fortalesa de Neoheroka seguint els principis canònics d’en Vauban! ¿Com dimoni s’ho havien fet? En Caesar mateix me’n va explicar la història.



Dos anys enrere, el 1713, les milícies angleses de Carolina i altres colònies estaven embrancades en una guerra contra els tuscarora, una poderosa aliança índia. Després d’unes quantes batalles, els colons anglesos van avançar fins a aquest indret, Neoheroka, on van descobrir, oh sorpresa!, que davant seu s’alçava un fort d’allò més modern. És cert que Neoheroka no era una obra vaubaniana perfecta, però s’hi podien resseguir els esforços dels tuscarora per erigir una fortalesa moderna, incloent-hi baluards i refugis interiors. Els anglesos del 1713 no se sabien avenir del que veien. I tot i així, allà la tenien, una fortalesa de tipus europeu a l’interior dels boscos americans.

Si la meva benvolguda i horrorosa Waltraud no el traspapera, aquí us adjunto un plànol del fort Neoheroka.

Encara que els indis contenen els seus sentiments, em vaig adonar que passejar per aquelles ruïnes afectava greument en Caesar, que en cert moment va dir:

—Els tuscarora havien pres la decisió correcta: aprendre, encara que fos de l’enemic. Van observar de quina manera els fordekin fortifiquen les seves ciutats, i els van imitar. —I em va demanar—: ¿Que potser no ho van fer bé?

No vaig tenir més remei que dir que sí. Tot el que veia responia a un pla coherent i eficaç. Els tuscarora fins i tot havien construït grans dipòsits per emmagatzemar provisions i havien obert pous interiors plens d’aigua per resistir un setge de llarga durada.

—No obstant això —va continuar un amarg Caesar— tot va ser inútil. Al principi els assalts frontals dels fordekin van fracassar. Queien a dotzenes, a centenars, enmig de l’alegria dels tuscarora, que els repellien a trets, protegits darrere dels seus murs poderosos. Però després els atacants van canviar d’estratègia. I van crear una cosa inexplicable.

Aquí es va interrompre, esperant un comentari per part meva. Vam sortir de les ruïnes, vaig investigar una mica i no vaig trigar a trobar el que buscava: el solc d’una antiga Trinxera d’Atac que avançava en ziga-zaga cap a les muralles.

—Suposo que et refereixes a això —vaig dir—. És una obra d’enginyeria molt complexa que els enginyers anomenem Trinxera d’Atac. La van començar aquí. ¿Ho veus?

Vaig poder imaginar-me l’estupefacció dels tuscarora. Estaven convençuts que per vèncer la superior tecnologia dels europeus havien d’aprendre a lluitar com ells. I ho havien fet. Tal com em va explicar en Caesar, els tuscarora estaven profusament armats amb fusells moderns i, com hem vist, s’havien fet seus els principis bàsics d’edificació de fortaleses modernes. Van tenir la lucidesa d’aprendre’n, els recursos per comprar armes modernes i fins i tot l’enginy necessari per copiar els models de les fortificacions europees. Però el que no tenien eren escoles d’enginyeria. Ho desconeixien tot sobre les tècniques d’expugnació poliorcètica. Sí, imaginem-nos la sorpresa que devien tenir quan van descobrir que un solc es movia cap a ells, que la terra avançava com guiada per forces invisibles. Els carolins, protegint-se sota terra, feien inútils els fusells dels defensors i negaven tot valor defensiu a les muralles. Vaig esforçar-me per fer entendre a en Caesar el que havia passat: dos anys després de la batalla, la trinxera havia perdut profunditat, però encara era possible seguir-ne el trajecte zigzaguejant, com s’havia dirigit cap al punt més dèbil de les muralles i com, un cop allà, els indis havien hagut de plantar cara a un assalt a boca de canó, on la disciplina de foc anglesa es va imposar. En Caesar va seguir la meva reconstrucció amb els seus ulls verds, ancorant-se en les meves paraules. Tot seguit va sospirar i va dir:

—Sí, així va ser.

Va afegir una cosa que no recordo, i aleshores va pronunciar una frase decisiva per entendre el que poc després acabaria passant al poble yama; una frase que marcaria tots els fets, perquè el resum que va fer en Caesar va ser que «els tuscarora havien comès l’error de no haver après prou bé la manera de fer la guerra dels anglesos abans de declarar-los-la».

Bé, si el meu amanuense fos una dona normal i corrent, d’aquestes que acaten les ordres de qui li dicta i se sotmetés al seu amo, ara mateix li exigiria que subratllés tres vegades, quatre vegades, aquella frase d’en Caesar. Perquè, com veurem, s’hi resumeixen tota la tragèdia i totes les paradoxes que van marcar el destí d’un ésser tan extraordinari com en Caesar. Però la meva horrorosa Waltraud farà el que li vindrà de gust, de manera que insisteixo: recordeu aquest greu pensament.

A mi mateix, si us haig de ser sincer, en aquell moment em va passar inadvertit el que en Caesar pretenia expressar. Hi havia una cosa que m’interessava més. El seu «Sí, així va ser» i la seva viva descripció de la batalla em van portar a pensar una obvietat: que en Caesar havia participat al setge.

—És veritat —va reconèixer—. Els tuscarora van demanar la solidaritat d’amics i aliats, de manera que, com tants voluntaris d’altres clans, vaig acudir a la crida. Vaig lluitar amb ells, i, quan la fortalesa va caure, els fordekin em van esclavitzar, tal com van fer amb tots els supervivents d’aquell setge terrible. Vaig passar un any treballant en un arrossar, sotmès a assots i capatassos, fins que vaig aconseguir fugar-me.

Aleshores vaig comprendre més bé la passió d’en Caesar per eliminar els carolins i el seu ordre esclavista. Per una vegada va ser loquaç.

—Captiu, explotat i turmentat —va continuar—, vaig sentir vergonya que els yama haguessin participat en el tràfic d’esclaus. La veritat, va ser just i necessari que jo experimentés els horrors d’aquell règim; no hi ha aprenentatge més bo per detestar una injustícia que sofrir-la. No, un ésser humà no n’hauria de sotmetre mai un altre d’una manera tan abjecta i denigrant.

Més que parlar amb mi estava reflexionant en veu alta. Es va girar cap a mi i, mirant-me als ulls, va dir:

—Ara ja saps per què necessito un enginyer que sàpiga donar ordres a la terra.

Als arrossars, els anglesos van observar que aquell esclau corpulent tenia cert ascendent sobre els captius i, irònicament, van començar a anomenar-lo Caesar. Haurien fet més ben fet batejant-lo com Espàrtac, perquè va organitzar una petita revolta, va fugir i va tornar-se’n a Pocotaligo. O millor encara: com veurem al final d’aquest relat, haurien hagut de posar-li el nom d’Anníbal.

* * *

El dia estava molt avançat i vam aixecar una tenda allà mateix, a les ruïnes de Neoheroka. El fet era que, com a lloc per passar-hi la nit, era més aviat tètric. Quan el sol es va pondre, els murs enrunats van començar a projectar ombres ominoses en què les restes calcinades es fonien amb la foscor de la nit. Si hi paraves atenció, en el vent sibilant quasi podies sentir els esperits dels guerrers morts al setge. Bruuu! La Mausi, jo i l’Avi vam dormir abraçats en un extrem de la nostra tenda, mentre que en Caesar ho va fer a l’altre.

Quan es va fer de dia em vaig despertar, i tots amb mi menys en Caesar. D’entrada no vaig donar importància a un son tan profund, però quan al cap d’una estona vaig tornar a la tenda, en Caesar continuava estès sobre les pells que li feien de matalàs. Tot hauria sigut normal si no hagués tingut els ulls oberts, fits al sostre sense veure-hi ni parpellejar. Vaig alarmar-me, és clar.

—¿Què passa? —vaig demanar a la Mausi—. ¿Que està malalt?

—No. És mort.

De cop que no caic a terra de l’esglai. En Caesar mort! Allò era la meva perdició definitiva. Segur que els yames m’acusarien d’haver-lo matat; els pobles sempre busquen culpables davant de la fatalitat, i ¿qui millor que un fordekin captiu? Però en l’actitud de la Mausi hi havia alguna cosa estranya. Em va mirar arrufant el front i va dir:

—¿Per què udoles i moqueges com un gos apallissat? Està mort i prou.

Allà hi havia alguna cosa que els matisos de l’idioma yama no em permetien entendre. Vaig demanar explicacions, cada vegada més esverat. I ella va insistir:

—¿Vols fer el favor de callar? No el molestis! Et pot sentir.

¿Estava mort i al mateix temps em podia sentir? L’explicació era que en Caesar havia ingerit un beuratge ritual. Jo ja havia advertit que, les estones que tenien lliure, la Mausi i l’Avi desenterraven de la praderia una mena de tubercles, unes plantes amb unes arrels que tenien tot l’aspecte de naps de color negre. La Mausi bullia aquests naps durant hores, barrejats amb unes herbes que portaven. I us asseguro que durant tota aquella estona la nostra illa fluvial feia un tuf horrorós. Ecs!

El resultat era un líquid pastós de color d’ametlla. Segons la meva Mausi, qui prenia la infusió de nap negre es «moria» metafòricament, per dir-ho així. Durant tres dies i tres nits, el bevedor tenia tota la pinta d’un cadàver qualsevol. I de veritat us dic que els efectes eren notablement semblants als d’una mort autèntica. Els músculs adquirien una rigidesa cadavèrica i la cara es tornava pal·lidíssima. Per desgràcia, al llarg de la meva vida m’ha tocat veure una infinitat de morts, en combat o no, i us puc dir que en Caesar, a tots els efectes, semblava mort i ben mort. No reaccionava a les pessigades, i, quan li vaig posar una petita planxa de metall polit sota el nas, no la va entelar ni la més subtil de les exhalacions. (Per cert, benvolguda i horrororosa Waltraud meva, ¿ja t’he explicat com vaig matar en Joris Verboom, aquell maleït salsitxer d’Anvers?).

Segons la Mausi, aquest estat latent era passatger i aparent alhora, i en Caesar podia veure’ns i sentir-nos sense problema. En algun moment d’aquells tres dies, però, la seva ànima volaria fins al món dels morts. Allà podria consultar antics caps yama sobre el destí del seu poble; i els que van morir defensant Neoheroka, hem de suposar. La Mausi me’n va explicar el procés.

—Quan prens el suc de nap negre, et passes tres dies així: veient-hi sense que sàpiguen que hi veus; quiet mentre tot i tothom es mou; sentint-hi sense poder parlar. Aquests tres dies de mort falsa són el preu a pagar. I aleshores, cap al final dels tres dies, el nap negre tolera que l’ànima se’t desprengui del cos i viatgi a l’altre món. Tot just una estona. Ara bé —va afegir—, aquesta estada breu al país dels morts no es concedeix sinó als grans homes. Si un individu vulgar consumís el suc de nap negre simplement es passaria tres dies com mort, i prou. Per això no funcionaria amb tu, rei meu, perquè no ets cap gran guerrer, cap gran orador ni cap gran caçador; ni tan sols cap gran amant.

Vaja.

* * *

Vaig esperar tres dies a les ruïnes de Neoheroka per comprovar que en Caesar no era mort. La part racional del bo d’en Zuvi, que és poderosíssima, encara tenia dubtes. ¿Estava realment viu, en Caesar? El detall era important; perquè, com el lector deu haver comprès, el meu pensament no havia deixat de rumiar la fuga des del mateix instant en què el meu guardià havia caigut inert. Ara bé, escapar-me deixant en Caesar mort al darrere hauria sigut un suïcidi; en aquest cas, els yama m’haurien considerat culpable, als seus ulls la meva fugida m’acusaria, i tota la seva nació m’empaitaria fins a l’infern si calia. Però no, no era mort.

El tercer dia, tal com la Mausi havia pronosticat, en Caesar va començar a despertar-se de la seva falsa mort. I va fer-ho molt lentament. Els músculs se li desentumien de mica en mica, com si es descongelessin. Després de tant de temps immòbil encara trigaria una bona estona a recobrar el domini del cos. Era un lapse que jo aprofitaria, no cal dir-ho, per posar tanta distància com pogués entre la seva llança i la meva esquena.

Vaig posar-me de genolls al costat del cos massís i titànic d’en Caesar i li vaig parlar a l’orella. En francès, perquè la Mausi no m’entengués.

—Sé que em sents —vaig dir—. Només volia dir-te adéu. Foto el camp. Durant tot aquest temps he fet veure que us apreciava, tant a tu com als teus. Sí, fingeixo molt bé. Però et diré una cosa: el fingidor excessiu acaba sent víctima del seu fingiment. Al final ja no sé si fingia que us apreciava o si us apreciava fingint. Perquè la veritat és que en vosaltres, coi de salvatges, hi ha molt d’amable. Us desitjo tota la sort del món, tot i que opino que la guerra que prepares serà i us mataran mataran a tots. No pateixis, que no delataré els teus preparatius; com que els anglesos van patrocinar l’arrasament de la meva nació, no em sento obligat a advertir-los dels riscos que ara corre la seva. —Quan ja anava per sortir de la tenda, vaig tornar sobre els meus passos i vaig afegir—: Ah, una altra cosa. La millor manera de presentar-te a algú no és clavant-li una bastonada al clatell ni amenaçant-lo de rostir-lo viu. Quan et despertis del tot, quan recuperis la sensibilitat de l’últim racó del cos, notaràs que t’he ficat un parell d’ortigues al cul. No t’ho agafis malament. En part és per tocar-te una mica els collons, per les males estones que m’has fet passar, i en part per impedir que els dies vinents puguis ensellar i empaitar-me. Bé, xicot, adéu.

Just aleshores, la Mausi em va allagar una bosseta de cuiro i va dir:

—Té.

—¿Què és?

No va respondre. Jo no vaig obrir la bossa. Vaig comprendre que era un regal de comiat. Repeteixo que la Mausi no sabia ni una paraula de francès, però d’alguna manera havia intuït que me n’anava, que els abandonava. No sabia què dir-li, i quan no se sap què dir val més no dir res. Si a ella la dominava algun sentiment, ho desconec. Els yàmassis eren unes ànimes tan estoiques que haurien provocat l’admiració d’en Sèneca en persona. Estava de genolls, tenint cura d’en Caesar, i es va posar a cantussejar mentre li rentava el front amb unes herbes aromàtiques. Jo, ara sí, vaig sortir de la tenda.

La següent cosa que vaig fer va ser apoderar-me dels dos cavalls més ràpids dels quatre que portàvem. Vaig muntar en un i l’altre el vaig carregar amb un parell d’alforges plenes de menjar: dotzenes d’aquelles coques petites i rodones que són l’equivalent indi de les galetes que consumeixen els nostres mariners. Amb aquell parell de cavalls esplèndids, una flassada i mig odre d’aigua em veia capaç de travessar tot Amèrica.

Vaig posar-me a cavalcar com un esperitat, doncs. Vaig fúmer una fuetada a les anques de la meva muntura i en un tres i no res corríem com un llamp. Lliure! Per fi lliure! S’havia de reconèixer, però, que no tot havia sigut dolent. Després d’haver-me rebolcat amb la meva índia em costaria oblidar alguns bons moments. Molt bons, de fet! Però no pensava lligar la meva vida a un grapat de salvatges, carai; i tampoc podia desaprofitar una oportunitat tan clara de fugar-me.

Mentre m’allunyava cap a l’est, amb un riu a mà esquerra, vaig veure algú. Era el nano. L’Avi. Era a l’altra riba. Dret i despullat, mirant aquelles fredes aigües. Casualment l’havia interromput en un d’aquells moments transcendentals per a un noi, la primera vegada en què havia de decidir si es valia per si mateix. Dubtava de si submergir-se o no, de si nedar sol per primera vegada o no. Vaig dedicar-li la mirada atenta de Bazoches i, valga’m Déu, com s’havia desenvolupat durant la nostra estada a la illeta! Aquell temps havia coincidit amb el període en què els nens es fan homes. Qui tenia davant ja no era un marrec grassonet, sinó un jove molt ben plantat, amb unes espatlles fortes al capdamunt de l’esquena i una preciosa cabellera de lleó al vent.

Vaig tibar de cop les regnes per frenar el cavall i vaig descavalcar.

—Ei, Avi! —vaig cridar.

Des de l’altra vora, l’Avi em va veure i va tenir un sobresalt. Li va semblar que en la meva presència, i en la meva actitud en general, hi havia alguna cosa estranya. ¿Què feia jo allà, en una hora tan matinera, amb el meu cavall i el d’en Caesar? Ens separaven trenta passes d’aigua.

—Avi! —vaig repetir, oferint-li una mà generosa—. Vinga, neda, travessa, vine. Vine!

D’entrada va dubtar. Tot seguit la cara se li va omplir del seu somriure, un somriure inefablement semblant al de l’Anfan.

—Fes-ho! —vaig insistir—. Pots fer-ho!

Va entrar al riu. Primer fins als genolls. Quan l’aigua freda li va arribar al melic, va aixecar els colzes en un acte reflex. I va nedar. I tant, si va nedar! Jo no parava d’animar-lo, i en un tres i no res va arribar a la meva vora.

—Molt bé, Avi! —Vaig abraçar-lo, sincerament emocionat—. I ara ens en anem amb els nostres.

El seu cosset moll es va separar abruptament de mi.

—¿Què dius?

—Ets fill d’europeus, com jo. Puja al cavall. Ens en anem a casa.

Em va mirar com si el volgués convèncer que la lluna és un formatge.

—¿Què et passa? —vaig afegir—. Ens en anem amb els meus, amb els nostres. Vinga, puja al cavall.

—Aquí és casa meva —va replicar, assenyalant amb un gest el paisatge inversemblant que ens envoltava—, i jo no sóc cap fordekin borratxo. Sóc un guerrer yama!

—Em sap greu, noi —vaig dir en to fastiguejat—, però no em puc passar el dia discutint.

Vaig voler agafar-lo per un braç; però, com que estava moll, se’m va esmunyir com una truita. Aleshores el vaig mirar als ulls: els tenia humits, sí, però no d’aigua de riu, sinó de llàgrimes. La seva mirada era la d’un nen traït. Jo havia sigut el seu esclau, però m’havia convertit en el seu amic. Havia fet per ell coses increïbles, com ensenyar-lo a nedar. I ara fugia miserablement, l’abandonava. L’Avi es va tirar a l’aigua i va tornar a travessar el riu sense mirar enrere.

Doncs molt bé! Si volia quedar-se, que es quedés. No tenia temps per a més discussions. Vaig muntar i em vaig posar a galopar com un meteorit. Afortunadament per al cavall, els indis no fan servir esperons, perquè si no l’hauria esventrat; per la pressa, i perquè no suportava separar-me de l’Avi i de la Mausi d’aquella manera. Però ¿què podia fer a part de descarregar la meva irritació en el pobre animal? Vaig galopar i galopar com un dimoni que fuig de l’infern; però quan havia cobert una distància encara curta, vaig veure una cosa que em va fer parar en sec.

Davant meu, venint de dret cap a mi, cinc genets carolins. I el del mig era ni més ni menys que el meu vell amic George Chicken, el Penjapollastres! No me’n sabia avenir. Quin collons de coincidència! Amèrica és gran com el món, i tot i així, oh atzar dels atzars, allà tenia aquell fanfarró gras i talòs remenant el cul sobre la muntura. Encara eren lluny, no m’havien vist i podria eludir-los fàcilment. Però la qüestió no era aquella.

En Chicken i els seus sequaços anaven directes cap a les ruïnes de Neoheroka. Quan hi arribessin es trobarien amb en Caesar. I jutjant un personatge i l’altre, no tenia sentit fer-se il·lusions: l’un encarnava el bo i millor de la nació yama, l’altre el pitjor de les hordes carolines; així que es veiessin intentarien apunyalar-se els colls respectius. En Chicken tenia quatre escortes armats, de manera que el meu benvolgut yama amb nom d’emperador romà tenia totes les opcions d’acabar convertit en unes postres per als llops.

¿Què havia de fer? Podia, per descomptat, seguir el meu camí com si no hagués vist res. Però també em resultava impossible oblidar que en Caesar m’havia salvat d’una mort espantosa. A canvi, m’havia obsequiat amb una amant que ja hauria volgut per a si mateix un rei. Més encara: jo em pensava que el setge de Barcelona m’havia insensibilitzat l’ànima, però no era veritat. Perquè ara pensava en aquell marrec, l’Avi; pensava que no el veuria mai més, i un nus d’emoció em tancava la boca de l’estómac. L’Avi i la Mausi m’havien fet un favor impagable, ells eren la prova que el bo d’en Zuvi Camesllargues encara conservava l’atribut suprem que ens converteix en humans: la nostra capacitat d’estimar i ser estimats. ¿Podia deixar aquella gent a la mercè de les urpes d’en Chicken? ¿A l’Avi, que tant em recordava l’Anfan? ¿A la Mausi, aquella «flor sense pètals», que era el que significava el seu nom? D’altra banda, era indubtable que si un dia en Caesar no m’hagués atacat i esclavitzat, jo no m’hauria trobat en aquella situació absurda, plantat al mig d’una estepa verda, dubtant de si havia de beneir-lo o de maleir-lo. Buf! Que complicada que és la vida de l’aventurer que no ha volgut ser-ho mai!

L’impuls natural d’en Zuvi Camesllargues em dictava tocar el dos a galop tirat i engegar a fer punyetes indis i carolins. No ho vaig fer. Suposo que fins i tot al pitjor bergant del segle XVIII (o sigui, jo) li quedava una engruna de decència. I més important: vaig arribar a la conclusió que podia fer alguna cosa per en Caesar, la Mausi i l’Avi sense arriscar gaire la pell.

A aquelles altures del meu periple americà ja començava a veure els carolins amb els ulls d’un indi yama. I, Déu meu, quins genets tan lents i feixucs que em semblaven! Tenien els cossos grassos i abrigats més del compte, i els pobres cavalls transportaven no només els genets sinó també unes alforges plenes de metalls i d’objectes contundents. Jo, en canvi, anava lleuger com un pardal, amb un saquet de nutritives coquetes de blat de moro com a tot equipatge. I, a més a més, tenia a la meva disposició no un, sinó dos cavalls rapidíssims. No aconseguirien atrapar-me de cap manera.

El que vaig fer va ser el següent: em vaig enfonsar en una petita depressió amb forma de mitja lluna, la vaig recórrer ajupit fent una marrada ampla i, sense que se n’adonessin, em vaig situar darrere seu. Aleshores vaig cridar la seva atenció a força de crits i escarafalls.

—Ei, Chicken, penjapollastres malparit! —vaig exclamar amb una barreja de francès i anglès—. ¿Saps què diuen els indis, de tu? ¡Que la teva mare era una puta gallina! Ara mateix anava al cementiri de la teva família a desenterrar els seus vells ossos per fer un caldo. ¿En vols un tassó calentonet, fastigós sac de greix fordekin?

En Chicken va fer girar el cavall en rodó i a l’acte va bramar:

—Però si és aquell maleït espia francès! Agafeu-lo, mecàgom Déu!

«Vaja», vaig pensar, contrariat; «¿com és que m’ha reconegut tan de seguida?». La resposta era que havia oblidat una cosa: la màscara que la meva amorosa Mausi m’havia dissenyat era tan còmoda i encaixava tan bé en la meva mitja cara destrossada que ja ni hi pensava. En Chicken, però, la tenia davant dels ulls. ¿I quants europeus hi podia haver a les planures americanes a qui els haguessin volatilitzat la part esquerra de la cara?

Per provocar-los encara més, vaig descavalcar d’un salt, em vaig abaixar els pantalons fins als genolls i, apuntant el cul cap a ells i picant-me’n les galtes amb les palmes de les mans, vaig cridar:

—I quan hagi desenterrat la teva mare, em cagaré a la seva tomba! Que ho sàpigues, pallús. I no em miris amb aquesta cara de gripau esclafat per una roda!

Això ja va ser massa per a en Chicken. Va començar a disparar-me amb tot el que tenia, fusell i pistoles, i els seus també. Ho feien per pur despit. Jo havia calculat molt bé les distàncies, i des de la seva posició tenien tantes possibilitats d’encertar-me com si estigués assegut a la lluna. Encara els vaig obsequiar amb tres botifarres, i tot seguit vaig pujar a un dels cavalls i vaig fotre el camp amb un trot animal insultant de tan reposat que era. Missió complerta!

Fins i tot la meva benvolguda i horrorosa Waltraud entén que tot allò tenia un propòsit: l’enrenou i els trets devien haver advertit en Caesar, que segur que prendria mesures per posar-se a recer i fer el mateix amb la Mausi i l’Avi.

Per desgràcia, el bo d’en Zuvi no n’aprendrà mai. Començava a divertir-me tant, rient-me dels meus perseguidors, que vaig caure en la imprudència. Quan m’allunyava d’ells vaig entreveure unes mates altes que em permetien amagar-m’hi. Durant una estona vaig jugar amb ells al gat i la rata. Genets carolins! Eren tan dolents muntant com un gat nedant. I recordeu que el bo d’en Zuvi havia sigut ensinistrat ni més ni menys que per Antonio de Villarroel, el general de cavalleria més competent de la guerra de Successió espanyola. Els seus dragons eren dels millors del món: en l’estona que Don Antonio trigava a comptar fins a deu, els seus destacaments havien de ser capaços de descavalcar, alinear-se en formació, disparar una descàrrega nodrida i tornar a muntar. I ¿amb aquell ensinistrament havia jo de tenir por d’aquells cavalcadors americans maldestres? Em vaig riure d’ells entrant i sortint de les mates, assenyalant-me el cul cada vegada que en Chicken em veia i dient-n’hi més de fresques sobre la seva santa mare, qüestió que, com ja sabem, el feia sortir de polleguera. Però alguna cosa devia fer malament.

Mentre els sequaços d’en Chicken m’empaitaven, ell es va amagar en una raconada del matollar, comptant que tard o d’hora hi passaria. Jo només estava atent a eludir els seus homes i vaig caure a l’emboscada. El seu cos massís d’hipopòtam se’m va abalançar a sobre. Vam anar de rodolons per terra. En Chicken, tot i la seva corpulència i estatura, era més àgil del que semblava. Es va posar dret abans que jo i va començar a clavar-me cops al cap amb les seves botasses. Quan em va haver deixat mig estabornit, va continuar amb unes coces dolorosíssimes a l’engonal i les costelles, que la meva lleugera roba índia no esmorteïa gens. Ai, ai, ai! Vaig rodolar per terra com un còdol en un vessant, tota l’estona perseguit per les seves botes criminals. Vaig pensar que em mataria. Tot el que se’m va acudir va ser desplegar la faceta que més bé dominava el bo d’en Zuvi, és a dir, de covard vil, mesquí i sense principis.

—No em pegui, senyor Chicken, l’hi prego! —vaig cridar—. M’ha interpretat malament!

—Gavatxo fill de puta! La forca és poc per a tu! Les tortures índies són un passatemps comparat amb el que et faré! Ara veuràs!

No vaig arribar a saber a què es referia en Chicken, gràcies a Déu, però no tinc cap dubte que devia tractar-se d’una cosa absolutament horrible.

—No, un moment —vaig bramar, desesperat—. La culpa de tot la va tenir el capità del Palmarin, el capità Bonbon!

—¿Qui?

—El capità Bonbon, del Palmarin! El vaixell que em va portar aquí a Amèrica. Aquest sí que és un gallet francès dels grossos! Em va reclutar a la força. Tenen planejat conquerir tota la Carolina, la del Sud i la del Nord, i després més!

—¿El capità Bonbon, has dit?

La meva benvolguda i horrorosa Waltraud em demana si en les meves paraules hi havia alguna cosa de veritat que encara no hagi explicat. No, és clar que no! Si t’haguessin torturat alguna vegada sabries que dius el que sigui per tal d’aturar els turments. Vaig dir el nom del capità Bonbon perquè va ser la primera cosa que em va passar pel cap. Era francès, i en el fons era un malparit bastant semblant a en Chicken. Em va obligar a passar-me tot el viatge servint-li plats i traginant galledes d’aigua salada, ¿us en recordeu? Però en Chicken tenia tírria als francesos, de manera que era probable que per escoltar-me em deixés de pegar.

El cas és que va funcionar, perquè va interrompre els cops. Això em va permetre girar el cap i veure que els seus homes ens havien localitzat. Se’ns acostaven al galop. Quan els vaig veure venir, vaig pensar: «Ara sí que estàs perdut, Zuvi Camesllargues», perquè ni les cames més llargues i ràpides del planeta serveixen de res quan ets a terra, inerme, i reps una pallissa a mans d’un catxalot de terra anomenat George Chicken, a qui a sobre li arriben reforços.

La meva benvolguda i horrorosa Waltraud, que no pot callar ni en un cim narratiu tan exquisit com aquest, em diu que segur que em vaig salvar perquè sempre he tingut una bona sort extraordinària. Això és fals. De fet, no crec que ningú pugui tenir sempre bona sort. Ni els més grans jugadors ni els més grans aventurers en tenen sempre. El que compta de veritat és tenir-la en els moments decisius, i en aquest aspecte haig de reconèixer que he sigut beneït.

En Chicken també va veure que els seus homes s’acostaven. Allò li va fer pensar que ja havia guanyat la partida. Rabiós, em va aixecar de terra engrapant-me pel pit amb les seves manasses. Jo estava tan atordit que el cap se’m gronxava sobre les espatlles com el d’un titella. En Chicken va tirar enrere la mà dreta, tancada en un puny. Volia rematar-me, i recrear-s’hi fent-ho. I em va clavar un cop de puny fenomenal en plena cara. Quan el vaig veure venir vaig tenir temps de decantar la cara només una mica, però n’hi va haver prou perquè els dits d’ell piquessin contra la part esquerra, és a dir, sobre la màscara de porcellana cuita. No sé com collons elaboren els yama les seves porcellanes, però puc assegurar-vos que són cuirasses duríssimes. En Chicken es va fracturar tots cinc dits per cinc llocs diferents cada un, va deixar anar un xiscle de porc senglar llancejat que devia sentir-se a les vuit colònies angleses, i em va deixar anar per agafar-se la mà ferida amb l’altra. Jo estava destrossat, però viu; i prou lúcid per adonar-me que aquella era la meva oportunitat. Un dels arbustos que ens envoltaven era espinós. A terra hi havia una llarga branca caiguda; la vaig agafar per un extrem i l’hi vaig introduir pel coll de la camisa, sencera i amb totes les punxes. L’experiència m’ha ensenyat que un ardit, com més simple i mesquí és, més efectiu resulta. En Chicken va començar a debatre’s vociferant de dolor. Si m’empaitava, les punxes el torturarien, i si es despullava per deslliurar-se de la branca, no podria empaitar-me. Va apel·lar als seus sicaris.

—Agafeu aquest malparit! —va cridar—. Vinga! Agafeu-lo o us tallaré les cames!

Ca! Creu-t’ho! Abans que hagués començat a cridar jo ja m’havia enfilat dalt d’un cavall, amb una mà vaig agafar les regnes del meu segon cavall indi i ens vam escapar tots tres al galop. Vaig sentir uns quants trets. No ens van tocar. Si ho haguessin fet, us asseguro que a la meva biografia hi faltarien els últims setanta anys.

* * *

La resta de la fugida no va tenir gaire història. Tot l’avantatge era meu. Els carolins no els temia com a genets. I després d’aquell esglai a mans d’en Chicken ja no em vaig permetre més frivolitats. ¿I en Caesar? En el cas improbable que decidís empaitar-me, no era que tingués gaires opcions d’atrapar-me. A l’hora d’escapar-me, de manera totalment premeditada havia triat els dos cavalls més ràpids. A més a més, tot i que en Caesar era un genet extraordinari, era més corpulent que jo. O sigui, que el seu cavall aniria més carregat i en conseqüència seria més lent. I això suposant que fos capaç de resistir el mal del cul! Per si de cas, però, vaig cavalcar i cavalcar, i només em vaig parar perquè els animals descansessin una mica.

La meva destinació tornava a ser Port Royal. No era que em penedís d’haver fet aquell salt des de la finestra del magatzem mesos enrere. No. En aquell moment no sabia que el món americà era ple d’individus amb monyo i mitja cara pintada de vermell i l’altra meitat de negre. O que l’interior del continent bullia, subjecte a unes tensions històriques fora de l’abast de la meva comprensió. Fixeu-vos si l’interior d’Amèrica era perillós, que el meu pitjor enemic, en George Chicken, va estar més a punt de matar-me fora de Port Royal que a dintre. Vaig tornar-hi amb l’esperança de reprendre el diàleg amb el seu oposat, en Henry Craven, l’americà trempat amb cara de cavall.

Pel que havia pogut veure, en Craven era un individu recte, i als homes justos la indulgència els acompanya de la mateixa manera que l’ombra acompanya els xiprers: arriba molt enllà, i hi serà mentre hi hagi llum al món. La meva idea era que, si el tractava amb honestedat, seria correspost. En Craven veuria que el bo d’en Zuvi no representava cap perill per a ningú, ni per a les colònies britàniques ni per als particulars. Amb una mica de sort m’embarcaria en el primer vaixell que anés cap a Europa. Un cop allà, m’espavilaria per arribar a Viena. De manera que, sense cap més entrebanc, vaig tornar per voluntat pròpia a aquest poble costaner de mala mort que era Port Royal.

Em van rebre les seves gens menyspreables muralles de troncs, el seu fossat, els seus petits però sòlids baluards. (Recorda’m que més endavant parli de les defenses de Port Royal). Vaig entrar-hi lliurement, perquè no havien declarat l’estat de guerra ni tampoc el d’alarma. Els carolins continuaven ignorant el que en Caesar i els yama tramaven.

Quan encara no havia recorregut ni mig poblat es va donar la feliç coincidència, ves per on, que topés amb el finolis d’en Craven. Era al mig d’un d’aquells carrers enfangats, pobrament coberts amb passarel·les de taulons, fent tertúlia plàcidament amb altres vianants empolainats. Com que la meva intenció era apel·lar a la seva bona fe, trobar-lo em venia de primera.

—Bon dia —vaig fer per anunciar-me, baixant tranquil·lament del cavall.

En Craven em va veure i l’ample espai que se li estenia entre el nas i la boca es va animar amb un gran somriure.

—Déu del cel! —va exclamar—. Però si és el cavaller barceloní! O potser hauria de dir fugitiu sense honor, perquè es va deshonorar faltant a la seva paraula.

—Com pot veure per la indumentària que porto —em vaig excusar—, torno de patir inenarrables turments a mans dels salvatges.

En Craven, que era beneitó però molt agradable, va deixar anar una riallada.

—¿I què s’esperava? —va dir—. Més enllà dels nostres murs només hi ha bèsties i bèsties amb forma humana. Així escarmentarà.

Els contertulians d’en Craven van assentir alegrement. Ningú em tenia tírria; al contrari. Personatges com en Zuvi Camesllargues alegraven el seu món provincià, avorrit i diminut. En Craven em va examinar de cap a peus, amb una mà arrepenjada al pom blanc de coral del seu bastó, i em va demanar:

—Fa una cara rara. ¿Què l’incomoda exactament?

En Craven tenia raó. Des del moment que havia entrat a Port Royal el nas m’ofenia, i molt. Hi surava un aire fètid i nauseabund, i ensumar-lo em causava un dolor quasi físic. I, tot i així, no percebia cap diferència entre la ciutat d’on havia fugit i aquella a la qual ara tornava.

Els indis, per més estrany que pugui sonar, tenen uns hàbits higiènics molt més purs i freqüents que els europeus. Port Royal feia pudor de peix podrit, de les mil immundícies colgades al fanguissar dels carrerons. En Craven i els seus acompanyants feien olor de perfum barat. El pitjor era la barreja de totes tres coses. Aquella pudor de peix putrefacte, més la de cols i rates mortes descomponent-se sota el fang, i tot embolcallat per aquell aroma artificial de patxulí i suor humana. L’explicació del meu enuig olfactiu era molt senzilla: els meus sentits ja pensaven com els d’un yama. Després d’haver viscut amb els indis, encara que només hagués sigut uns mesos, sentia l’olor dels fordekin com ho hauria fet un indi; i, Déu del cel, quin fàstic vaig sentir de nosaltres mateixos! Vaig recordar les delicades flaires de la pell de la Mausi, perfumada amb ungüents naturals, i se’m van escapar unes paraulotes en yama. Allò va sorprendre molt en Craven.

—Bon Déu, en tan poc temps se’ns ha tornat tan indi que fins i tot domina els seus lladrucs espantosos! —Amb el bastó va assenyalar el meu cavall, i tot seguit la meva cara—. ¿Com és que s’ha apropiat no d’una, sinó de dues muntures índies? I ¿d’on ha tret una màscara de ceràmica tan bonica?

—Si li sembla bé podríem reprendre la nostra conversa allà on la vam deixar —vaig proposar-li—. Si tenim una xerrada tranquil·la i amigable segurament se li esvairan tots els malentesos sobre la meva persona.

—Entesos —va accedir en Craven, ara molt més seriós—. Però és l’última oportunitat que li dono. Torni al magatzem on ens vam conèixer. El vindré a trobar d’aquí no gaire, i, com bé diu, reprendrem el diàleg allà on el vam deixar. Ara bé, si em defrauda abdicaré dels meus serveis humanitaris. I a partir d’aleshores l’encarregat dels seus assumptes serà el senyor Chicken.

—Déu meu, això no! —vaig exclamar—. Li asseguro que no tinc cap desig de morir penjat com un pollastre. Si cal, l’esperaré en aquell magatzem fins al dia del judici final!

Tots van riure, afables. Jo em vaig encaminar cap al magatzem, i haig de dir que en Craven no es va molestar perquè m’escortés cap guàrdia armat. Vaig pujar aquella escala exterior, vaig entrar i em vaig disposar a esperar el bo d’en Craven. Només em va sorprendre una mica descobrir que jo no era l’únic ocupant del magatzem.

Hi havia un individu dormint, un borratxo que, si s’havia de jutjar pels esbufecs guturals que feia, devia ser francès. Estava ajagut en un racó, recargolat sobre si mateix com un gos fent la becaina. Feia un tuf horrorós. La seva barba era un cau de paràsits. No hi ha home més desmanegat que aquell que calça una sabata sense adonar-se que ha perdut l’altra. Va despertar-se lentament, com algú que hagués dormit mil anys. Es va gratar els collons amb totes dues mans i va continuar fent-ho tot i haver-se adonat de la meva presència. Vaig aixecar la vista de terra i… aviam si endevineu qui era! Doncs ni més ni menys que en Pierre, aquell francès que vaig conèixer com a capatàs i que més tard vaig veure exercir de tractant d’esclaus a Pocotaligo. La meva benvolguda i horrorosa Waltraud m’interromp, meravellada de les meves repetides trobades amb en Pierre, però en realitat no és tan estrany. La Carolina era la perifèria del món, i Pocotaligo la perifèria de la Carolina. Els homes que acostumen a habitar la perifèria de la perifèria són molt pocs, poquíssims, i sempre els mateixos. Així, no era tan estrany que coincidís amb en Pierre.

Era un subjecte que em feia fàstic, però continuava sent tan xerraire com a l’arrossar on el vaig conèixer. Pel que semblava havia tornat a canviar d’ofici, per tercera vegada.

—Ara caço castors —em va explicar—. Seria més normal comprar les pells als indis, però els indis no cacen castors. Diuen que són sagrats, o què sé jo. Sagrats! Quina ximpleria. Els castors són rates amb la cua plana. ¿Com collons han de ser sagrades les rates, tant si tenen la cua plana com rodona? La qüestió és que els indis no cacen castors, i aquí és on entra el llest d’en Pierre, o sigui jo. En Pierre va a la selva, caça castors i en ven el collons de pell a deu vegades el preu normal. ¿Què li sembla? Bon negoci, ¿no? Però a vegades m’emborratxo una mica; bé, m’emborratxo tant que no recordo on he posat els paranys. Collons, he perdut tants paranys que si els ajuntés podria muntar una foneria de canons.

Mentre parlava em vaig entretenir observant aquell individu fastigós. I de cop vaig veure una cosa: la punta del nas i les comissures dels llavis formaven un triangle molt característic, molt amable. I vaig pensar entre mi: «¿On he vist jo abans aquestes formes? ¿Per què em resulten tan familiars?».

Vaig continuar estudiant-li la cara, las galtes vermelles i dures com pedra tosca. Tenia unes celles rectes, molt rectes; i tan llargues que quasi li arribaven fins a les orelles. No era un detall fisonòmic gaire comú. ¿Qui em recordava?

—En Craven és un pipioli que s’avorreix. No li expliqui res interessant, perquè sinó no el deixarà sortir en deu dies. Li agrada molt la xerrameca; massa! Si almenys vingués en Chicken… Aquest sí que és divertit.

—¿En George Chicken?

—Sí. Aquest home ha viscut a la frontera; amb ell sí que et pots entendre.

—Però en Chicken odia els francesos; li agrada penjar francesos com vostè, de fet.

—No, home, no! —va dir rient—. Tot és façana. A en Chicken el que li agrada és fer negocis. Si aconsegueix un bon preu, compra de tot i a qui sigui. A en Chicken li he venut des de pells de castor fins a bastards.

—¿Bastards? —vaig demanar, estranyat—. ¿Vol dir matxos i mules?

—Ha, ha, ha! —va riure entre rots amb baf d’aiguardent—. Matxos i mules, diu! Miri; si voltes per aquesta selva pagana, la millor cosa que pots fer és tenir-hi un parell o tres d’índies amistançades. Totes són unes putes. I per una misèria et guardaran la cabanya, la netejaran i tindran el sostre sense degoters. A canvi, només has de passar-hi de tant en tant i fotre’ls un parell de rebolcades. Són unes putes, ja l’hi dic. I si tenen un bastardet, doncs molt millor. Ja s’encarreguen elles de fer-lo créixer, i quan tenen una bona mida el portes a vendre a en Chicken.

—Em sembla que no l’entenc.

—¿Què no entén? Si és un negoci rodó! En Chicken els revèn als indis, que compren els marrecs encantats de la vida. I tothom content!

Aleshores vaig tornar a mirar-li amb atenció les celles i els llavis, i alguna cosa em va il·luminar; perquè les faccions d’aquell individu no em recordaven un home, sinó algú molt diferent. I de cop vaig saber qui: l’Avi.

La Carolina tota sola era un territori que duplicava, i de bon tros, l’extensió de Catalunya. Però mentre que en aquell temps el meu país, tot i les guerres, les epidèmies i els Borbons, contenia mig milió d’ànimes, a tota la Carolina no hi devia haver més de deu mil habitants. D’aquests, només la meitat eren blancs, i d’aquesta meitat només uns quants centenars corrien amunt i avall fora dels nuclis urbans com Port Royal o Charles Town. I la majoria d’aquests centenars eren comerciants que no suportaven barrejar-se amb els indis. Així doncs, era molt probable, probabilíssim, de fet, que aquell subjecte fos ni més ni menys que el pare de l’Avi.

Borratxo, en Pierre va regirar-se, com si l’empostissat del terra fos el més flonjo dels llits, es va tirar un pet i es va posar a dormir, roncar i grunyir, tot alhora. Aquelles maneres d’ós eren reflex d’una humanitat degradada, d’una ànima podrida. No hi ha un estat de desemparament més absolut que el del nounat. ¿Pot haver-hi res pitjor que abandonar el fill que acaba de néixer? Aquell individu demostrava que sí: vendre’l.

Vaig anar fins a la finestra, vaig mirar aquell paisatge de cases de fusta i, més enllà, el port. Hi havia un sol vaixell, el Palmarin del capità Bonbon, que m’havia portat a Amèrica, embargat i custodiat per la milícia local. No aconseguiria fugir per mar de cap manera. I si no era per mar, ¿com podia fer-ho? Davant meu, oceà, i darrere un paisatge humà que ja coneixia molt bé: carolins i yàmassis. D’altra banda, vaig pensar entre mi que en aquella petita ciutat jo era l’únic home que sabia que estava a punt d’esclatar una guerra, i de manera imminent. I, per descomptat, sabia que totes les probabilitats estaven contra els yama.

En Zuvi Camesllargues sempre ha sigut un virtuós de la covardia i un artista de la mesquinesa. Però deixeu-me que us digui una cosa: tot i la suma infinita dels seus defectes, si el bo d’en Zuvi ha de triar entre la barbàrie i la justícia, sempre optarà per això últim. Dubtava. Perquè després d’haver viscut amb els yàmassis m’adonava perfectament que en Caesar encarnava la justícia, o almenys una justícia primigènia, per bé que càndida, i els carolins la barbàrie financera i esclavista. Com va dir en Marc Aureli, el món és un tot. I si el romà té raó, en el fons tant és que aconseguim la llibertat d’aquest bocí de la Terra o d’aquell altre; el que compta és la llibertat, no el bocí. És clar que m’hauria estimat més alliberar aquell bocí de terra que circumdava la meva Barcelona natal, de nom Catalunya. Però en tot cas hi havia un fet irrefutable: que en aquells moments no era a Catalunya, sinó a la Carolina.

Vaig sentir passes i riallades a fora. El bo d’en Craven pujava l’escala acompanyat dels seus amics. Gràcies als meus sentits educats a Bazoches vaig arribar a percebre la dringadissa dels gots de te que portaven. Vaig pensar en l’Avi. Segur que voldria participar a la guerra que s’atansava. I quasi segur que el matarien. Vaig pensar en la Mausi. I quan vaig fer-ho vaig recordar la bosseta de cuiro que m’havia donat a l’hora d’anar-me’n. Vaig obrir-la. Doncs bé, ¿sabeu què hi havia? Pètals de flor. Res més. Tènues i delicats pètals de flor. Marcits després de la meva llarga i atrafegada cavalcada des de les praderies. Mausi, «flor sense pètals». Era fàcil entendre el missatge: amb la Mausi havia tingut una flor sense pètals, sense ella només em quedaven pètals sense flor.

Vaig saltar per la finestra i vaig tocar el dos.

* * *

No hi havia cap rastre de sornegueria en la veu d’en Caesar quan em va veure entrar a Pocotaligo i em va dir:

—Ah, per fi ets aquí.

Vaig trobar-lo assegut davant de casa seva, en un tronc. Portava la seva habitual i esmolada casaca de color gris clar. Fumava una pipa i portava els cabells deixats anar, a diferència dels seus conciutadans, tan aficionats al monyo. Parlava com si en tot moment hagués sabut que jo tornaria, com si sabés més bé que jo que els meus sentiments havien mudat cap al bàndol yama.

—Vaja, ¿i com és que estaves tan segur que tornaria? —vaig demanar en to de burla.

—Perquè vaig ordenar a la Mausi que et cogués una màscara màgica —va respondre, assenyalant la màscara de porcellana que em cobria la meitat de la cara—. Ara puc llegir-hi el que faràs, tant si tu ho saps com si no.

Se’m va girar d’esquena i va continuar netejant el seu fusell francès com aquell qui res. Màscares màgiques! Un enginyer educat en els coneixements de la trigonometria no podia creure en aquestes coses, per descomptat. No sabré mai si la seva certesa sobre el fet que hagués tornat era fingida. Predint els meus actes, la seva aura de profeta s’engrandia, davant meu i davant dels seus, però la cosa més probable era que la meva fugida l’hagués agafat tan de sorpresa com el meu retorn. No ho sabré mai. Quin home! Ja ho he dit més amunt: en Caesar era el misteri en persona.

Pel que fa a l’Avi, el nostre retrobament em va fer doblement feliç. No només perquè tornava a veure’l, sinó perquè vaig poder constatar com li havia provat la nostra estada a les praderies. La seva obesitat era un record. Tot el cos se li veia més alt, més fornit, més adult. I més important encara: no havia tornat a tenyir-se els cabells rossos. Aquesta acceptació del seu cos i els seus orígens, justament, era el que havia fet que s’integrés al món yama; ara cap noi el vexava ni l’agredia. Pobre del qui ho intentés! L’Avi se sentia massa segur de si mateix per permetre-ho.

Quan em va veure va ser com si un raig de sol li il·luminés la cara. Va córrer cap a mi igual que una daina, em va abraçar i, sense deixar-me anar, es va adreçar a la seva colla d’amiguets yama, que em miraven estupefactes.

—¿Ho veieu? Ja us ho he dit, que tornaria!

L’Avi m’abraçava, com dic, i mentre ho feia vaig pensar en el dia que ens vam conèixer, quan em va picar el cap amb un os de cérvol. I vaig pensar entre mi que, per més lluny que fossin Barcelona i Pocotaligo, aquell marrec i jo havíem travessat una distància molt més gran.

Sobre la benvinguda de la Mausi m’estalviaré les paraules: ens vam mirar, i en un tancar i obrir d’ulls ja érem a casa seva, tots dos en posició horitzontal. Quan encara ens amanyagàvem, es va presentar en Caesar. Aquesta vegada tindríem el diàleg en privat; i, tot i que jo encara estava despullat, vaig encarar-m’hi.

—Et penso dir una cosa, i te la diré tant si t’agrada com si no: és impossible que guanyeu aquesta guerra, per més valents que siguin els teus homes! —vaig recriminar-li—. Les coses no funcionen així. T’ho resumiré: un exèrcit europeu no és una suma de guerrers, sinó una cosa infinitament més complexa.

I el que em va respondre va ser:

—Ja ho sé. Per això no et vaig matar.

Es va asseure a terra. Ja he dit que en tot Pocotaligo no hi havia ni una sola cadira, i que els yama no les coneixien. El vaig imitar per no desairar-lo.

—Has pogut triar entre els fordekin i nosaltres —va prosseguir—, i has tornat. Ara ets un yama més, o sigui que sigues coherent amb la decisió que has pres: ja que has decidit ser yama, et deus a la teva gent.

Vaig arrufar les celles.

—¿I això què significa exactament? —vaig demanar.

—De moment significa que ensinistraràs els meus homes en la forma europea de fer la guerra.

—¿Com? —vaig protestar—. Jo sóc enginyer, no oficial d’infanteria.

—Potser sí —va ser la seva resposta—, però tot i així segur que saps més coses de la manera de combatre europea que tots els yàmassis junts. Instrueix-los.

Bé, a un líder com en Caesar senzillament no se’l desobeïa. I la veritat és que la seva lògica era comprensible, molt comprensible.

Ara haig de dedicar quatre ratlles a la manera de fer la guerra a les Amèriques. (Sí, entesos, no m’allargaré! Però apunta el que et dic!).

Els yama tenien moltes virtuts marcials. Coneixien el medi on vivien i eren magnífics rastrejadors, amb una resistència física excepcional. Els seus peons podien marxar a un ritme més forçat que el prussià, i sense esgotar-se, dies i dies. Les seves armes preferides eren l’arc i la destral de combat. Amb els seus petits arcs podien atènyer un blanc a cent peus anglesos, i més, i causar ferides mortals. A més a més, posseïen una cadència de tir excepcional: un fusell europeu disparava una bala per minut; un arc, deu fletxes. Pel que fa a la destral, semblava una arma de l’edat mitjana. Consistia en un mànec llarg, de més d’un metre, amb una petita fulla esmolada a l’extrem. Molt sovint aquesta fulla era diminuta i punxeguda, cosa que li donava un aspecte falsament inofensiu. No. Pocs artefactes més mortífers hi havia a Amèrica; un bon cop enfonsava la destral al crani o a les costelles de l’enemic. El yama no feia cap intent de desclavar i retirar la destral; al contrari, l’abandonava, enfonsada al cos enemic. L’enemic, debatent-se de mal, havia de triar entre continuar lluitant amb aquell llarg mànec destorbant-li els moviments o desincrustar-se’l del cos, amb la qual cosa perdia uns dolorosos i preciosos instants que el yama aprofitava per rematar-lo a ganivetades. Els yàmassis eren bons parant emboscades i en el combat singular, i el seu coratge individual no es podia posar en dubte.

Però això no era tot: el guerrer yama personificava la ferotgia. Acudia a la batalla excitat per les drogues i desbordant d’odi. Els pocs cavalls que tenien eren de propietat col·lectiva. Afegim-hi que també era una propietat escassa, de manera que en la seva immensa majoria els yama anaven al camp de batalla a peu. Imagineu-vos una massa de cossos pintats la meitat de vermell, la meitat de negre, amb un monyo enorme a la clepsa, abalançant-se sobre l’enemic, les destrals aixecades i centenars de goles udolant com si fossin dimonis ancestrals… Buf; no cal que digui que era una visió aterridora. Molt aterridora!

I tot i així, aquella nació orgullosa i bel·licosa també tenia mancances i defectes militars, que eren molts i molt greus.

En l’idioma yama el terme guerra no tenia exactament el mateix significat que en les llengües europees. Per guerra els yama entenien una successió d’escaramusses breus, sobrevingudes i espontànies, amb la qual cosa les seves conseqüències doloroses eren més aviat limitades. Els antics grecs tenien aquest proverbi: «Estiu, collita, guerra». Amb això volien dir que l’acumulació d’aliment generava la fam de victòries (i de saquejos, és clar). L’equivalent yama seria: «Festa, convidats, insults, guerra». No poques de les guerres índies tenien com a origen el greuge d’un veí. La cosa més habitual era que un llinatge, o un clan sencer, convidés un altre a visitar-lo. Els hostes eren obsequiats amb festins i tot el protocol de l’hospitalitat índia, que no és gens desdenyable. Però el motiu real del convit era lluir-se davant dels nouvinguts. «Fixa’t quina filla més bonica que tinc», deien, o «Hem tingut una collita el doble de bona que de costum, agafeu uns quants sacs d’arròs com a regal», o «¿Heu vist quina casa comunal més gran i bonica que hem construït al mig del poble?». Quan els convidats se’n tornaven als seus poblats, ho feien absolutament indignats. I el que s’explicaven els uns als altres era això: «Els nostres veïns ens conviden amb maneres aparentment amistoses, i ¿com ens tracten? Afirmen que tenim unes filles lletges com un gripau, i que el nostre arròs té gust de pixats de cabra. Ens en regalen sacs i sacs com si fóssim uns morts de gana! I a sobre s’ufanen que les nostres cases, comparades amb les seves, no passen de ser unes cabanyes llardoses. Això exigeix una reparació!». Sí, ja sé que desdiu molt de la condició humana que el motiu principal de les guerres índies fos l’enveja entre veïns. Per justificar-les només puc adduir dues explicacions racionals. La primera: que el món yama era un lloc essencialment avorrit. I la segona: que la condició humana, després de les ales de les gallines i la papada dels pelicans, és la tercera cosa més absurda i patètica que existeix sota la capa del sol.

De totes maneres, no parlo de grans matances, ni de bon tros. La cosa més corrent era que uns quants genets ataquessin els veïns, que es defensaven amb armes semblants. Com que hi havia pocs cavalls, rara vegada es tractava d’enfrontaments en massa i, en conseqüència, rara vegada hi morien més d’una dotzena d’homes. Quan l’enardiment del combat es refredava, el més normal era que els patricis de tots dos bàndols, és a dir els seus vells, es reunissin, pactessin alguna mena de treva i cadascú se’n tornés a casa seva… fins al convit següent. Així, les nostres matances, els nostres exterminis en massa als camps de batalla europeus, ni tan sols eren concebibles per a la mentalitat yama. Allò va propiciar que el bo d’en Zuvi visqués anècdotes hilarants. Que un yama matés un enemic era, per descomptat, motiu d’orgull per al guerrer vencedor; però com ja dic que les seves batalletes no passaven de ser el que nosaltres definiríem com topades entre una avançada i una altra, quan els vaig explicar que al meu país podien morir entre cinc mil i deu mil individus en una sola batalla, em van mirar escèptics. La seva queixa no era d’ordre moral (per descomptat!) sinó competitiu. Senzillament creien que exagerava per lluir-me davant seu.

—On vas a parar! —protestaven, incrèduls—. Deu mil morts! Impossible. Que fanfarró que arribes a ser…

El guerrer yama era anàrquic; com a producte de la seva societat isocràtica, els yama no obeïen ordres més enllà dels plans genèrics. Tenien una disciplina escassa, voluntària i voluble. Sovint, exaltats per una ofensa especialment greu dels seus veïns, no es conformaven a enviar-hi uns quants genets. En les seves guerres més bel·licoses es formava una columna nombrosa de peons, que sortien de Pocotaligo buscant venjança i reparació. Però l’ardor marcial tendeix a apaivagar-se al llarg del camí, i si el camí era llarg acabava consumint la febre viril. No hi ha cosa que esgoti més que una marxa sense novetats. Al cap d’uns quants dies sorgien dubtes, durícies i sopors. Un xàfec, per més casual que fos, menyscabava encara més els expedicionaris. És una mica ridícul dir-ho, però si l’enemic vivia lluny podia molt ben ser que la guerra acabés abans d’haver començat: la partida guerrera se n’oblidava, feia mitja volta i fora.

L’arribada dels anglesos a la costa nord-americana va comportar la topada entre dues maneres d’entendre la guerra. Els yama no eren gens curts, o sigui que a la primera ocasió que van tenir, com ja he explicat, van comprar fusells a francesos, anglesos i qualsevol europeu disposat a vendre’ls-hi. Però els exèrcits moderns no són una suma d’individualitats. Un guerrer yama era un individu que anava a la batalla buscant botí i prestigi; un soldat europeu, en canvi, és una peça integrada en un sistema. I el sistema europeu de fer la guerra és infinitament superior.

La cosa que donava als europeus un avantatge absolut al camp de batalla no era la tecnologia, sinó l’ordre tancat. La meva benvolguda i horrorosa Waltraud, que hi entén tant d’art militar com de les papallones del Nil, em demana per què era tan decisiu aquest «ordre tancat». Si aconsegueixo explicar-ho a algú tan obtús com tu segur que m’entendrà tothom!

El sistema bèl·lic de la vella Europa es basa en la disciplina. Això vol dir que cent individus nascuts de cent mares diferents han d’aprendre a carregar el fusell, disparar, recarregar-lo i tornar-lo a disparar, i tot això en perfecta sintonia i coordinació de moviments. Un soldat no s’ajup quan li disparen, no belluga ni una pestanya sense una ordre directa. Un regiment de línia avançarà com una massa impertèrrita, com si aquells centenars de cames formessin part d’un mateix cos. S’aturaran quan se’ls ho ordeni, apuntaran i dispararan. Això és una «descàrrega tancada»: cent boques de fusell que disparen alhora. L’impacte moral és formidable. Imagineu-vos que sou al lloc de l’enemic. La nostra visió serà la de cent individus vestits igual i apuntant-nos a la cara, cent fusells que descarreguen amb una detonació vigorosa i unànime, cent volutes de fum pujant cel amunt. Aquest terrible i esfereïdor «fiiiiu!!!» de les bales que ens freguen les orelles com borinots furiosos. Els teus amics, que cauen al teu costat, morts o ferits, gemegosos. L’impuls natural és donar mitja volta i tocar el dos. Per això els regiments europeus ens semblen tan hieràtics, tan inhumans; perquè l’ordre militar consisteix a reprimir, per mitjà de la disciplina, l’impuls de viure. ¿I com s’aconsegueix això? Resposta: desposseint el soldat de la seva humanitat.[19]

Al recluta que ingressa al regiment se’l vesteix amb roba del mateix color que als altres, i se’l sotmet al càstig i al terror disciplinaris. Els oficials el vigilen i dirigeixen de prop. Deixa de ser un individu per convertir-se en una peça. Ja ho va dir un dels tirans a qui la meva llarga vida m’ha portat a servir. Segons en Frederic II de Prússia, Frederiquet per als amics, tot es basava en el fet que els soldats tinguessin més por dels seus oficials que de l’enemic. En el fons es tracta d’una recepta ben senzilla; el que costa és aconseguir que els homes es resignin a un grau de submissió tan absolut. A vegades el meu bon amic Rousseau m’assetjava a preguntes: ¿com podia ser que els homes acceptessin aquest tracte de ramat? ¿Per què acceptaven integrar-se en un regiment i s’ensinistraven fins a perdre el seu últim àtom de llibertat humana, i tot per sotmetre’s als riscos d’un canoneig mortal? Potser la resposta és que la manera de fer la guerra d’una nació europea és producte de la seva societat, tal com en la manera yama de fer la guerra s’expressava la societat índia. I tota societat és un procés que es forma a través del temps.

D’un rei francès que va assistir a unes maniobres militars expliquen això: els generals, orgullosos, li van ensenyar un regiment d’elit, una coreografia inversemblantment simultània de membres humans, armes, veus ordenant marxes, altos, girades. No s’havia vist mai res igual: un conjunt de mil homes desposseïts de la seva ànima, reduïts a l’estat de perfectes autòmats. Però el rei encara no en tenia prou. L’únic comentari que va fer va ser: «Llàstima! Respiren…».

Hi ha un punt de tristíssim en el procedir i l’avenir d’Europa; perquè aquest sistema d’armes tan immoral i terrible, aquesta manera de fer la guerra que t’impedeix fugir quan et disparen, o auxiliar l’enemic quan el fereixen, s’ha acabat imposant com el més eficaç, i és el més eficaç perquè és el més despiadat. I tot ho engoleix. ¿No hi ha en això una cosa d’íntimament perversa, d’ensorrament civilitzatori fatal?

Però deixem la filosofia de banda. El que intento dir és que els regiments europeus es comporten així perquè al camp de batalla tot depèn de trencar la línia de la formació enemiga. Les files més disciplinades podran suportar més descàrregues, i s’emportaran la victòria. Les primeres topades entre indis i anglesos van ser definitives. Al principi els indígenes no se sabien avenir del que veien: uns individus formant més rectes que si s’haguessin empassat el mànec d’una escombra, amb el fusell a l’espatlla i perfectament arrenglerats! Com a tota resposta els indis atacaven en massa, un tumult de guerrers excitats, un assalt frontal contra la línia de combat dels europeus. Ara bé, aquí vull recordar (oh paradoxa!) un principi que el Caesar romà afirmava dels antics germànics, contra els quals va lluitar, i que podria aplicar-se perfectament als yama: els indis eren més que homes al primer assalt i menys que dones al segon. Amb l’afegitó que les legions romanes no tenien canons i els europeus del nostre segle, sí. I molt grossos.

He referit l’impacte moral que representa una descàrrega de cent fusells, cent esclafits, cent trets mortals. Si a això hi afegim l’efecte d’uns quants canons, s’entendrà que cap turba humana pot resistir-s’hi, per més que estigui formada pels guerrers més ferotges. Quan les files europees es mantenien fermes, quan obeïen els seus oficials i disparaven fredament, escombraven els indis. Amb el temps aquests mateixos indis van adquirir armes de foc, en efecte, però una cosa que no podien comprar era la disciplina de combat europea. Els yama es limitaven a fer servir els fusells a la manera dels escaramussadors, cadascun disparant trets pel seu compte. En emboscades, en combats aïllats, els indis potser podien imposar-se, però no tenien res a fer en batalles campals o grans setges. I aquí entra la figura històrica del meu bon amic Caesar, el més reservat i misteriós líder dels yama.

En Caesar buscava una cosa definitiva: una guerra ofensiva i victoriosa que deslliurés els yama dels carolins per sempre més. I el precedent que tenia al cap ja el sabem. No va oblidar mai la derrota de Neoheroka. «Havien comès l’error de no haver après prou bé la manera de fer la guerra dels anglesos abans de declarar-los-la». ¿Us en recordeu? És a dir, que per vèncer els carolins els yama haurien de lluitar com carolins.

* * *

Durant un parell de setmanes, seguint les ordres d’en Caesar, vaig fer d’instructor militar a Pocotaligo. La meva feina: convertir guerrers en soldats, fer de combatents solitaris una màquina de combat coordinat. Es donava la circumstància que per aquells dies uns nois yama havien robat un carro francès de mercaderies, que van portar a la plaça major de Pocotaligo entre les habituals expressions d’alegria dels seus habitants. A la plataforma del carro vam descobrir, oh sorpresa, un parell d’uniformes d’oficial borbònic. Vaig posar-me’n un, amb l’esperança que aquell blanc-gris els inspirés més respecte que les meves habituals peces de roba de pell girada. Em vaig equivocar. No va servir de res. Els yàmassis sentien una repulsió invencible per la disciplina i la subordinació.

Acatar, sotmetre’s a una obediència cega i estricta era una cosa que anava contra l’esperit i la tradició yama. A diferència dels reclutes europeus, no carregaven a les espatlles segles i segles de monarquies militars. ¿I jo? Jo exercia a contracor el meu paper d’instructor. En Zuvi Camesllargues vestit d’oficial borbònic! Quin desgavell… Ells no volien ser instruïts, i jo no volia instruir-los; allò no podia sortir bé.

Intentava formar files en què tots disparessin alhora. Era inútil; cadascun disparava pel seu compte, abans que els donés l’ordre o després. Jo em posava de mala llet, els cridava i fins i tot clavava alguna coça. Intentava que marxessin al pas, en columna recta i ferms, però les files es doblegaven com enfilalls de salsitxes. Buf, quin desastre. I la cosa no s’acabava aquí. Si per fi aconseguia que formessin alçant el fusell tots alhora i disparessin, els yama no s’alliberaven del mal costum d’apuntar. Un soldat europeu no cauria mai en aquest vici; la descàrrega d’un regiment de línia deu la seva eficàcia a la salva, no a la punteria. Els europeus aprenen a girar el cap quan premen el gallet; els yama, no. La seva arma llancívola era l’arc, i un bon arquer sempre apunta. No podien espolsar-se una tradició de segles en un tres i no res, de manera que, quan els seus fusells detonaven, el fum que sortia de la cassoleta, pudent, àcid i espès, entrava als ulls del tirador, cosa que l’encegava i feia que deixés anar l’arma entre xisclets a causa de la coïssor. Sí, els yama eren molt cridaners. Ben aviat em vaig adonar que no tenia sentit insistir a imposar-los una disciplina estranya. En definitiva: abans veuria un català exercint de ministre a Madrid que un guerrer yama convertit en soldat.

I ara permeteu-me una reflexió. Perquè la pitjor cosa de totes era que allà a Pocotaligo, confrontat a una nació d’individus lliures, la meva pròpia identitat europea es veia suspesa en un abisme.

Recordo aquell marrec, l’Avi. Tenia les forces justes per sostenir un fusell i participava, tot orgullós, a l’ensinistrament. Com a fillol meu que era, sempre em feia costat; davant dels yama al·legava la necessitat de disparar de manera coordinada, de mantenir la disciplina de foc, i que m’obeïssin a ulls clucs. I així va ser fins que vam arribar a la segona part del manual militar modern: havien d’aprendre a disparar en formació, sí, i també a suportar descàrregues de fusells enemics en formació. Allò ja va ser excessiu. L’Avi va fer un bot, va sortir de la fila i se’m va encarar.

—No, això no! —va exclamar—. ¿Per què haig de quedar-me quiet mentre els enemics m’afusellen?

—Perquè això, Avi —vaig respondre, després d’haver deixat anar un llarg sospir—, això és la civilització.

* * *

La guerra era imminent, però en Caesar encara havia d’assegurar-se certes relacions diplomàtiques; una última, importantíssima i decisiva trobada que, per descomptat, no em va especificar.

¿Veieu això que us deia d’en Caesar, l’home enigmàtic? Ho explicava tot i no explicava res; era diàfan i subtil alhora; era honest i, oh meravella, al mateix temps feia ús de la seva honestedat per enganyar-te, il·lusionar-te i utilitzar-te. Ara, tantes i tantes dècades després, amb la perspectiva del temps i de les reflexions que he dedicat a la seva persona, per fi puc descriure’l amb justícia. En Caesar era un misteri humà i sempre ho serà perquè la seva figura i la seva obra són símbol i paradigma d’aquesta maleïda i inevitable activitat humana que a tothom repugna i que tothom practica: la política.

En Caesar va anar-se’n de Pocotaligo, doncs, i, de seguida que se’n va haver anat, els yama, lliures de la personalitat majestuosa del seu líder, es van oblidar de la instrucció per dedicar-se a la cosa que més els agradava d’aquesta vida: ballar, cantar («Xixi-iaééé, xixi-iaééé!») i emborratxar-se. Jo mateix trobava la meva ocupació indecent i el meu uniforme odiós, de manera que vaig tornar a vestir-me amb la còmoda indumentària de pell girada. Estava cansat de tants dies d’aquella instrucció sense sentit; només tenia ganes de beure i de follar.

Després d’haver-ho fet amb la Mausi em va assaltar una idea intrusa. Vaig pensar entre mi: «La guerra està a punt de començar i segurament et mataran, en combat o després, penjat pels carolins. Sí, és molt difícil sobreviure a dues guerres seguides, l’una a Europa i l’altra a Amèrica». I quan va arribar el crepuscle, vaig demanar a la Mausi:

—¿Encara et queda escudella de nap negre?

Sí, ja ho sé; en Martí Zuviría no creu en transmigracions de l’ànima ni en la possibilitat de parlar amb la sogra difunta. (Si la gent no vol parlar amb la sogra quan és viva, ¿per què hauria de parlar-hi quan ja se l’ha tret de sobre? Ha! és una broma, ximpleta, no cal que ho apuntis). Aquell brou negríssim devia ser una simple droga que causava deliris, però heu d’entendre l’estat d’ànim que jo tenia aquell vespre: la guerra estava a punt d’arribar, per tot Pocotaligo començava a escampar-se una febre d’exaltació marcial, i tenia molt poques possibilitats de sobreviure a la catàstrofe que s’atansava. No havia pogut escapar-me dels yama, perquè m’havien unit al seu destí amb el més fort i més segur dels lligams: els sentiments. Així, l’única manera d’evadir-me que em quedava potser era somiar, delirar, recloure’m en l’èxtasi. Els deliris, com els somnis, són diàlegs que tenim amb les profunditats de la nostra ànima. I aquell vespre volia parlar amb mi mateix.

Com que la Mausi veia que estava determinat a prendre’m el suc de nap negre, no va discutir i me’n va escalfar un tassó. Vaig agafar l’escudella que m’allargava i me’n vaig fer passar el contingut coll avall. El beuratge era amargant, calent i espès com la xocolata, però fastigosíssim. Ecs! Van ser sis glopades llargues. Després, obedient i pacient, em vaig ajeure a la nostra hamaca esperant que arribés aquella falsa mort. Vaig demanar a la Mausi que em deixés sol. (Per cert, benvolguda Waltraud meva, ¿ja t’he explicat com vaig matar en Joris Verboom, el meu pitjor enemic?).

Al principi va ser una cosa d’allò més ridícula. Allà teniu en Zuvi Camesllargues estirat, allargassat a l’hamaca de la seva caseta yama… i no passava absolutament res ni al seu cos ni a la seva consciència. L’única novetat va ser que va arribar la nit i va enfosquir la volta de palla de la cabanya. Va passar una estona més. Res. «Doncs quina merda de vivència mística», vaig pensar. Des del dia que m’havia instal·lat a casa de la Mausi hi havia fet obrir una finestra, l’única de tot Pocotaligo. Doncs bé, per aquell rectangle sense vidre hi entrava la fressa d’una multitud nocturna i efervescent. Em vaig aixecar, m’hi vaig acostar i m’hi vaig abocar.

Centenars de yames dansaven al voltant d’una foguera colossal, encesa ben bé al mig de la plaça central de Pocotaligo, amb unes flamarades que llepaven el cel fosc. Era fàcil adonar-se que la guerra era imminent i l’ànsia de matar carolins més intensa que mai. Tothom ballava, homes i dones, nens i nenes, amb els cossos fets un garbuix. Enfurits. I quan dic «ballar» em refereixo a un concepte que era a les antípodes de l’europeu. Res de coreografies. Per als indis el ball no és res més que una suma aberrant de cossos convulsos, cadascun dels quals es recargola al seu gust. Les cançons parlaven de cremar cases i graners, matar bestiar i arrencar el cor als amos. Gemegaven, udolaven i renegaven, tots ells iracunds. Tant homes com dones brandaven destrals i piques. I, Déu meu, us asseguro que la visió de totes aquelles cares crispades, reflectint-se a les flames, ofenia i esgarrifava.

Recordo que vaig pensar: «Quina trepa! Per més que uns quants et caiguin bé, no seràs mai un d’ells. Tu, que vas ser educat pel marquès de Vauban, no ballaries mai fins a defallir, no et rebaixaries mai a aquest estat de follia salvatge, d’espasmes, abandonat pel seny».

De cop vaig veure una cosa. Enmig d’aquell tumult de carn yama em va semblar veure una noia; una noia extraordinàriament semblant a l’Amelis. Sí, l’Amelis. Vaig sortir de la cabanya i m’hi vaig acostar enretirant la gentada a cops de colze. La vaig perdre. Vaig tornar-la a veure, ara aquí ara allà, elusiva en aquell oceà de cossos.

No em vaig deturar. Davant meu, allunyant-se com una boia al mar, vaig veure novament la cara blanca de l’Amelis, els seus cabells negríssims. Vaig tornar-la a cridar, i aquesta vegada em va sentir.

Es va parar. Era ella, ella. Vam abraçar-nos. En el moment de fer-ho em van retornar unes sensacions que tenia desades en calaixos recòndits de la memòria, com l’olor de sabó de canyella dels seus cabells o el tacte fi de la seva pell. Va somriure i em va dir:

—Ensenyem a aquesta gent com es balla de veritat.

I així ho vam fer. Allà mateix, entre centenars de yama frenètics, ens vam oferir els passos d’un minuet. Quin immens contrast! Nosaltres ballàvem un minuet français, el ball més delicat i pautat que hagi existit mai, i al voltant nostre rugien centenars d’éssers gesticulants, paroxístics, centenars de cossos sotmesos al més violent dels exorcismes. Però a l’Amelis i a mi tant se’ns en donava; cadascun només tenia ulls per a l’altre. I, Déu del cel, que bonica que era. Aquell somriure de marfil, aquell coll de cigne. I nosaltres allà, fent anar els peus amb els passos diminuts d’un minuet, absorts, indiferents a la companyia salvatge i cridanera que ens envoltava. No hi ha hagut mai un ball tan desitjat i tan trist alhora; perquè en aquells moments jo ja sabia, o almenys intuïa, que ella no era sinó un producte de la meva ment. Va repetir les últimes paraules que m’havia adreçat en vida:

—Tingues cura de l’Anfan.

L’Amelis havia tingut una mort espantosa. Durant l’agonia, entre les ruïnes fumejants de Barcelona, va tornar uns instants a la vida per dir-me allò, que em cuidés de l’Anfan, sense saber, oh tragèdia de les tragèdies, que l’Anfan s’havia mort uns quants minuts abans. Jo havia mirat a terra, humiliat. ¿Que em cuidés de l’Anfan? Ni tan sols havia tingut el valor d’intentar salvar-lo.

L’Anfan va ser víctima del foc encreuat que teníem amb els borbònics. Una massa d’uniformes blanquinosos s’acostava cap a nosaltres, que havíem aixecat una muralla de pedres en una embocadura de carrer i corresponíem als seus trets. L’Anfan va errar el camí i es va interposar entre tots dos bàndols. Jo hauria pogut saltar aquella barricada que ens protegia dels fusells enemics i córrer cap a ell, cap al meu fill, i salvar-lo o morir en l’intent; però no ho vaig fer. Vaig estimar-me més amagar-me entre les pedres, com els llangardaixos.

No, definitivament no hi ha guerres bones. Hi ha herois, jo n’he conegut, i fins i tot hi ha guerres justes. Però no hi ha guerres bones. Fins al final dels meus dies m’acompanyarà la meva vilesa, la meva covardia íntima. Vaig voler salvar la ciutat i van acabar matant-me el fill.

Els yama udolaven i feien salts bestials per sobre de la foguera, indiferents a nosaltres. Jo no podia suportar el dolor de tants records horribles, i per això vaig implorar a l’Amelis:

—Ballem, ballem.

Per uns moments encara vaig aconseguir evadir-me de mi mateix; després, l’Amelis va començar a esvanir-se.

I allà vaig quedar, més sol que un nàufrag al mar de les Penes, més desesperançat que un captaire pidolant a les portes de l’infern. Ella ja se n’havia anat, i jo continuava ballant el nostre minuet entre mil salvatges baladrers, amb les flames crepitants com a escenari.

«Tu no seràs mai un d’ells… Tu no et rebaixaries mai a aquest estat de follia salvatge, abandonat pel seny», havia jurat feia tot just una estona.

* * *

—Has estat tres dies i tres nits mort —em va dir la Mausi.

Per a la meva consciència havia sigut tan sols un breu instant, però quan m’havia abocat a la finestra, coincidint amb l’inici de la bacanal salvatge, ja feia tres dies que estava estirat a l’hamaca de la cabanya, immòbil. Déu n’hi do el suc de nap negre!

Bé, us deia que em vaig despertar a casa de la Mausi. Em sentia esgotat, cosa que no deixava de ser un efecte de la droga. I més que un llit, l’hamaca en què estava semblava més aviat una xarxa que m’hagués pescat. Recordo que la Mausi em mirava d’una manera estranya, amorosa i intrigada alhora, com si ens acabéssim de conèixer.

—¿Què et passa? —vaig interessar-m’hi. Però sabia que era inútil; un indi, i encara menys una índia, sempre tan reservats, no respondria mai una pregunta tan directa.

Tot seguit, la nostra petita llar va quedar envaïda per una alegre turba de yàmassis. Tots havien sigut testimonis del meu deliri i, als seus ulls, el fet que hagués consumit nap negre em convertia definitivament en un indi més. Com a obsequi em van oferir un gerro de vi. De vi! Allà, en aquella latitud salvatge! I no era dolent del tot. Pel que semblava, l’havien obtingut d’uns comerciants francesos. Com que abans de la batalla tots els exèrcits enardeixen les tropes amb alcohol, és de suposar que els francesos estaven al corrent de la imminent revolta yama. Però tot això són suposicions meves.[20]

El cas és que feia molt que en Zuvi no bevia una cosa que no fos aquell fètid aiguardent colonial, de manera que vaig agafar una pítima de por. Vaig dedicar-me a beure i a fornicar alhora sense treva amb la Mausi. Quins estranys plaers que proporcionen les tenebres salvatges! Amb les mans recorria aquella esquena i aquell ventre de color de coure, mentre per la finestra entraven els udols i els fulgors de la foguera. Pocotaligo prosseguia la seva bacanal guerrera; perquè per als indis una festa que comença un diumenge s’acaba dilluns, sí… però de l’altra setmana.

Aquella nit vaig dormir poc, despullat, abraçat a la Mausi, que com dic estava estranyament tendra. No sé per què l’endemà em vaig despertar tan d’hora. Alguna cosa, no sé què, em va desvetllar amb les primeres clarors. Els anys de Bazoches m’havien estimulat els sentits i l’atenció, sí; i també una cosa més tangible: les premonicions. Tenia la sensació que estava a punt de passar alguna cosa. Però ¿què? Vaig sortir de la casa de tàpia, i davant meu s’estenia el típic paisatge de la matinada després d’una festa yama, molt semblant al d’un camp de batalla. A terra hi havia centenars de guerrers, esgotats i inconscients, estesos allà on els havia trobat l’excés de dansa i beguda. La gegantina foguera fumava, amb un caliu agònic. Una barreja de fum i de boira espessa ho cobria tot com un mantell eteri de color blanc. Vaig obrir-me pas entre els cossos exhaustos. N’hi havia tants que era impossible no trepitjar-los.

I aleshores els vaig veure. El bo d’en Zuvi era als afores de Pocotaligo, pixant, quan la boira matinal es va aclarir una mica, just perquè distingís sis figures. La primera cosa que vaig poder destriar van ser els tricornis que portaven. Eren carolins. Anaven en un pacífic carruatge; tots tret d’un, que anava a cavall. Aquest genet, que els guiava i els precedia, em va mirar estranyat. Els indis no pixaven d’aquella manera. Encara que pugui semblar estrany, els yama són extremament pudorosos a l’hora de fer les necessitats, i per orinar o per buidar el ventre s’amaguen molt més que els europeus. Això va fer que, de seguida de veure’m, el genet va saber que jo no era un indi com els altres. Va aturar el cavall i em va mirar esbalaït.

—Bon dia —vaig saludar-lo sense deixar de pixar—. ¿En què els puc servir?

El del cavall va dir que es deia Nairned, Thomas Nairned. I va presentar els altres com Samuel Warner, William Bray, John Wright i Seymour Burroughs, més un sisè individu de qui no recordo el nom.

Vaig ficar-me la titola a dintre entrebancant-me, perquè tenia una ressaca cruel que em repicava dins el crani com el batall colpeix la campana. Per disculpar-me, vaig recórrer a l’idioma francès, que dominava molt més, cosa que va acabar de desorientar els visitants.

—Disculpin la sinceritat de la pregunta, senyors —vaig dir—, però ¿es pot saber què foten aquí?

Com podeu veure, aquella jornada, tan històrica i tan deplorable, va començar amb aires còmics i més aviat desconcertants. Allà teniu el bo d’en Zuvi, vestit d’indi i amb una màscara de porcellana pintada de coloraines que li cobria mitja cara, parlant amb sis carolins despistats mentre pixava tranquil·lament. Aquell tal Nairned va baixar del cavall per dir-me:

—Venim de Charles Town com a delegats del govern. Hem sentit que els yama expressen certs greuges sobre el tracte que els donen comerciants i prestadors, i el governador ens envia per assuaujar la situació.

«Greuges dels prestadors!». No me’n sabia avenir. Els carolins senzillament no entenien res del món indígena que els envoltava. Després de dècades d’abusos i explotació el poble yama estava endeutat fins al coll, i la situació era explosiva. I ara, quan ja feia temps que en Caesar i els seus havien decidit anar a la guerra, el govern de Carolina del Sud creia poder «assuaujar la situació» enviant-los sis senyors ben vestits.

—Miri, mestre —vaig dir a aquell Nairned—; a mi no m’agrada donar consells a la gent, però ni que sigui una vegada trencaré la norma. Facin-me cas: pugi al cavall, donin mitja volta i tornin-se’n a Charles Town cagant llets. Ara mateix!

—Això és impossible —va respondre en Nairned—. Per tal d’avaluar més bé el que passa tenim la missió d’elaborar un cens dels yama que habiten a Pocotaligo.

Aquí ja no vaig poder contenir-me i vaig deixar anar una riallada agra. Un cens! Només a un europeu se li podia acudir una idea tan ridícula. ¿Quin dret tenien de tractar els yama com si fossin súbdits? ¿No els passava pel cap que potser, només potser, s’oposarien a ser enumerats i sotmesos a l’ordre carolí, perquè en el cens hi veurien, i amb tota la raó del món, una eina que només pretenia fer encara més asfixiant el control dels prestadors europeus sobre els seus deutors indígenes?

I malgrat tot, aquella comèdia bufa encara va arribar a un nivell més absurd. Perquè, si us en recordeu, els dies i les nits anteriors havien presenciat tot el furor dels yama i els seus guerrers ballant al voltant d’una foguera satànica. I ara aquells mateixos guerrers començaven a despertar-se dels seus excessos, tentinejant i amb la cara verda a causa de tanta ingestió desmesurada. ¿I què es trobaven? Doncs que els seus odiosos enemics fordekin eren allà mateix, just al mig de la plaça major de Pocotaligo, asseguts en cadires i taules portàtils, desplegant fulls, plomes i tinters amb una flema exquisida, i saludant els guerrers ressacosos amb uns educats «gud mornin».

El bo d’en Zuvi es partia de riure. Perquè aquella matinada l’estupefacció yama no tenia límits, però la seva capacitat assassina sí. Ai, els alcohols, aquests beuratges que desperten l’ardor marcial, però que també el consumeixen! ¿Qui pot assassinar amb el cap embotit? Ridícul: els yama volien anar a la guerra, però quan era l’enemic qui apareixia per casa seva, desarmat, ningú tenia forces per aixecar cap arma. I hi havia una cosa encara més decisiva: en Caesar no hi era. En Nairned i els qui l’acompanyaven no eren una gent qualsevol, sinó delegats triats pel governador de Carolina del Sud en persona. ¿Què havien de fer els yama? ¿Capturar-los, matar-los, desentendre-se’n? Allò només podia decidir-ho en Caesar, i no hi era. Anys més tard vaig saber… que fins i tot el mateix governador Craven, germà del meu bon amic lironet, es dirigia cap a Pocotaligo! Si es va salvar de la matança va ser perquè va esclatar més aviat del compte i va aconseguir donar mitja volta.

Va ser un dia estrany, sí, potser el més risiblement estrany que el bo d’en Zuvi Camesllargues ha arribat a viure. Els yama, torbats i ofuscats, no sabien què fer. N’hi havia per morir-se de riure: els guerrers que el dia abans buscaven sang ara es bellugaven, confusos, amunt i avall de la plaça major, sense saber com tractar els carolins. Per la seva banda, en Nairned i els seus senzillament no volien adonar-se del perill que corrien. I enmig d’un bàndol i de l’altre hi havia en Zuvi Camesllargues. Jo tampoc sabia gaire què fer. Com que no podia convèncer els yama que ajornessin la seva guerra, vaig aconsellar als sis carolins, una vegada més, que toquessin el dos, però va ser com si parlés amb sis soques. Diguem aquí que jo no podia ser del tot franc amb ells.

Volia evitar que els carolins afrontessin un destí atroç, sí, però alhora no volia trair la causa yama. Una cosa era demanar-los que se n’anessin, i una altra de molt diferent explicar-los que hi havia un alçament general en marxa… i que se’n tornessin a Charles Town amb aquests informes per advertir les autoritats.

—He vist molts indis borratxos —va dir en Nairned—, i li asseguro que no són tan perillosos com sembla.

Aquesta ingenuïtat elemental va ser, diria jo, la clau del desastre. Com vaig saber més tard, en Nairned era un expert en assumptes indis. Però a la manera britànica.

En termes generals, els carolins tenien dues actituds cap als yama. La visió majoritària considerava els indis uns monstres selvàtics amb qui no valia la pena tenir cap mena de diàleg. Ara bé, per a una reduïdíssima minoria d’il·lustrats, entre ells aquell Nairned, els indígenes americans eren una espècie d’estadi infantil de la humanitat. Segons aquesta visió, i si s’hi esforçava, l’interlocutor europeu podia arribar a entendre’s amb un indi de la mateixa manera que amb un infant de tres anys o amb un gos intel·ligent. El pitjor de tot era que les persones com en Nairned actuaven amb tota la bona voluntat del món. I aquests eren els seus límits. No s’avindrien mai a reconèixer que la visió yama de l’univers era vàlida o tenia punts d’interès. I com que els consideraven tan inferiors, no els van creure capaços de coordinar un alçament a gran escala. I aquí vull recordar-vos la fortalesa de Neoheroka. Quan els carolins hi van topar inopinadament, no se’ls va acudir que els indis haguessin sigut capaços de dirigir aquella obra d’enginyeria. De cap manera! L’explicació oficial va ser… que si s’havia pogut construir havia sigut gràcies al fet que els indis van seguir les instruccions d’un esclau negre fugat![21]

Podem observar, doncs, quina jerarquia moral tan baixa adjudicaven els carolins als indis, que veien com a inferiors fins i tot als seus esclaus africans. Semblantment, quan vaig observar a en Nairned que els yama no s’acostaven a les taules disposades per al cens, i li vaig suggerir que en aquell rebuig potser es manifestava una hostilitat perillosa, no va voler admetre-ho. La seva resposta va ser:

—Són molt tímids. Ja veurà que d’aquí una estona se’ns acosten mansament.

Sentir-lo et feia pensar en un Crist amb casaca i tricorni: «Deixeu que els indis vinguin a mi!». Bé, no era estrany que pensés així algú que equiparava els indis a pàrvuls.

—Vinga, vinga! —instava en Nairned als yama—. Acosteu-vos a les taules del cens! La ploma i la tinta no mosseguen.

La qüestió continuava en peu: ¿què podia fer jo per evitar una matança a sang freda? Una cosa era que en Nairned i els seus fossin uns ximples i una altra que mereixessin rostir-se vius una setmana sencera. L’únic que podia evitar-ho era en Caesar, però ¿on dimoni era?

Devia pensar en veu alta, no ho sé; potser vaig pronunciar el nom d’en Caesar, maleint-lo. El cas és que l’Avi, que era a la vora, em va sentir i em va demanar.

—¿Què et passa? ¿Que tens res contra en Caesar?

—No! —vaig cridar—. O més ben dit: sí! I l’hi diria a la cara si sabés on s’ha ficat.

Ja m’allunyava quan l’Avi va dir:

—¿Aquest és tot el problema que tens? Acabo d’estar amb ell.

Vaig tornar sobre els meus passos, em vaig posar a la gatzoneta, el vaig agafar per les espatlles i vaig exclamar.

—¿Què has dit? Repeteix-ho!

—Quan tornava del riu, de nedar una estona, he sentit veus al bosc. M’hi he acostat d’amagat i he vist en Caesar en una clariana, fumant pipes amb uns homes. Són molt a prop.

* * *

Les meves llargues cames em van enfilar al cavall més ràpid de Pocotaligo. Vaig cavalcar i cavalcar, esperonant el pobre cavall amb cops de fuet a les anques, i en un tres i no res vaig ser a l’indret que l’Avi m’havia indicat.

Quan el bosc es va espessir, vaig descavalcar. Vaig sentir veus. Vaig enretirar unes branques i, en efecte, hi havia en Caesar, tranquil·lament reunit amb uns homes. Homes, sí; i quins homes. Estupefacte, de poc més que els ulls no em fugen de les òrbites.

No me’n sabia avenir. Era una cosa tan inversemblant de veure com el cel unit a la terra o una llengua de foc ballant amb una onada. Perquè en Caesar, el líder de la insurrecció yama, estava fumant una pipa amb ell, justament ell, en George Chicken el Penjapollastres, el pitjor de tots els carolins. Estaven asseguts en unes grans pedres, ells dos i uns quants acompanyants europeus i indis. Un d’aquests va advertir en Caesar de la meva presència. El seu tors poderós i el seu coll de toro es van girar cap a mi.

—¿Què hi fas tu, aquí?

Em pregunto quina expressió va exhibir el bo d’en Zuvi. Fins i tot la meva mitja cara coberta per la màscara devia expressar angoixa angoixa ensorrament. I tan risible va ser que en Chicken, en comptes d’acostar la mà a la pistola, va fer una mitja rialla.

—No! —vaig replicar—. La pregunta és una altra: ¿què fa aquest malparit amb tu?

—És el meu hoste —va dir en Caesar aixecant la veu—. No insultis qui acullo en el meu fum.

Just aleshores em va traspassar un llamp de lucidesa. I vaig entendre moltes coses.

Aquell dia, quan fugia al galop i vaig topar amb en Chicken i els seus… És clar; no va ser una trobada tan casual com em va semblar en aquell moment. De cap manera! ¿Per què no se’m va acudir pensar que era quasi impossible coincidir justament amb ell en aquella vastitud anomenada Amèrica? En Chicken senzillament s’havia citat amb en Caesar, com tants d’altres. Però en comptes de reunir-s’hi a les praderies, massa lluny per a en Chicken, ho van fer a les ruïnes de Neoheroka, un lloc molt més pròxim a la costa. I van negociar. Encara que fossin enemics. Sens dubte, tenien interessos en comú. ¿Veieu allò que us deia? En Caesar era una representació humana del fet polític, amb totes les coses bones i dolentes que la política comporta: podia generar grans il·lusions de llibertat, podia donar vida als ideals més elevats, però per portar-los a terme era capaç d’enfonsar-se en el llot més repulsiu de la baixesa humana.

En Caesar es va posar dret. Sota la casaca no portava cap altra peça de vestir, i se li veia el pit nu, musculós. La seva impressionant figura va avançar cap a mi, gesticulant a l’aire amb els seus braços enormes i parlant en yama perquè en Chicken i els seus no ens entenguessin.

—Si pel bé dels meus puc obtenir alguna cosa d’un monstre, hi negociaré —va dir—. Per descomptat que hi negociaré.

Bé, potser en Caesar no va fer servir aquestes paraules exactes, però aquella era la idea que em volia transmetre. Sigui com sigui, crec que no va entendre l’estat d’ànim que em dominava. La meva repulsa no era tant la d’una persona ofesa com afligida. No em vaig irritar ni vaig manifestar gens de violència. La tristesa no vocifera, no dispara ni apunyala.

—Si fumes amb monstres —em vaig limitar a advertir-lo—, la teva llengua i la seva faran la mateixa olor. Els teus pulmons i els seus expel·liran el mateix fum. Els teus llavis xuclaran la fusta de la mateixa pipa. Les vostres mans quedaran tacades de la resina verda del mateix tabac, i les il·lusions que emanen d’aquestes herbes ardents et pujaran fins al cervell igual que pujaran al seu. I aleshores, Caesar, digue’m: quan la teva boca, els teus pulmons i el teu cervell hauran absorbit les mateixes visions, quan desitjareu els mateixos fins, ¿quina diferència hi haurà entre tu i el monstre?

Quan vaig tornar a Pocotaligo no m’importava res ni ningú: ni els yama, ni en Nairned i els seus. El pitjor era que no tenia ningú a qui responsabilitzar del meu despit. La culpa era meva. Suposo que en el fons m’havia recreat en la il·lusió de servir una bona causa. Però la política ho embruta tot. ¿De què serviria posar el meu art, el meu talent com a constructor de fortaleses i expugnacions al servei dels yama quan em constava que els meus esforços també beneficiarien éssers tan criminals i repulsius com en George Chicken?

El meu bon amic Rousseau potser hauria pogut orientar-me amb algunes de les seves reflexions, però en aquella època ni tan sols el coneixia. Jo no he sigut mai un filòsof, només un pobre enginyer, i quan els enginyers poliorcètics se senten defraudats es comporten de la manera següent: busquen un antre i s’emborratxen fins a matar-se.

I això va ser justament el que vaig fer. En Nairned seguia al mateix lloc, al mig de la plaça major de Pocotaligo demanant als yama que s’inscrivissin al cens. Déu meu, quina inconsciència! ¿Tant li costava entendre que estava demanant a crits que l’assassinessin? De moment, els yames havien decidit evacuar l’espai on en Nairned i els altres havien instal·lat les seves cadires i taules plegables, esperant que en Caesar tornés. Era una situació estranya, com si tot Pocotaligo contingués la respiració. Així, com que no hi havia ningú més pels carrers, va ser inevitable que en Nairned em veiés passar per la plaça major, a peu, trist i capcot. Em va dir alguna cosa. Ni tan sols em vaig molestar a respondre. Vaig anar fins a casa de la Mausi i al cap d’una estona estava més borratxo que el lloro d’un pirata.

Vaig beure fins a abismar-me en els meus records turbulents, en les meves afliccions passades. Mentre estava assegut davant del foc, al terra de terra batuda, bevent, la Mausi se’m va acostar. Estava sumit en un estat eteri, desprès de mi mateix gràcies al vi francès, i ella em va acariciar la nuca. Jo no volia veure-la ni parlar-hi, si més no en aquell moment; però, ni que fos per una vegada, estava més xerraire que jo.

—No sabia que els fordekin poguessin estimar —va dir—, almenys com nosaltres.

—¿A què et refereixes?

—Ahir semblaves un altre. Era com si dels ulls et sortís llum.

—Mausi —vaig dir una mica irritat, sense apartar la mirada del foc i fent glops llargs de l’ampolla—, no sé de què em parles. ¿Quan em vas veure així?

—Quan vam ballar davant de la foguera.

Així doncs, la droga m’havia fet veure la Mausi amb les faccions de l’Amelis. Li vaig acariciar una galta, borratxo de tant beure, sí, però sincerament commogut. Vaig pensar entre mi que el meu cor d’enginyer veia l’amor com un cercle dibuixat amb un magnífic compàs, i que la Mausi i l’Amelis n’eren les dues cames. Vam enfilar-nos a l’hamaca i ens hi vam abraçar, gronxant-nos. ¿Per què no podia quedar-me a Amèrica i ser feliç, amb la Mausi? La resposta a aquesta pregunta era molt senzilla: la guerra, fos on fos, sempre topava amb la guerra. Perquè aquell instant feliç va ser interromput per un grup de yames que va entrar en massa a la nostra caseta.

—Tu que coneixes els fordekin, explica’ns què és un cens —em van demanar.

—Mira que arribeu a ser talossos —em vaig queixar, molest perquè la seva intrusió pertorbava el meu somieig i la meva felicitat amb la Mausi. I balbucejant, de tan ebri que estava, vaig afegir—: Un cens és una recopilació de noms, domicilis, béns i edats.

—¿I per què els fordekin volen saber tot això de nosaltres?

—Ha, ha, ha! —vaig riure sense donar-hi importància—. I ¿per què collons voleu que sigui? Per poder esclavitzar-vos més fàcilment, beneits! Ha, ha, ha!

Feia broma, és clar. Durant tot aquest interessantíssim diàleg ni tan sols em vaig dignar aixecar-me. Vaig continuar ajagut a l’hamaca, bevent, amb un braç envoltant la Mausi i amb l’ampolla a l’altra mà, no fos cas que algun yama la volgués per a ell.

Quan vaig sentir allò vaig pensar en un episodi antic de la meva biografia, una anècdota menor però reveladora del poder que la paraula escrita té sobre les persones àgrafes. (I no, no em desvio de l’argument; si em deixes, toixoneta alemanya, de seguida veuràs que té relació amb el que explico).

Va ser durant el cruel hivern del 1710. Jo formava part de l’exèrcit austriacista que es retirava de Madrid travessant els gèlids erms de Castella. Fora de plaça els enginyers acostumen a fer d’intendents. La meva missió consistia a alimentar l’exèrcit; o, dit d’una altra manera, a saquejar qualsevol poble de mala mort per on passéssim per tal d’obtenir provisions de boca. Els camperols castellans no ens podien veure, és clar.

Una vegada vam entrar en un veïnat miserable, i els soldats van arrambar amb tot. La cosa més notable va ser que un camperol, no sé si boig o temerari, va tenir el coratge de protestar. Va adreçar-se a mi, que era l’oficial present de més graduació, amb crits i escarafalls. Aquell garrí que els soldats alemanys s’emportaven era seu, seu! ¿Per què no feia res per impedir aquell furt tan evident? Jo no me’n sabia avenir. Aquell home ho desconeixia tot de la guerra, del seu sentit profund; no entenia que jo no era allà per evitar el saqueig, sinó per dirigir-lo i treure’n tot el que pogués. De fet, un caporal teutó va aixecar la culata del fusell per obrir el cap a aquell rondinaire. Vaig aturar-lo. El que vaig fer va ser redactar una nota allà mateix. I de seguida que va veure la ploma, el tinter i el full de paper, l’home es va calmar. El que intento dir és que per a les persones analfabetes, tant si són americanes com europees, la paraula escrita té un valor màgic, inaprensible i sagrat alhora. El camperol va seguir els meus gargots amb la boca oberta, i tot seguit li vaig allargar el full. Com que no sabia llegir, li vaig explicar el que contenia. «Aquest document», vaig dir, terriblement seriós, «val per un porc. Com vostè sap molt bé, l’exèrcit borbònic ens encalça, i d’aquí dues o tres jornades serà aquí. Adreci’s al primer oficial que aparegui i lliuri-li aquesta nota. Ell l’hi canviarà pel porc que nosaltres no hem tingut més remei que requisar-li».

Quan ens en vam anar, l’home estava tan apaivagat com extasiat. Recordo que ens vam allunyar enfilats als nostres carros, que desbordaven de queviures d’altri, i que el pobre camperol va quedar enrere mirant el full, sense entendre’l però com si fos una mena de llàntia màgica. (I tu no em miris així! ¿Què és una petita broma enmig d’una guerra mundial?).

Bé, doncs la cosa no es va acabar aquí, perquè molts anys més tard, per capritxos del destí que no fan al cas… ¡vaig conèixer l’oficial francès que va rebre la nota del camperol! Imagineu-vos la cara que va fer l’oficial. Aquell ingenu pretenia que li paguessin el que valia un porc a canvi d’una nota de l’enemic! Quan el francès m’ho va explicar, naturalment, tots dos ens vam fer un bon tip de riure.

El que vull dir, insisteixo, és que la perspectiva dels pobles àgrafs respecte a la paraula escrita és purament màgica. D’alguna manera saben que en l’escriptura hi ha un poder, el Poder amb majúscula, tot i desconèixer la forma exacta en què aquest poder es transmet o s’exerceix. I ara tornem a Amèrica, a la capital yama, a Pocotaligo.

D’acord, ho reconec: em sembla que les meves reflexions sobre l’escriptura i l’agrafia no tenien cap altre motiu que excusar-me del que aleshores va passar. Qualsevol que no fos un yama hauria entès que li estava aixecant la camisa cordialment, que les meves afirmacions no eren res més que les paraules d’un borratxo melancòlic i enamorat. Però es donava la circumstància que els presents no eren una gent qualsevol, sinó guerrers yama; i, a sobre, uns yama desbordants de vigor, enfurits i a punt per anar a la guerra. Se’n van anar rabent, i allò em va fer recobrar la lucidesa. «Mare de Déu del cel», vaig espantar-me. «¿Què he fet?». Quan vaig sortir de la casa em sentia com un Judes indigestat de llenties.

Encara que pugui semblar increïble, els carolins continuaven sense percebre el perill. Al contrari; es van pensar que aquell estol de yames se’ls acostava perquè havien canviat d’opinió. Els guerrers van envoltar les taules i cadires on hi havia els sis carolins. No tenien un posat amable; estaven callats i amb les celles arrufades. No proferien crits de guerra, no alçaven armes amenaçadores; però en la seva actitud col·lectiva, en el seu silenci de caçador, hi havia alguna cosa de mortal. I aleshores sí, aleshores en Nairned va comprendre que estava a punt d’abandonar aquest món. Ho sé perquè, just després d’haver sortit de casa, vaig arrencar a córrer cap a la plaça. Enretirant cossos de yàmassis, em vaig acostar a les taules i vaig coincidir amb la mirada d’en Nairned.

L’expressió que tenia als ulls era la d’un home que sap que està condemnat. En Caesar, i els prejudicis europeus, havien enganyat totalment els carolins. Durant mesos i més mesos en Caesar s’havia presentat com l’aliat més fidel de la corona anglesa. Cobrava de les arques estatals, de fet, per mantenir l’ordre entre els yama. O això es pensaven els carolins. Confiaven en ell sense deixar de menysprear-lo. No creien que un salvatge, amb la seva mol·lície, fos capaç de renunciar als beneficis del suborn, i encara menys d’organitzar una aliança índia. I ara, poc abans de morir, en Nairned descobria que no era així. Em mirava, flemàtic i somrient, amb les mans a l’esquena. Resignat. Els seus acompanyants, en canvi, encara no l’havien entès. Vaig veure que un guerrer yama examinava amb ulls de falcó els objectes que hi havia sobre la taula on seia el secretari, que es deia William Bray. Es va fixar en un tinter i el va agafar. El secretari va tenir una reacció molt pròpia dels secretaris i dels nens.

—Ep! —va protestar—. Aquest tinter és meu!

El yama va abocar el tinter sobre la seva destral i va escampar la tinta per la fulla fins a tenir-la pintada de negre. De sobte va alçar el braç armat, ràpid com la cua d’un tauró, i el tall va caure i va travessar netament el crani d’en William Bray.

Recordo que aquesta estampa tan terrible va generar-me dos pensaments simultanis. El primer va ser pensar entre mi, horroritzat: «Déu meu, aquesta esponja grisa que sobresurt de la ferida és el cervell». I el segon, contraposat, va ser: «Que ridícul deu ser anar-te’n d’aquest món i que les teves últimes paraules siguin sobre un tinter».

A partir d’aquí tot va passar a una velocitat fulminant. Ja he dit que els sis carolins estaven envoltats, o gairebé. Se’ls van abalançar centenars de yama furiosos, udolant com bèsties d’ultratomba. Els carolins van intentar obrir-se pas a empentes i córrer cap al riu que hi havia als afores de Pocotaligo, però ja era massa tard.

—Pareu, pareu! —cridava jo.

L’única esperança que m’escoltessin era que invoqués una autoritat superior, o sigui que em vaig posar a bramar:

—En Caesar no us ho perdonarà, mai això!

Va ser inútil. Vaig veure l’Avi a la vora i, sobreposant-me a la cridòria, vaig ordenar-li:

—Avi! Vés a buscar en Caesar i digue-li que torni de seguida. Corre!

—¿I què li dic?

—Que la guerra ha començat.

* * *

Perquè, un cop fet el primer vessament de sang, ja no hi havia marxa enrere. La matança de Pocotaligo va significar el començament de l’anomenada gran guerra yama.

Pel que fa a en Nairned i els seus, els yama van continuar torturant-los fins i tot un cop morts. Dominats pel furor, els guerrers van esquarterar els cadàvers, els van clavar piques i més piques fins a convertir-los en una carronya inidentificable i van acabar llençant-ne les despulles a una grandiosa foguera improvisada. No, no va ser bonic de veure; ho diu el bo d’en Zuvi, testimoni de la majoria de truculències del nostre segle. Tot i així, recordo que el meu drama privat era un altre.

Per una banda m’alegrava d’haver enviat l’Avi a buscar en Caesar. D’aquesta manera, almenys li estalviava l’espectacle d’uns homes reduïts a un manyoc de carn, eviscerats, trossejats i emasculats. Per una altra banda, pensava entre mi: «¿I de què ha servit allunyar-lo d’un horror momentani? L’Avi és yama, vol ser yama. Tard o d’hora veurà, o fins i tot sofrirà, destins semblants a aquests, perquè aquest és el seu món i en aquest món creixerà».

Pel que fa a la matança mateix, només vull afegir un apunt ben singular. Per més inversemblant que pugui semblar, ¡hi va haver un supervivent! Un dels carolins, en Seymour Burroughs, va aconseguir atènyer el riu, capbussar-s’hi i fugir. Potser el va ajudar la imperícia índia per a la natació, o el fet que les guerres són el millor adob per als miracles, no ho sé.[22] El cas és que en Burroughs va poder arribar a la plantació d’un tal John Barnwell. Naturalment, la primera cosa que van fer en Barnwell i en Burroughs va ser donar la veu d’alarma per tota la regió.

En Caesar havia volgut evitar allò. Però així són les guerres: els generals han previst la campanya fins a l’últim detall, de sobte es dispara el primer tret (o es reparteix la primera destralada, tant se val) i tots els plans se’n van en orris. On s’engage, et après le hasard. (No, Waltraud, no… La cita no és de cap personatge, és meva. ¿Que per què la poso en francès? ¿I per què vols que sigui? Perquè als pedants els sembli més important).

Jo m’imaginava, doncs, que en Caesar, sent tan partidari de la disciplina a l’europea, clavaria als seus guerrers una escridassada de mil dimonis. Fins i tot em va semblar possible que n’ajusticiés algun, per donar exemple.

Va entrar a Pocotaligo al galop i, quan va veure el desastre, es va parar davant de la foguera on es consumien les restes d’en Nairned i els seus amics. La fortor de carn humana abrasada era espantosa, insofrible. Tots els yama van callar, expectants davant del cavall d’en Caesar. No podien saber si el seu líder aprovaria els seus actes o els maleiria. De cop i volta, en Caesar va arrencar la llança de les mans d’un guerrer i, mentre deixava anar un atronador crit de batalla, va tirar-la a la foguera amb totes les seves forces. No crec que n’hi hagués gaires que entenguessin la seva proclamació de guerra, més que res perquè tot Pocotaligo s’havia convertit en un clam que donava suport a les paraules d’en Caesar i al mateix temps impedia sentir-les. No, en Caesar no volia de cap manera que passés allò, sinó que havia apostat per una guerra meticulosament preparada; però ja que la tempesta s’havia desencadenat, va optar per cavalcar sobre l’inevitable. Ho sé perquè se’m va acostar i em va dir, en francès:

—L’has feta bona… —I va sospirar.

—¿Qui? ¿Jo? —vaig preguntar—. Però si jo no he fet res! Algú m’ha demanat què era un cens i m’he limitat a explicar-l’hi. Ets tu que fa anys que està organitzant aquesta guerra! ¿Per què sóc aquí, sinó?

Com a tota resposta, en Caesar es va limitar a remenar el cap, com qui parla amb un beneit sense remei, i va repetir:

—L’has feta bona…

De les seves paraules es desprenia que el bo d’en Zuvi Camesllargues era el responsable directe de la guerra, o almenys del fet que esclatés. Tot això podria donar títol a un d’aquells exercicis escolàstics, de l’estil: «¿Pot l’estupidesa ocasional d’un sol home ser la causa d’una guerra sagnant?». Es tracta d’una d’aquestes qüestions que podríem debatre durant mil anys, sempre en espiral i sense arribar a cap conclusió definitiva. Si em permeteu que em defensi, però, diré que acusar en Martí Zuviría de la guerra yama seria com culpar l’últim gra de sorra que cau d’haver buidat el recipient superior del rellotge. En el fons n’hi havia per morir-se de riure; allà estàvem, un capitost guerrer yama i un enginyer militar català acusant-nos mútuament de ser els causants de la guerra.

«Tens les orelles molt llargues!», va dir l’ase al conill.

* * *

La primera cosa que va fer en Caesar va ser despatxar urgentment missatgers a tots els aliats. La coalició que havia format amb tant de zel incloïa les nacions crik, txeroqui, txicassau, catauba, apalatxicola, yutxi, xauni, còngari, guaixpau, pidi i altres que no recordo. (Em sap molt greu! Als noranta-vuit anys oblides alguns detalls).

Si miro enrere no deixen d’admirar-me les proeses d’aquest individu, un antic esclau sense més perspectiva del món que la seva cabanya sense finestres i teulada de palla. I, tot i així, en la persona d’en Caesar es reflectia el geni de la nació yama: ell i els seus, que en realitat eren pocs, van ser capaços d’idear una estratègia de guerra continental, organitzar-la, executar-la i consumar-la.

La majoria dels aliats dels yama van envestir el front septentrional i van martiritzar les fronteres de l’estat veí, Carolina del Nord. Només van ser atacs de distracció. L’objectiu principal de la guerra va ser en tot moment la terra dels yama, Carolina del Sud.

El matí del 15 d’abril, en Caesar va formar dues columnes, cadascuna integrada per dos o tres centenars de guerrers. I aleshores el meu fracàs com a instructor a l’hora de formar-los com una tropa a l’europea es va posar en evidència: al llarg de la meva vida he vist molts exèrcits dirigint-se a la batalla, i alguns ho feien cantant, però us asseguro que no he vist mai més un regiment els membres del qual anessin a la guerra ballant. Deixem-ho. I en el fons sempre és el mateix, tant a Europa com a Amèrica, tant entre salvatges com entre civilitzats: l’únic dia alegre de les guerres és el primer.

I aquella primera jornada, mentre els yama es disposaven a la lluita, mentre els seus guerrers marxaven davant nostre, en Caesar va reunir un consell de vells pròcers yames. Els va demanar respectuosament consell, un per un. La veritat és que no van ser gaire originals; només parlaven de fer a l’ast secretaris carolins com si fossin pollastres, de tallar el coll del governador amb un xerrac i d’altres acudits estratègics d’aquest estil. En Caesar em va concedir l’últim torn de paraula.

—L’única possibilitat de victòria yama és una guerra ràpida i sense entrebancs —vaig dir—. Avança com un llamp, conquereix Port Royal i, sobretot, Charles Town. Sense les seves ciutats, els carolins no són res. És on hi ha el seu poder, la seva gent, els seus diners. I a tot Carolina del Sud només tenen dues ciutats. Quan les hagin perdut es desmoralitzaran. Els carolins no pensen amb el cor, sinó amb la butxaca. Ho sé molt bé perquè, tot i els seus antics pactes amb la meva nació, van acabar venent-nos. El seu raonament serà: «Carolina del Sud és una colònia nova i només ens proporciona disgustos i pèrdues financeres. Bah! Deixem que aquests salvatges es podreixin a les seves pastures i els seus pantans pudents!».

»Però t’has d’afanyar! —vaig afegir—. Ja veus que poc disciplinats que són els teus guerrers. Si els carolins es reorganitzen i reben reforços, estaràs perdut. Ni podreu sostenir-vos a les ciutats conquerides ni els podreu vèncer en batalles campals.

—No sé qui t’ha ensenyat a llegir el pensament —va dir en Caesar—, perquè aquesta ha sigut en tot moment la meva intenció.

No sabré mai si era sincer o si, com a bon polític, s’apropiava de les meves idees aparentant que les havia tingut molt abans que jo mateix. Això què us deia: Caesar, aquella esfinx política. En tot cas, es van disposar a seguir aquell pla. Durant una setmana els yames van avançar de manera imparable, arrasant plantacions, enclavaments comercials, serradores, campaments de caçadors furtius, cases de camp solitàries, missions luteranes i qualsevol establiment europeu que hi hagués entre Pocotaligo i Port Royal. Ho sé molt bé perquè anava amb la columna principal, la que dirigia en Caesar mateix.



El vuitè dia de marxa vam pujar dalt d’un serrat. Darrere nostre, tot l’horitzó se’ns apareixia puntuat de columnes de fum que assenyalaven els indrets que havien sigut víctimes de la fúria yama. I ja que hem arribat a aquest punt, deixeu-me que em pengi un medalló d’orgull moral. Perquè des del primer dia vaig insistir a en Caesar que intentés causar el mínim de víctimes. Jo mateix vaig encunyar el lema de la nostra campanya: «Canelobres sí, cabelleres no». És a dir, que els soldats yama tenien permís per omplir-se les butxaques amb tot allò que poguessin saquejar, però no per matar els saquejats, i encara menys per perdre el temps fent-los a l’ast de viu en viu. Vaig aconseguir convèncer els yama de seguir aquesta estratègia perquè no vaig fer servir arguments morals, sinó pràctics.

L’acció yama va causar una quantitat enorme de fugitius, que van fugir cap a Port Royal i sobretot cap a la capital, Charles Town. Veient tanta gent il·lesa els dirigents carolins haurien pogut pensar, i amb raó, que en realitat les nostres columnes de guerrers yama no eren tan nombroses com els refugiats relataven, perquè en aquell cas els haurien mort tots. Però l’experiència em deia que el pànic sempre s’expandeix en direcció contrària a la lògica. Un individu espantat n’espanta deu més. Impel·lits pel rumor, la majoria dels carolins van fugir de les seves cases de camp abans que el primer yama aparegués per l’horitzó. Ni tan sols els havien vist. Tant era. Les hordes de yames amb la cara pintada de dos colors i amb monyos empastifats de sang estranya no eren descrites pels ulls, sinó pel terror. I això era exactament el que pretenia. La por afebleix les muralles molt més que l’artilleria.[23]

Així doncs, ens presentem davant de Port Royal com el pastor que mena el bestiar davant seu, amb els refugiats carolins entrant a la població com un ramat al corral. Recordo el moment en què vam arribar a la gran plana d’arrossars que s’estenia davant de Port Royal. Aquells centenars de guerrers yama van sortir del bosc i, quan van veure els camps embassats, els murs i els baluards, es van parar en sec. L’entusiasme se’ls va enfonsar com una àncora al mar. ¿Com superarien aquelles barreres? Era impossible.

Per part meva, només tenia un dubte.

—No ho entenc —vaig dir a en Caesar—. Han disposat de temps de sobres per organitzar la seva milícia; ¿per què no han sortit a presentar batalla?

—Ah —va respondre—. D’això se’n cuida en Chicken.

Vaig sentir curiositat per saber com el devia haver subornat. ¿Què podia oferir un líder indi a un especulador carolí? En Caesar no va voler entrar en detalls. D’altra banda, aquell afer tan brut em repugnava massa per interessar-m’hi. En Caesar el yama! La qüestió era que no hi hauria batalla campal.

—Gràcies a Déu —vaig exclamar—. No serà una batalla, sinó un setge. En batalla els homes no lluiten, només es maten, mentre que en un setge lluiten però no es maten. —I vaig concloure amb una cita molt zuviriana—: Matar-se és d’incompetents.

—Perdona —va replicar en Caesar a l’acte—, però vas explicar que el setge de la teva ciutat va causar una gran mortaldat.

El record de Barcelona em va humitejar els ulls.

—Sí —vaig reconèixer—; però aquell setge va ser una excepció.

—Doncs em sembla —va respondre ell— que Port Royal es convertirà en una altra excepció.

No li faltaven motius per raonar així. Davant nostre s’erigien unes fortificacions reduïdes però compactes i, per què no dir-ho, admirablement ben pensades per a les necessitats dels seus habitants. En Caesar i jo vam esperonar els nostres cavalls i ens vam dirigir cap a una lleugera elevació, a l’est de Port Royal, que ens havia de permetre examinar-les amb més rigor. No havia pogut evitar que l’Avi vingués amb la nostra columna; a més a més, s’havia espavilat per apropiar-se d’una muntura. Ens va veure i, tot i els meus crits d’oposició, ens va seguir fins al serrat. I ara permeteu-me una breu relació de les defenses de Port Royal.

La primera línia de defensa de Port Royal, com ja he esmentat, era el magnífic tramat de la ciutat amb el seu entorn agrícola. Port Royal estava envoltat d’arrossars, la seva riquesa principal, i, com tothom sap, els arrossars són aiguamolls que obligaven qualsevol exèrcit ofensiu a avançar al descobert i amb l’aigua fins als genolls. Així, l’única opció era un atac frontal, pel camí que sortia del portal de la ciutat i travessava tots aquells camps rasos i humits. Mala cosa. I aquell paratge tan malastruc només era el començament.

Si els yama assaltaven els murs de Port Royal, el primer obstacle que haurien de superar, al capdavall del camí, seria una defensa molt pròpia de les fortaleses americanes anomenada abattis, del mot original francès. En essència es tractava de rengleres senceres d’arbres talats, «abatuts» (d’aquí el nom) i tombats a terra amb la capçada apuntant l’enemic, unes quantes passes més enllà de les muralles. Aquesta protecció, tan simple, resultava molt efectiva. La teranyina que formaven les capçades dificultava enormement l’avanç de la infanteria, que es veia obligada a parar i barallar-se amb el brancam gruixut i mentrestant es convertia en un blanc perfecte per als defensors, que els afusellaven tranquil·lament des de la comoditat de les seves elevades posicions de tir. Com dic, l’abattis és una defensa molt pròpia d’Amèrica, on les fortificacions temporals i l’ús de materials caducs és més habitual.

Els pobres guerrers yama que aconseguissin superar l’abattis i sobreviure al tiroteig, s’enfrontarien al fossat, perquè Port Royal estava circumdat per un fossat de quatre metres de profunditat que s’obria just després de l’abattis. A la major part de ciutats europees es tendeix a desatendre el preceptiu manteniment del fossat. Jo ho sabia molt bé: a la meva Barcelona natal, quan l’enemic es va presentar ad portas el fossat estava tan abandonat que el llot, la brutícia i els sediments n’havien reduït la fondària fins a tal punt que podies veure les orelles dels porcs que hi pasturaven. A Port Royal no era així. Gràcies a la breu estada que hi havia fet sabia que les autoritats acostumaven a castigar els vagabunds i els borratxos a feines d’utilitat comunal, com ara buidar i netejar el fossat. Molt pertinent.

Mentre baixessin al fossat per un pendent i pugessin per l’altre, els yama continuarien sotmesos al foc de la plaça. I després d’haver-lo escalat haurien d’enfrontar-se a l’estacada, és a dir a fileres i més fileres d’estaques punxegudes que marcaven el llavi del fossat. Quina passejada més bonica per l’art de la fortificació! ¿I sabeu què era més divertit de tot? Que els pobres yama que haguessin sobreviscut a l’avanç al descobert pel camí, a l’abattis, al fossat i a l’estacada, ni tan sols haurien començat a atacar el cos principal de la defensa: les muralles.

Port Royal estava protegit per unes gruixudes muralles de troncs. No menyspreem les muralles i els baluards construïts amb troncs. La selva americana dóna arbres de dimensions hercúlies i fibra massissa, resistents a tot menys a artilleries de gran calibre. Molt sovint els emmurallaments de troncs es recobreixen amb una capa gruixuda de tàpia. En el cas que s’hi acostés un tren d’artilleria enemiga, l’observador veuria una escena d’allò més pintoresca: la guarnició abocant galledes i més galledes d’aigua sobre les parets de tàpia. L’objectiu és convertir la tàpia en fang espès, de tal manera que els projectils dels canons s’hi incrustin. És a dir, que les muralles americanes tendeixen a absorbir les bombes i a incorporar-les com a cuirassa afegida. Repeteixo: molt enginyós!

En Caesar, jo i l’Avi vam estar una bona estona dalt del serrat, ajaguts darrere d’uns arbustos i estudiant els baluards de Port Royal. Les fortificacions tancaven tot el recinte urbà i fins i tot el port. Em vaig fixar que el Palmarin del capità Bonbon, el vaixell que m’havia portat a Amèrica, continuava sent la nau més gran que albergaven els modestos molls de la ciutat. Més enllà s’obria una badia, al centre exacte de la qual hi havia una illeta molt polida. Una impertinent campana repicava sense parar cridant tots els homes armats perquè pugessin a les muralles. Vaig poder comptar més d’un centenar de fusells cobrint tots els angles. Segons el manual poliorcètic d’en Vauban, els assaltants han de superar els assetjats, com a mínim, en una proporció de quatre a un. I nosaltres ni tan sols doblàvem en nombre els defensors.

Encara que en Caesar era molt poc expressiu, vaig remarcar el desengany que sentia. Va sacsejar el cap, contrariat, amb la seva cabellera lleonina al vent, i es va lamentar:

—Les defenses que tenen són molt més formidables de com les recordava. —I adreçant-se’m va afegir—: Aquest hauria d’haver sigut el teu gran moment. Et vaig salvar la vida per a això, perquè la teva ciència obrís les portes de les ciutats carolines als yama. —Va sospirar—. Però m’adono que no és possible. Ets enginyer, no mag; l’única manera de vèncer és sacrificant la meitat dels meus homes, o més.

—Però ¿què dius? —vaig exclamar, ofès—. Em van educar en una escola que m’ensenyava a salvar vides. Fins i tot les de l’enemic!

L’Avi, evidentment, no va tolerar aquella meva reflexió.

—¿Les de l’enemic? —va demanar—. Quina bestiesa!

—No! —vaig renyar-lo—. No és cap bestiesa. Fica-t’ho al cap! —Vaig agafar-lo per un colze i el vaig obligar a escoltar-me—. Matar és fàcil; qualsevol bèstia sap fer-ho. La cosa que és difícil de debò és una altra. —I vaig concloure—: Un guerrer que mata el seu enemic és un gran guerrer; però el guerrer suprem és aquell que salva la vida al seu enemic.

Quin gran discurs, ¿no trobeu? Per un instant vaig pensar entre mi que haver sobreviscut a la guerra de Successió espanyola, al setge de Barcelona i fins i tot a fatxendes com en George Chicken, tot això cobrava sentit pel simple fet de poder comunicar aquells principis tan excelsos a un homenet com l’Avi.

Bé, reconeguem-ho: si hi pensem amb deteniment, potser no va ser un moment tan sublim. Perquè en Caesar era allà, amb nosaltres, i s’hi va interposar amb la seva ironia índia.

—Digue’m una cosa. Al teu país ¿hi ha gaire gent que pensi així? —va demanar.

Després d’una breu reflexió, vaig haver de desviar la mirada dels seus poderosos ulls verds a l’hora d’admetre:

—Doncs no, la veritat és que no gaire.

—Doncs quan sigui molta podràs intentar convèncer els yama. I ara explica’ns: ¿com podríem entrar a Port Royal?

Deveu recordar que el meu pitjor enemic va ser sempre un holandès malparit anomenat Joris Prosperus van Verboom, el carnisser d’Anvers. També era enginyer. Un parell d’anys abans del setge, el 1712, va estar presoner a Barcelona. Va aprofitar-ho, naturalment, per fer un estudi de les defenses, i més tard va posar aquest coneixement al servei de la nostra desgràcia. Vaig pensar que a mi em passava una cosa remotament similar amb Port Royal. N’havia conegut les persones i les muralles, i ara tota la meva intel·ligència meditava sobre la millor manera d’assaltar-les. En Verboom, i tant; aquell collons de salsitxer d’Anvers.

* * *

Els setges són com els amors: has de començar-los com si cadascun hagués de ser l’últim de la nostra existència, el més important i decisiu de les nostres vides. I alhora hi ha una gran diferència entre fer la cort a una dona i assetjar una plaça: quan comencem una relació amorosa el plaer es dóna per descomptat, mentre que al setge d’una fortalesa el plaer consisteix a evitar el dolor. Almenys així m’havien ensenyat els meus peculiars mestres l’art de la guerra: sense sang.

La Barcelona del 1713 i el 1714 s’havia convertit en una hecatombe de mortaldat. Ara, potser, aconseguiria, convertir el setge de Port Royal en tot el contrari. I si ho aconseguia, ¿no haurien valgut d’alguna cosa els esforços dels meus mestres? ¿No seria aquella una proesa superior a la de mil matances, la sublimació de l’art de la guerra?

Aquests pensaments tan elevats, però, contrastaven amb el tumult yama davant dels murs de Port Royal. L’única engruna de disciplina que vaig aconseguir imposar va ser de caràcter logístic: abans de sortir de Pocotaligo havíem acordat que el producte dels saquejos es repartiria equitativament, i perquè la càrrega no destorbés l’avanç de les columnes, aquestes anaven seguides d’un utillatge de carros. A les plataformes transportaven el benefici dels assalts a cases de camp i propietats carolines, que a les mans dels yames solien adquirir formes insòlites.

El salvatge tendeix a enrevessar i subvertir els significats de l’ordre civilitzat. Així, entre els nostres guerrers triomfants de botins i rapinyes podies veure’n que feien servir tovalloles a manera de turbants o pastilles de sabó com a penjolls, i d’altres que a la roba interior femenina capturada hi donaven ús de bufanda. Recordo que davant d’un yama molt bel·licós no vaig poder-me contenir, perquè m’ofenia els ulls, el bon gust i el sentit del ridícul, i li vaig etzibar:

—¿Es pot saber què collons t’has posat?

I és que anava vestit de núvia. ¿Què us sembla? De núvia! La indumentària provenia del bagul d’una casa de camp els propietaris de la qual havien fugit tan de pressa que no havien tingut temps d’emportar-se’l. Mare de Déu; un guerrer yama, amb una destral a la mà i un punyal a l’altra, guarnit amb sedes i faldilles blanques! I ben orgullós de lluir-les! Quina colla. I amb aquella tropa havia d’espavilar-me per expugnar una fortalesa moderna.

En fi, tot això només ho explico perquè, després d’haver-nos retirat del serrat, em vaig dedicar a furgar als baguls que transportàvem als carros. Buscava una cosa molt concreta, i no la trobava. De cop em va passar pel davant un yama mig borratxo amb la cara tota empastifada de blanc, en comptes del negre i el vermell habituals.

—Ep, tu! —Vaig obligar-lo a parar-se sacsejant-lo pel monyo—. ¿Amb què t’has maquillat la cara?

Anava tan begut que no va ser gens fàcil que trobés el carro correcte. Però per fi vaig trobar el que volia: un sac ple de calç blanca. Justa! Sabia que l’afany de pillatge yama no s’aturaria davant de cap cosa inútil o incomprensible i que haurien arrambat amb tot, sacs de calç inclosos.

En Caesar, des del seu cavall, em va mirar com si fos un llunàtic.

—¿I amb això pretens conquerir Port Royal? —va dir—. ¿Amb un saquet de calç?

—Potser prendrem Port Royal —vaig replicar, irat— si els teus tanoques m’ajuden una mica.

La veritat és que ni jo mateix confiava gaire en el meu pla. Però no en tenia cap altre. I en tot cas l’alternativa d’en Caesar era horripilant, perquè la seva resposta va ser sospirar i dir:

—D’acord; però si falles ordenaré un assalt general.

—En aquest cas —vaig respondre horroritzat— morireu tots o quasi tots.

En Caesar va mirar cap a l’horitzó, indiferent, i va sentenciar:

—En aquest cas, serà el destí.

L’Avi era allà, al costat d’en Caesar, i quan va sentir la paraula «atac» va deixar anar un udol d’entusiasme i plaer. Allò em va entristir, i la cosa més trista de la meva tristesa era que l’Avi no podria comprendre-la mai.

No podia haver-hi dues visions més antitètiques d’un setge que la d’un animós jove yama i la d’un racional enginyer europeu. L’Avi es veia a si mateix escalant baluards, abalançant-se sobre un milicià carolí i combatent amb la destral; una destral yama, per cert, de mida més reduïda, adaptada als seus membres curts i la seva edat fràgil. Heus aquí, en canvi, la perspectiva d’en Martí Zuviría, l’enginyer: en l’avanç pel camí els yama sofririen un cinc per cent de baixes, a l’abattis un quinze per cent, al fossat un deu per cent aproximadament, i a l’estacada un deu per cent més. I ja no els quedaria élan per escalar els murs. Final de l’atac. Ni el més bregat dels regiments europeus resistiria la meitat d’aquelles baixes. Durant la retirada, per l’esquena encara matarien un cinc per cent dels que haguessin sobreviscut. Els yama no prendrien Port Royal mai de la vida. Mai de la vida.

Em vaig acostar a l’Avi i li vaig dir:

—Un dia et vaig ensenyar a nedar. ¿Te’n recordes? Doncs bé, avui aprendràs una cosa molt més important. Té això. —I li vaig allargar el sac de calç.

En Caesar va seguir les meves instruccions i va ordenar a la tropa yama que es congregués al llindar del bosc, a la vista dels carolins que defensaven les muralles. Com bonament vam poder, vam arrenglerar-los. Allà teníem els nostres guerrers yama, la nostra horda vociferant, estrafolària en les armes, les pintures i les vestimentes. De Port Royal ens separaven unes cent cinquanta vares de terreny absolutament ras, una plana humida, dividida en parcel·les, travessada pel camí de terra rogenca que portava directament a la gran porta feta de roures americans. Dels defensors, invisibles, només podíem veure els canons dels fusells sobresortint entre els merlets. De cop els yama van clamar el seu odi, la seva rancúnia; va ser un udol col·lectiu, de llop, de mil membres gesticulants, com si tots aquells yames agrupats fossin un monstruós pop terrestre. I vaig pensar entre mi que Port Royal havia creat aquell monstre col·lectiu, un monstre alimentat pels deutes, l’esclavisme i l’embrutiment. Vam saber que Port Royal contenia l’alè perquè les campanes van emmudir. I quan la tensió ja ens desbordava a tots, tant atacants com defensors, vaig demanar que es fes el silenci. Van obeir; tret d’un parell o tres d’exaltats.

—Per l’amor de Déu! —vaig cridar als rebecs—. He dit silenci!

Ells i tot van callar, i aquell silenci definitiu va fer que les mirades d’assetjats i assetjadors es dirigissin a l’Avi de la mateixa manera que el teló que s’alça dirigeix la nostra atenció cap a l’actor que apareix a escena. Perquè havia demanat a l’Avi que avancés unes passes. I allà estava, al prat que ens separava dels murs, amb el sac de calç a les mans i esperant les meves instruccions.

Aquí haig de dir que una estona abans havia reemplaçat el meu vestit yama per aquell uniforme de capità francès, tricorni inclòs; i la veritat és que, encara que els uniformes no m’apassionen, no m’han quedat mai malament. ¿Per què dic això? Doncs perquè vaig adonar-me que mitja dotzena de llargavistes carolins escrutaven la meva persona. I així volia que fos.

Vaig passejar-me orgullosament davant dels rengles de guerrers yama. I finalment vaig dir a l’Avi:

—Va, fes-ho.

I l’Avi va fer el que poc abans li havia indicat; és a dir, inclinar la boca oberta del sac cap a terra, deixar que en caigués un fi regueró de calç que tacava el terreny i desplaçar-se marcant l’herba amb una clara i recta línia blanca. Vaig adonar-me que els llargavistes de Port Royal m’abandonaven per seguir els moviments de l’Avi, que no va parar fins que va haver traçat una visible línia de calç paral·lela a la formació dels guerrers. A continuació em vaig posar d’esquena a Port Royal i vaig cridar als yama:

—Molt bé; ara agafeu la destral, feu-la servir d’aixada i caveu, caveu picant sobre la línia blanca.

Aquells centenars de guerrers em van mirar, atordits i indecisos, com si de cop i volta s’haguessin convertit en un eixam de vagarros sense ales. ¿Cavar? ¿A què venia ara fer un ús tan excèntric de les seves destrals assassines? A més a més, ¿què tenia allò a veure amb la guerra? Permeteu-me aquí un apunt: a Pocotaligo i en altres poblats yama, les feines agrícoles estaven a càrrec de les dones. Eren elles les que cavaven a camps i horts mentre carregaven a l’esquena nadons embolcallats en draps. En altres paraules: que l’ordre de cavar representava un insult doble per als guerrers, perquè ofenia tant la seva virilitat com la seva bel·licositat. En Caesar i tot em va mirar com si hagués perdut el seny. Pretenia que els yama fessin el paper de donetes, i a sobre a la vista dels seus enemics! Per part meva, vaig fer brandar un puny a l’aire i vaig cridar:

—Mecàgom la mare que us va portar al món! Caveu, malparits! Caveu! Caveu!

Després de dubtar un instant, en Caesar es va decidir a fer-me costat.

—Que cavin —va xiuxiuejar a un dels seus homes més fidels.

Aquest va fer córrer l’ordre. I van cavar. Centenars de yames molestos, replicaires i queixosos em van dedicar insults tan grossos que ni tan sols ara goso reproduir-los; però van cavar.

La meva benvolguda i horrorosa Waltraud, com era de preveure, no entén absolutament res. En descàrrec seu diré que aquell dia en Caesar, un dels homes més admirables del nostre segle, tampoc va entendre el meu propòsit. Se’m va acostar a cavall.

—No sé què pretens —va dir—, però no penso tenir gaire paciència.

—Ni te’n demano ni en necessitaràs —va ser la meva resposta—. Si abans de migdia no hem entrat a Port Royal, podràs fer el que et sembli.

La meva benvolguda i horrorosa Waltraud em torna a interrompre. Per fi li sembla haver-ho entès!

Segons ella, la meva estratègia era crear una Trinxera d’Atac tal com em van ensenyar a Bazoches; és a dir, obrir un solc a la terra que s’acostés a les muralles, com els que havien creat els enginyers borbònics a Barcelona, o els anglesos a Neoheroka, només per citar-ne dos exemples.

Bravo! ¿Puc aplaudir? Cap, clap, clap! Això sí, sisplau: deixa molt clar als lectors que es tracta d’un aplaudiment irònic.

Però que arribes a ser encantada! No en tenia cap intenció, de construir una Trinxera d’Atac! Per fer una obra tan gegantina hauria necessitat uns càlculs previs que ningú havia realitzat i unes quantitats ingents de material, que no tenia. Drenar els arrossars hauria sigut possible, però tenint a les meves ordres almenys un parell de brigades de sapadors experts, que evidentment tampoc tenia a la meva disposició. Tot el que hi havia davant de Port Royal era un pobre enginyer expatriat i nu de tota ajuda.

Aleshores ¿en què es basaven les meves esperances? Crec que la resposta és òbvia: que els carolins no sabien res de la meva nuesa.

Jo, com a europeu, podia veure el que passava a les muralles amb ulls europeus; i podia saber el que pensaven els carolins. Fins a aquell dia no havien trobat una explicació racional de l’alçament yama. Com ja he dit, els colons tenien els indis per uns indigents d’esperit. No els haurien cregut mai capaços d’orquestrar una trama bèl·lica i diplomàtica a tan gran escala. Ara bé, des del punt de vista anglès aquell oficial alt i ben plantat que es passejava amb un uniforme blanquinós (o sigui, jo) donava sentit a la catàstrofe: els maleïts francesos eren darrere de tot l’assumpte.

Quasi podia veure aquella idea entrant al cap dels carolins a través dels llargavistes: els francesos, amb por de perdre els seus mercats, havien orquestrat aquell aquelarre bàrbar. Els francesos, sempre els francesos! Com que no tenien prous tropes a Amèrica, semblava del tot lògic que haguessin reclutat els indis, amb els quals acostumaven a tenir més bones relacions que els carolins. Sí, no hi havia dubte: els francesos utilitzaven els indis per encobrir la seva responsabilitat; però allà hi havia, delatant-los, un oficial europeu vestit de blanc. Un francès. (I ves, si aquell malentès propiciat pel bo d’en Zuvi acabava generant una nova guerra entre Anglaterra i França, ¿a mi què collons m’importava? Al capdavall, els menjagranotes havien arrasat el meu país i els pixabirres l’havien traït. ¿Us en recordeu?).

Encara més. Per als meus amiguets yama, l’estampa de centenars de guerrers yama picant una ratlla de calç blanca no tenia cap sentit, més enllà d’una simfonia del ridícul. En canvi, jo estava segur de la deducció que en farien els carolins de Port Royal. El que havien presenciat era la típica cerimònia amb què sempre es comença una Trinxera d’Atac: una línia de calç blanca paral·lela als murs, i soldats i sapadors excavant-la al llindar de l’abast del foc de la plaça. Sí, els maleïts francesos eren darrere de tot allò. Una trepa de bàrbars no podria arruïnar mai els seus murs, per més roncs que es quedessin cridant; però una Trinxera d’Atac dirigida per oficials francesos era un assumpte molt diferent.

A partir d’aquell punt, el meu ardit ja no depenia de mi. Els carolins podien optar per quedar-se i resistir, aguantar tant com poguessin fins que arribessin reforços. Hauria sigut la cosa més sensata. I en aquell cas el meu pla, senzillament, se n’aniria a fer punyetes. Però jo comptava amb dos factors afegits.

A la guerra la moral ho és tot, i en un setge encara més. Els carolins que s’havien refugiat a Port Royal van traginar-hi el terror de la mateixa manera que els empestats porten a sobre l’epidèmia. Tenien por. En la cultura europea és ben sabut que una Trinxera d’Atac no es pot deturar de cap manera, sinó només alentir-la. I quan els yama arribessin als murs no hi hauria ni pactes ni capitulacions, ni pietat ni compassió.

El segon factor era que els carolins tenien una via de fugida: al port hi havia el Palmarin i altres naus de molt menys calat, però útils per carregar gent almenys fins a la illeta de la badia. Allà podrien aguantar molt més, perquè encara no s’havia inventat cap trinxera capaç de travessar els mars.

Les meves previsions eren que els carolins tindrien un dur debat sobre això, tal com ho van fer els barcelonins el 1713 quan l’horror borbònic s’acostava a la ciutat. Doncs bé, la veritat és que tot va ser molt més fàcil, ràpid i favorable: quan la gent de Port Royal va tenir notícia que s’havia obert la Trinxera, van omplir un sac amb les seves possessions més valuoses, es van enfilar a qualsevol embarcació que surés i van tocar el dos cap a la illeta. Yama ad portas! I si la població se n’anava, ¿per què havia de quedar-s’hi la guarnició? Al capdavall, no eren soldats professionals sinó una milícia de civils que empunyaven les armes per defensar les seves famílies, de manera que van anar darrere seu.

Com vaig saber més tard, aquell lironet simpàtic que era en Henry Craven, que capitanejava la defensa, va intentar impedir la desbandada i l’èxode en nom del rei i l’honor de les armes angleses. No li va fer gota de cas ningú. Em sembla haver comentat que a Amèrica la gent és libèrrima. La distància transatlàntica hi ajuda molt. Els carolins sabien que si Port Royal era arrasat, el rei d’Anglaterra, a un oceà de distància, esmorzaria amb la notícia uns quants mesos més tard, i tot el que faria seria remugar uns «caram, caram!» més o menys afligits i demanar a algun dels seus ministres: «¿On és Port Royal?».

La gentada va atropellar en Craven al crit de «Queda’t tu, si tant necessites netejar el teu nom!». (I aquí la meva benvolguda i horrorosa Waltraud haurà de posar una nota per explicar que en l’anglès colonial craven significa «covard»).

Algú va tenir el bon criteri de dirigir-se a la presó municipal, on encara hi havia la tripulació del Palmarin, i oferir-los la llibertat a canvi que transportessin gent fins a la illeta de la badia. En realitat, Port Royal era un poble de mala mort i, tot i l’increment d’ànimes que havien significat els refugiats, amb el Palmarin n’hi havia prou per traslladar-los tots en un parell de viatges. I si al vaixell que m’havia portat fins a Amèrica hi afegim les barques i barquetes que hi ha a qualsevol port, s’entendrà que l’evacuació es fes en un tres i no res.[24]

I ara fem l’esforç de pensar en els homes que s’oposaven a nosaltres a les muralles. Apuntaven els fusells cap a la direcció on érem, però constantment giraven el coll per veure què passava a l’interior de Port Royal. Quan van veure en Craven rodolant pel fang, ell cap a una banda i la perruca cap a l’altra, allò ja els va semblar fora de mida. Almenys van tenir el seny de ser els últims de fotre el camp i així donar temps d’evacuar els civils.

* * *

Des de la nostra perspectiva d’assetjadors, als afores de Port Royal, només vam percebre dos símptomes. Primer va ser una cridòria difusa, com la que acostuma a haver-hi en qualsevol comunitat afectada per un incendi nocturn. I tot seguit la cosa més reveladora: de sobte els fusells van desaparèixer dels merlets i les troneres, com si els haguessin xuclat des de dintre.

Sobre la inefabilitat: amb en Caesar vam intercanviar una mirada, seguida d’un somriure pletòric com poques vegades algú ha intercanviat a les Amèriques. De fet, el sentiment va precedir el raonament, perquè encara vaig trigar uns instants a cridar:

—Se n’han anat… Se n’han anat!

El que va seguir és fàcil d’imaginar. Els yama van iniciar una càrrega sense oposició. Van superar els abattis a grans salts, van baixar al fossat i el van pujar, i es van enfilar a les muralles de troncs com micos en un arbre. Una muralla sense defensors és com un cos sense ànima. Tot va ser tan ràpid que quan en Caesar i jo vam entrar a Port Royal ja havien començat els incendis.

Segons estipula la tradició europea, quan una ciutat resisteix a ultrança l’assetjador té el dret legítim de tres dies i tres nits de lliure saqueig. Ara bé, si la resistència ha sigut mínima, el pillatge s’ha de limitar a un espoli fred i sense actes de crueltat. Tot això és molt correcte, però expliqueu-ho als yama. Imaginem-nos que algú donés a tots els dimonis de l’infern mitja hora per esbargir-se al món. ¿Què passaria? Doncs que no es conformarien amb mitja hora.

Hi havia un autèntic odi en les formes que va adquirir la destrucció de Port Royal. Un edifici es pot incendiar metòdicament o s’hi pot calar foc amb ràbia. Els yama van fer totes dues coses. Sobretot l’ajuntament, on es guardaven els registres de propietat, tant de terres com d’esclaus: el «cens».

Recordem que tots els edificis de Port Royal eren de fusta, i el que és fàcil de construir també és fàcil de destruir. La crepitació de les flames es barrejava amb els crits de victòria. Per tot arreu hi havia yames corrent i saltant com llagostes, udolant amb el plaer injust i desmesurat del violador.

Mentre contemplava la crema de Port Royal com un Neró del Nou Món, em va sorprendre el crit d’algú que se m’adreçava.

—Ei, ei, ei! Mon copain, mon copain! ¿Se’n recorda, de mi? No deixi que em liquidin, punyeta!

Un grup de yames arrossegava per terra un pobre diable barbut i ullerós, un europeu submergit en una allau de calbots i puntades de peu. Em pensava que tothom havia fugit a l’illa; però, com hauria dit en George Chicken, qualsevol pollastre que corre perd plomes. Vaig fixar-m’hi bé i el vaig reconèixer.

Era aquell tal Pierre, aquell francès capatàs i tractant amb qui havia coincidit abans de la meva segona fuga del magatzem de Port Royal. Sí, home, feu memòria: aquell borratxo més aviat porc que es gratava els collons adormit, despert i despertant-se. El pare de l’Avi.

Vaig necessitar tota la meva autoritat sobre els yama per aconseguir una treva en la pallissa. Quan el van deixar anar, encara estava poc o molt viu.

—Com hi ha món —vaig dir sorprès—. Quina coincidència.

—Sort que el trobo! ¿Què dimonis passa? I ¿què fa vostè amb uniforme de capità francès si quan el vaig conèixer anava vestit com un indi?

—No s’alegri gaire —vaig dir—. No crec que pugui salvar-li la vida.

Va fer aquella cara que fan els gossos quan els piquen al morro. Els yama van tornar a agafar-lo, però encara vaig aconseguir contenir-los; de moment.

—Digui’m —vaig demanar, encuriosit—, ¿què feia, per aquí? ¿Que ha estat dormint la mona des de l’última vegada que ens vam veure?

—No, home, no —va respondre en Pierre—. Poc després que vostè toqués el dos del magatzem, jo també me’n vaig anar. No tenia feina ni paranys per caçar castors, i ho vaig passar bastant malament. Però llavors va aparèixer en Chicken.

—¿En Chicken?

—Sí, en Chicken. Em va veure en una taverna de Charles Town, fet pols, i em va oferir feina d’agent comercial.

—No ho entenc.

—Buf, jo al començament tampoc. En Chicken em va donar una pila de diners i em va dir: «Pierre, vés a Port Royal i compra tots els camps d’arròs dels voltants». «Però ¿com vol que faci una cosa així?», li vaig dir jo. I ¿sap què em va respondre? «Compraràs tots els arrossars que encerclen la ciutat, i per la meitat de la meitat del preu que et demanin». I va afegir: «No et caldrà sortir de Port Royal; ja vindran els propietaris a vendre’t les propietats».

Va ser com si m’il·luminés un raig de llum negra. En Chicken! Quin malparit! Vaig fer que portessin en Pierre davant d’en Caesar perquè repetís el que m’havia explicat. Després em va tocar el torn a mi.

—En Chicken t’està utilitzant —vaig començar—. Volia especular amb el preu dels arrossars. Per això no hem trobat cap exèrcit que s’interposés entre Pocotaligo i Port Royal; perquè en Chicken volia beneficiar-se de l’onada de refugiats que, morts de por, han venut les seves possessions per una misèria.

En Caesar es va arronsar d’espatlles.

—Els carolins són llops amb nosaltres —va dir—, però també ho són entre ells; és la seva naturalesa. Però això no és cosa meva.

—I tant, si ho és! Perquè ara ja no els ets d’utilitat. En Chicken ja té el que volia. I ara que aquestes terres són seves es disposarà a recuperar-les. Concentrarà totes les forces que pugui i presentarà batalla. I la perdràs.

En Caesar meditava. Vaig fer una passa cap a ell i vaig afegir:

—Encara hi ha una possibilitat. Aplega les dues columnes dels nostres guerrers yama, agrupa les teves forces i, sense perdre temps, dirigeix-te cap a Charles Town. En Chicken no s’esperava que fossis tan ràpid a plantar-te davant de Port Royal, i encara s’imaginava menys que el prendries tan de pressa. Però així ha sigut. Ja només ens queda prendre Charles Town.

Durant la meva estada a Pocotaligo havia enviat un parell de nois espavilats, dirigits per l’Avi, perquè rondessin pels afores de Charles Town. L’Avi m’havia fet una magnífica descripció de les seves defenses. Com que es tractava d’una localitat menys fronterera que Port Royal, ningú creia de debò que hi hagués d’haver un atac; i aquesta era la seva feblesa.

—Escolta’m bé —vaig continuar—. Tinc un parell de plans per prendre Charles Town. Si apleguem tots els guerrers, podem fer-ho. Però hi hem d’anar ara mateix! Abans que els carolins es refacin d’aquest desastre.

—Els meus homes han marxat des de Pocotaligo saquejant i devastant sense treva ni descans, i ara no els puc exigir que tornin a marxar. Quan acabin d’incendiar les cases i beure’s els licors que hi hagi a dintre estaran esgotats.

—Doncs exigeix-los un esforç més! —vaig replicar—. No s’ha guanyat mai cap guerra amb soldats que no estiguessin cansats!

Va negar amb el cap.

—Tu, més bé que ningú, coneixes les mancances que tenen en disciplina i formació —va dir—. Necessiten més instrucció per combatre com els carolins.

—Oblida’t de les formacions de combat europees! L’única cosa que necessites ara és ser ràpid. Presenta’t a Charles Town abans que tinguin notícies de la caiguda de Port Royal i la victòria serà teva.

Permeteu-me que resumeixi el pla que vaig oferir a en Caesar. Com hem dit, en Chicken corria per algun lloc entre Port Royal i Charles Town aplegant una poderosa milícia. La seva mateixa avarícia ens donava una oportunitat d’or, ja que en Chicken s’havia fet a un costat perquè l’avanç yama causés terror i refugiats. Si ens afanyàvem posaríem un peu a la porta oberta de Charles Town; perquè ¿què és una ciutat sense defensors sinó una porta oberta? I amb Charles Town en poder seu, en Caesar tindria tot l’avantatge. Podria utilitzar una de les seves columnes com a guarnició de Charles Town mentre mantenia la segona com a exèrcit volant a l’exterior. Si els carolins assetjaven Charles Town serien atacats per darrere per la segona columna. I si optaven per una batalla contra aquest exèrcit exterior, la guarnició sortiria a buscar-los i quedarien atrapats entre dos focs.

—La guerra és, primer de tot, un estat d’ànim. —Vaig insistir—: Un état d’âme. I d’això els teus homes n’estan més que ben proveïts. Encarrila la seva ferocitat, dirigeix-la cap a Charles Town! Fes-ho, i fes-ho ara, o els yama perdran aquesta guerra.

—Necessito pensar-m’ho.

I es va allunyar. No va voler que l’acompanyés ningú. I jo no aconsegueixo oblidar aquella estampa: un Caesar meditabund i capbaix, terriblement sol, intentant pensar enmig de cases incendiades de les quals es desprenien parets, bigues i taulons en flames.

Quan en Caesar em va donar l’esquena aquell tal Pierre va tornar a reclamar-me. Continuava a terra, lligat de peus i mans com una peça de caça morta.

—Ei, ei! Escolti, ¿i jo què?

—Em sap greu —vaig dir—. Ets l’únic carolí que han enxampat, i pagaràs per tots.

I en efecte, una rotllana de yames es tancava sobre seu.

—Però això no és just —va cridar en Pierre mirant tot al voltant.

—I tant que no —vaig dir, sense poder apartar la mirada d’un Caesar que s’allunyava—. Com tampoc era just que esclavitzessis infants i dones a les ordres del pitjor malparit de Carolina del Sud. Mala sort, mestre.

—El que vaig fer no té res a veure amb la meva situació! Si m’han enxampat és perquè estava borratxo, tant que ni m’he adonat que els indis arribessin a Port Royal.

—¿Veus com tinc raó? No es tracta de justícia, sinó de sort.

Tot i que era un individu fastigós i nauseabund, hauria intentat salvar-lo. Però no podia. Encara que després de la presa de Port Royal els yama em respectaven més que mai, per res del món tolerarien que un europeu en salvés un altre. I el que va passar aleshores demostra que el destí no existeix, que el construïm cada dia amb els nostres actes i les nostres omissions. Perquè per allà voltava l’Avi. Li vaig fer un gest perquè s’acostés.

L’Avi estava eufòric. Al voltant del coll lluïa un enfilall de llàgrimes de vidre, com si portar els penjolls d’una aranya a manera de collaret fos la cosa més natural del món. Va acostar-se’m amb un somriure, i em va abraçar.

—Quin gran guerrer que ets! —va exclamar—. I pensar que vaig dubtar de tu quan vas dir que prendries Port Royal!

Jo el vaig separar del meu cos, amb expressió greu, i el vaig engrapar per les espatlles.

—Avi, el que ara sentiràs et semblarà un disbarat, però m’has de creure. Dubtaves de mi, com acabes d’admetre, quan et vaig assegurar que la clau de Port Royal era un sac de calç. Doncs bé, ara et diré una cosa encara més extraordinària. —Sense deixar-lo anar, el vaig encarar a aquell tal Pierre, lligat i estès a terra, i vaig afegir—: Aquest home és el teu pare.

L’Avi em va mirar, va mirar tot seguit aquell tal Pierre i després a mi una altra vegada.

—¿Què et passa? —em va demanar en to d’escepticisme—. ¿Que estàs malalt?

I la seva expressió era terriblement seriosa.

Perquè s’entenguin més bé les seves paraules, diré que els yama, com moltes altres nacions índies, no estableixen cap mena de relació entre l’acoblament i l’engendrament. Per a ells, jeure amb una dona no té res a veure amb el fet que al cap de nou mesos neixi una criatura. Per explicar l’embaràs recorren a idees d’allò més pintoresques i fantasioses. Creuen que l’esperit d’un avantpassat habita en algun gra de blat de moro del camp que va llaurar en vida i que entra al cos de la dona quan ella se’l menja; o que les ànimes vaguen pels líquids, sobretot l’aigua, i una s’introdueix per la vagina quan la dona es renta al riu. Coses així. Per això l’Avi no podia creure’m encara que volgués; perquè era un yama, i per a un yama la paternitat no és un acte, sinó una relació.

En Pierre no ens entenia, i em va exigir que traduís el que parlava amb l’Avi.

—Tinc motius per creure que aquest marrec és fill teu —vaig dir—. Fixa’t bé en els llavis i en el nas que té.

De genolls, en Pierre va aixecar al cel les mans lligades.

—Oh, mon dieu, c’est vrai! És cert! És el meu reflex!

—Jo més aviat diria que retira a la mare.

La meva benvolguda i horrorosa Waltraud em recrimina aquesta pinzellada d’humor tenebrós amb algú que vivia una situació tan extrema. Bé, la veritat és que ja no recordo si vaig dir això o si la memòria perfecciona els fets. En tot cas, us asseguro que aquell tal Pierre era un mala peça i no mereixia res millor.

Fins i tot el vàndal més animós es cansa del saqueig: al voltant nostre començaven a congregar-s’hi més i més yama, expectants pel que passava allà. L’Avi va fer una passa endavant. Per consideració cap a mi va examinar el cos abatut i suat d’en Pierre. I va parlar. Tots van escoltar-lo. Aquell tal Pierre em va clavar estrebada als pantalons, a l’alçada del genoll, i va demanar:

—¿Què ha dit? Punyeta! ¿Què ha dit el nano?

Vaig trigar una mica a traduir les paraules de l’Avi. ¿I sabeu per què? Doncs perquè l’emoció m’ho impedia. Entre els yama, expressar públicament els sentiments està molt mal vist, i tot i així tots aquells guerrers, tan durs, em van mirar amb una barreja de curiositat i compassió.

—El nano et demana —vaig dir finalment— si alguna nit t’has assegut amb ell a mirar les estrelles i li has parlat de les formes que adopten les constel·lacions. Vol saber si les nits d’hivern li has espolsat el fred i la por, si hi has dormit abraçat com dos mapatxes al cau. Et demana si li has ensenyat a no tenir vergonya del color dels seus cabells. I també et demana si li has ensenyat a nedar.

En Pierre es va enfurismar. Els seus escarafalls em van fer pensar en un pobre a qui li neguen unes sopes de pobre. No havia entès res absolutament.

—¿De què collons parlem? —va protestar—. Digue-li que em deixi anar, punyeta! És el meu fill! ¿Permetrà que em rosteixin?

L’Avi em va demanar què deia en Pierre.

—Diu que no —vaig respondre amb una mirada baixa i resignada—. Diu que no ha fet res de tot això mai.

L’Avi va mirar al seu voltant els guerrers que, expectants, formaven una rotllana entorn nostre. Tot seguit va mirar en Pierre, sense pietat, i finalment a mi. I es va limitar a fer servir la seva lògica yama.

—Doncs llavors no és el meu pare —va dir.

Allò representava la sentència definitiva. L’única cosa que els yama lamentaven de la conquesta de Port Royal era que els seus habitants haguessin aconseguit evacuar tothom cap a la illeta, incloent-hi els seus negres i, sobretot, uns quants indis renegats. Com totes les nacions del món, els yama odien menys els seus enemics que els seus traïdors. De manera que, a falta d’una víctima millor, es rabejarien amb en Pierre.

Tot el que jo podia fer per aquell individu era escurçar-li el camí. Vaig ajupir-me una mica per acostar la boca a la seva orella i dir-li una cosa. Al mateix temps, vaig recórrer a un truc molt matusser, però que quasi sempre funciona: vaig aixecar la mà esquerra amb el dit índex apuntant al cel i vaig bellugar aquest mateix dit en cercles. Pot semblar ridícul, però els ulls de les multituds tendeixen a dirigir-se cap al dit que assenyala enlaire. Mentrestant, amb la mà dreta, i amb la màxima discreció, vaig introduir un ganivetet a la màniga d’en Pierre i li vaig xiuxiuejar:

—Talla’t el coll i tindràs una mort ràpida; l’alternativa és que et cremin durant dies i dies.

Vaig equivocar-me. He dit que era un mala peça, i ara entendreu per què.

Es va arrossegar de genolls cap on era l’Avi, que no volia saber res d’aquell assumpte i ja se n’anava.

—Només va ser una rebolcada, és veritat —va dir en Pierre—; però gràcies a allò em deus la vida. ¿I així m’ho pagues? Malparit!

Quan va sentir això, l’Avi es va parar, va fer mitja volta i es va encarar a en Pierre. Aleshores en Pierre va fer un moviment de falç amb les mans lligades, de baix a dalt, i li va clavar el ganivetet a la cuixa.

Jo vaig ser el primer a clavar un xiscle. M’havia adonat del que pretenia un instant massa tard. Era darrere en Pierre, de manera que el vaig engrapar per la barbeta per tombar-lo i obligar-lo a deixar anar el ganivet. Immediatament va caure sobre seu una turba de yàmassis furiosos i cridaners. Van emportar-se’l en sopols. Anaven en direcció al port; volien cremar-lo a la vista dels port-royalencs que s’havien refugiat a l’illa de la badia.

Vaig quedar-me amb l’Avi. Sols. Vaig agenollar-me al seu costat.

Era una ferida molt lletja; la fulla li havia entrat per la part interior de la cuixa com la banya d’un toro. Però sobreviuria. En el fons continuava sent un nen, i no parava de plorar, de mal i de ràbia.

—¿I deies que aquesta serp era el meu pare? —cridava—. No ho és. Reconeix que t’has equivocat. Reconeix-ho!

—Tens raó —vaig admetre—; no és el teu pare.

—Ho ets tu! —va cridar, encara més fort—. Digue-ho!

—Ho sóc jo —vaig dir, en un intent per calmar-lo—. Ho sóc jo.

Vaig curar-lo tan bé com vaig saber i vaig poder. Vaig netejar la ferida amb aiguardent i aigua de mar, i l’hi vaig embenar amb el drap més net que vaig trobar. Al voltant nostre crepitaven les flames de tots els edificis, avivades pel vent que bufava de l’Atlàntic. Així estàvem quan en Caesar va tornar de les seves meditacions. Vaig veure’l avançar cap a nosaltres, emmarcat pels incendis de banda i banda del carrer. Així que el vaig veure vaig deixar anar l’esponja amb què rentava la cama de l’Avi i em vaig posar dret.

Havíem aconseguit enlairar l’art de l’enginyeria guerrera al seu últim estadi; havíem pres una ciutat a l’assalt i, al mateix temps, sense que hi hagués hagut ni un sol mort. En Vauban n’hauria estat orgullós. Però aquell dia va posar en evidència un principi maleït i irrefutable alhora: la guerra no és la més elevada de les arts, sinó el més baix dels politiquejos.

Em vaig adonar que en Caesar portava la resposta a la punta de la llengua. L’ànsia va fer que m’hi abalancés.

—¿Ja has meditat l’estratègia a seguir?

—Sí.

—¿I quina és la resposta? ¿Atacarem Charles Town de seguida?

—No.

Vaig tenir un ensorrament interior, fulgurant, catastròfic, com si l’ànima fos una Atlàntida enfonsant-se en un abisme de desraó. Allò era el final, el final de la causa yama; ho vaig veure tan clar com ara, setanta anys després, puc veure’m els dits vells, arrugats i cargolats que se’m tanquen d’impotència mentre recordo el veredicte.

Davant meu en Caesar va al·legar la falta de subministraments i el malson logístic que significaria desplaçar els seus guerrers, que marxaven a peu la majoria, cap al nord. La cosa més difícil seria, fins i tot per a un líder tan carismàtic com ell, convèncer els yama que el seguissin quan estaven sadolls de victòria.

Es va expressar exactament com ho hauria fet un general europeu en un consell de guerra: subministraments, disciplina, ordre tancat… I mentre parlava vaig pensar en la paradoxa sublim i terrible que contenia en Caesar, el gran indi yama: havia entès que per derrotar els europeus havia d’aprendre a lluitar com ells, però al final seria derrotat precisament per haver lluitat a l’europea.

Em vaig enfurismar. Em vaig treure el tricorni del cap i el vaig tirar a terra.

—¿Caesar? —li vaig etzibar—. Més hauria valgut que t’haguessin posat Anníbal!

Va voler saber qui havia sigut aquell tal Anníbal.

—Un general cartaginès que va derrotar els romans a la batalla més mortífera de l’antiguitat, Cannas —vaig explicar—. Després d’un èxit tan gran, els seus oficials el van impel·lir a atacar Roma, indefensa i sense cap exèrcit que la protegís. Però ell s’hi va negar. Va ser llavors que un dels seus comandants va dir: «Ai, Anníbal! En veritat els déus no ho donen tot a un sol home. Saps vèncer, però no saps fer ús de la victòria».

No va servir de res, no va canviar d’opinió. Port Royal captum! Durant anys havia promès un triomf a les seves tropes. I l’arribada d’aquest triomf li feia oblidar, o si més no ajornar, l’objectiu últim de la guerra, que no era la captura d’un misèrrim port sinó l’expulsió definitiva dels carolins, la fi del règim colonial i de l’esclavitud. Heus aquí la tragèdia íntima d’en Caesar, el yama misteriós: als polítics, com als artistes, no hi ha res que els obnubili tant com un èxit massa prematur.

Pel que fa a mi, em sentia més que frustrat. Amb uns quants dies més hauríem pogut netejar tot el territori de Carolina del Sud d’europeus i expugnar-ne les ciutats, i tot plegat ho hauríem aconseguit amb suor i sense morts. Un preu molt baix si així posàvem fi a l’esclavitud en aquella part del món! Però heus aquí que en Caesar es negava a obtenir la victòria. Admetem-ho: la meva reacció era menys la de l’humanista ofès que la de l’artista despitat. Havia estat a tocar de convertir la guerra yama en una obra d’art perfecta. I aquell indi cabut l’havia arruïnat just abans de l’últim cop de cisell!

A Catalunya vaig lluitar servint en un exèrcit còmicament inferior al dels seus enemics. I vam perdre. Potser per això vaig voler, ni que fos una vegada, contemplar la caiguda d’una plaça des de la perspectiva del vencedor. Em vaig enfilar a un túmul de runa. Des d’allà podia destriar els incendis, el port i els yama cremant aquell tal Pierre a la vista dels carolins recollits a la illeta de la badia.

Així doncs, la perspectiva del conqueridor tan sols era això: un cel gris de panxa de burro, i sota seu una ciutat en flames; l’udol de les incursions dels saquejadors; centenars de yames aplegats al voltant d’un pobre idiota, vora les onades, davant de la illeta. Li lligaven minúsculs fumalls candents entre els dits dels peus, o els els hi introduïen pels més diversos orificis del cos. La victòria era aquella pudor de carn humana cremada; els xiscles del sofrent, tan esfereïdors que semblava que haguessin d’esqueixar-li el coll. La conquesta també eren aquelles mirades mudes, horroritzades, des de la illeta de la badia; va arribar el crepuscle i el perímetre de l’illa es va puntuar amb les llumetes titil·lants dels quinqués que ens miraven sense parlar, que contemplaven la ciutat fumejant, el torturat i els seus torturadors. Allò era la conquesta d’una plaça enemiga. Ai, tristesa del vencedor horríson, de l’esforç va! Ai, sí; que dolorosa pot ser aquesta melancolia que genera haver tingut a la palma de la mà l’infinit, i veure’l reduït al no-res!

¿I sabeu què va ser més trist? Doncs que ni tan sols va ser una victòria.

* * *

En Caesar no va fer cap esforç per reagrupar els seus guerrers fins que tots no van haver-se afartat de rapinya i d’alcohol. Tres dies després, tard, molt tard, va fer que formessin. Amb el cavall recorria la columna, intentant arrenglerar els borratxos i fustigant els ronses. Sense gaire èxit: per més que ho hagués intentat, els seus yama s’assemblaven tant a un regiment europeu com una zebra a un cavall.

Me’n vaig queixar i me’n vaig riure alhora.

—Deixa-ho córrer —vaig dir—. ¿Que no vas veure com van ser d’inútils els meus esforços com a instructor?

La fugida dels habitants de Port Royal s’havia fet amb tantes presses que darrere seu va quedar un bon dipòsit de pólvora i fusells. En Caesar els va fer servir per acabar d’equipar les seves forces. Va manar que els qui encara s’estimaven més l’arc el tiressin a terra, encara que fos a desgrat, i es proveïssin d’armes de foc. Jo vaig remenar el cap.

—Disposar d’un fusell no et fa bon tirador ni bon soldat —vaig dir—, de la mateixa manera que casar-se no converteix ningú ni en bon amant ni en bon marit.

Era la segona recriminació que li feia, i abans que tingués temps de fer-n’hi una altra va girar el cavall cap a mi i va exclamar:

—Faig tot el que puc per convertir els meus guerrers en soldats a l’europea, i tu, en comptes d’elogiar-me’n els esforços, critiques les seves mancances. I tot ho faig per posar a la teva disposició una bona tropa per quan comenci el setge a Charles Town!

—No penso dirigir cap setge més —vaig interrompre’l—. Ni tan sols penso seguir-te a Charles Town.

Aquella renúncia el va sorprendre.

—¿Per què? —em va etzibar des de dalt del seu cavall tord.

—Ho saps molt bé: perquè crec que has perdut la teva ocasió. Has malgastat tres dies valuosíssims, has donat a en Chicken tot el temps del món per agrupar les seves forces. No hi haurà setge. Abans que arribis a Charles Town t’obligarà a presentar batalla a camp obert, i et derrotarà.

—Ja que vas triar tornar amb nosaltres, has d’acatar la nostra llei —va al·legar en Caesar—, o sigui que em considero amb el dret d’exigir-te que em segueixis.

Vaig dirigir la mirada cap als yama que no estaven integrats a la columna, que no eren molts però sí bastants. Com que eren una nació d’individus libèrrims, els yàmassis tenien tot el dret del món de seguir sota les ordres d’en Caesar o de tornar-se’n a casa en qualsevol moment que ho decidissin. La majoria, és cert, va optar per continuar sota el seu comandament, per integrar-se en aquella grotesca columna i marxar contra Charles Town. Però d’altres no. No es tractava de desertors, sinó de ferits que havien decidit tornar, sols o en companyia dels amics que els sostenien. Vaig assenyalar aquells homes desmobilitzats i vaig demanar:

—Digue’m, Caesar, ¿la majoria dels yames pensen que deuen obediència a un home, encara que sigui en contra de la seva voluntat?

—No —va admetre—; no gaires.

—Doncs quan deixin de no ser gaires, t’obeiré; mentrestant, deixa que em comporti tal com permet el costum. El meu fill està ferit i m’empara tot el dret yama d’emportar-me’l a Pocotaligo, encara que sigui contra la seva voluntat.

La meva benvolguda i horrorosa Waltraud em demana de quins ferits parlo si havíem conquerit Port Royal sense haver disparat ni un sol tret. La resposta és molt senzilla. Segons em dicta l’experiència, a tots els exèrcits, tant si són salvatges com si no, acostuma a haver-hi un percentatge semblant de tanoques i accidentats. Les ensopegades a les marxes, les empentes en els tumults i les baralles pels botins acaben malferint o masegant quasi tants homes, o més, que el foc enemic. Podeu comptar: aquell ximple que per arrencar una poma s’enfila a la branca més fràgil de la pomera, o aquell altre que es disputa un canelobre amb un altre individu i acaba amb la candela incrustada a l’ull.

I, en realitat, allà s’hauria hagut d’acabar la meva aventureta yama. Com que estava convençut que en Caesar i els seus guerrers es dirigien a una catàstrofe irremeiable, vaig ajudar l’Avi a muntar en un ase i me’l vaig emportar. Ell moquejava i protestava, és clar, perquè el que volia era lluitar, però jo no pensava deixar que me’l matessin. D’altra banda, amb la cama apunyalada li hauria resultat impossible combatre.

—Adéu —vaig dir a en Caesar.

—No t’acomiadis encara —va respondre ell, i em va assenyalar la galta coberta per la porcellana índia—. D’aquí una estona tornaràs a ser al meu costat; m’ho diu la teva màscara.

Ja he dit que en Caesar creia que podia llegir el meu destí en la meva màscara com si fos una brúixola a les mans del capità Cook. Jo em vaig limitar a fer un gest desmenjat amb la palma de la mà, com el de qui renuncia a enraonar amb un boig, i me’n vaig anar.

Aquí hauria hagut d’acabar-se la cosa. En Caesar es dirigia cap a una derrota segura i, com que jo ja coneixia aquella trista ruta, vaig enfilar cap a Pocotaligo. I ara la meva benvolguda i horrorosa Waltraud hauria de posar la paraula FI i portar el manuscrit perquè en fessin deu còpies per als amics; bé, cinc, que són molt cares, i a més a més jo no tinc deu amics. Però no va ser això el que va passar.

M’allunyava de Port Royal, a peu, tibant les regnes de l’ase que muntava l’Avi. Ell no parava de protestar i de maleir-me. Frisava per demostrar la seva homenia al camp de batalla, i per això li resultava tan frustrant tornar a casa mig coix i sense haver fet servir la seva destraleta. Els seus planys i remucs no m’afectaven ni poc ni molt. Ja podia queixar-se tant com volgués, que cap dels yames que, com nosaltres, seguien el camí de Pocotaligo no li donaria la raó. Entre els yames, com entre els antics romans, el pater familias tenia dret de vida i mort sobre els seus. I com que l’Avi havia reconegut públicament la meva paternitat sobre ell, si jo havia decidit que ens en tornàvem, doncs ens en tornàvem i allà s’acabava la discussió.

Però aleshores vaig començar a rememorar tot el que havia viscut des del moment que havia trepitjat la costa americana. La Mausi, l’Avi; en Caesar; els yama. Ara trobarien el seu destí, i jo no podia fer res per evitar-ho.

Avançàvem a poc a poc, al pas de l’ase. Anàvem acompanyats, per davant i per darrere, d’altres yàmassis ferits que tornaven a Pocotaligo a peu o amb carros guiats molt barroerament, perquè no eren bons conductors de vehicles. Aquella marxa lenta i compassada, el traüt de les rodes i el compàs dels unglots em van fer posar melancòlic. De cop i volta vaig pensar en Don Antonio. ¿Què se’n devia haver fet? ¿Devia continuar viu? La cosa més probable era que no. Vaig recordar les últimes paraules que em va dir: «Abans d’allistar-se en un altre exèrcit, abans de lliurar una altra batalla, pregunti’s: “¿Estan aquests homes disposats a portar a terme una càrrega com aquella, a suportar un setge com aquell?” Així, almenys, sabrà si la causa és justa».

Vaig allunyar aquell pensament. Però la imatge de Don Antonio tornava una vegada i una altra, una vegada i una altra, com un borinot que em volgués entrar al cervell. Al final vaig tenir una mena de somni lúcid. La Mausi m’havia advertit que, després d’haver tastat el nap negre, els efectes podien reproduir-se en qualsevol moment, i de manera espontània, durant els mesos següents. Potser va ser això el que em va fer imaginar Don Antonio allà, al meu costat, en un corriol americà envoltat d’arbres frondosos. El veia caminant al meu costat, amb el seu faixí de general. I enraonàvem.

—Vinga, Don Antonio —li deia jo—. No pot demanar-me que torni amb aquesta gent. Fan un tuf horrorós, almenys els homes; són baladrers, indisciplinats i buscabregues. Vostè no capitanejaria de cap manera una tropa així; de cap manera!

Però Don Antonio, el seu fantasma, el seu record, el que fos, va respondre:

—Els qui exigeixen que el seu bàndol sigui immaculat no són res més que uns ronses que busquen excuses per deslliurar-se del servei. —I va prosseguir—: ¿Que potser la nostra causa va ser impol·luta? ¿Que potser vam estar lliures de vileses, covardies i traïcions? ¿No se’n recorda, dels pendons vermells, i de com van pertorbar la defensa de Barcelona des de dintre de les muralles mateix? ¿I bé? ¿Què havíem de fer? ¿Abaixar els braços, rendir-nos perquè a les nostres files hi havia misèries, carències o indesitjables? —I va rematar—: Jo no li he demanat si la causa dels yames és perfecta; li he demanat si és justa.

—Però Don Antonio —vaig dir al meu interlocutor imaginari—, haig de vetllar pel meu fillol. Per haver defensat les nostres muralles vaig veure morir el meu fill, i no puc deixar que aquesta tragèdia es repeteixi. No, no i no; per sobre de tot, la meva obligació és deixar-lo en lloc segur, portar-lo a Pocotaligo.

L’espectre de Don Antonio es va parar al meu costat i em va obligar a imitar-lo. Em va mirar, i tot seguit va donar una llambregada a la muntura de l’Avi i em va etzibar:

—Em pensava que aquesta feina la podia fer un ase.

En aquell instant ens va passar pel costat un genet. Era un yama, mig esvanit, sobre un cavall magre de profuses taques blanques. Entre desmai i desmai, anava relliscant pel llom sense sella com una pastilla de sabó pel safareig, fins que va acabar caient a terra. Vaig interessar-m’hi. Doncs ¿sabeu què? Que el paio només estava borratxo.

Vaig agafar-lo pel monyo i vaig remugar:

—Covard! No estàs ferit. En Caesar intenta posar fi a l’esclavitud en aquesta part del món ¿i com l’ajudes? Anant-te’n a Pocotaligo a dormir la mona!

Vaig obligar-lo a aixecar-se i li vaig posar les regnes de l’ase a la mà. El pobre amb prou feines s’aguantava dret de tan borratxo que anava.

—Portaràs aquest marrec a Pocotaligo —li vaig manar—. No te’n separaràs fins que arribeu. En cas contrari et buscaré i et tallaré el monyo amb un cop de destral i el coll amb un altre!

Tot seguit vaig enfilar-me al seu cavall i vaig anar a reintegrar-me a la columna de yames.

Em constava que afrontàvem una batalla perduda; sabia que en Caesar s’equivocava d’estratègia. Ens encaminàvem al desastre. I, tot i així, no podia abandonar-lo; senzillament, no podia.

En Caesar em va veure venir amb mitja rialla a la cara. Quan vaig tenir el cavall a l’altura del seu, li vaig dir:

—Si dius res de la màscara, me’n torno per on he vingut.

Per una vegada, en Caesar, el gran home, no va gosar replicar.

¿Per què lluiten els homes? En el fons la resposta és ben senzilla: perquè no poden no fer-ho.

* * *

I va ser així com em vaig embarcar cap a la catàstrofe definitiva, o el que més tard s’anomenaria batalla de Salkehatchie.

En comptes de seguir la ruta més recta cap a Charles Town, en Caesar va optar per fer una gran marrada amb l’objectiu de caure sobre la ciutat pel nord. Si l’exèrcit d’en Chicken hi era, l’assetjaríem. (I amb una mica de sort en Zuvi Camesllargues tindria el rar honor de ser l’únic enginyer del món que hauria expugnat totes les ciutats d’una colònia anglesa). Si, en canvi, en Chicken i els seus milicians anaven de camí cap a Port Royal o Pocotaligo, ens situaríem darrere seu i els atacaríem per sorpresa per l’esquena. Despatxaríem el seu exèrcit i després aniríem a conquerir Charles Town. És veritat que era un pla molt optimista, però no era del tot mala idea. Llàstima que topés amb un greu imprevist: que en Chicken, per la seva banda, havia pensat el mateix! Tot seguit m’hi estenc.

Després d’uns quants dies de marxa vam arribar a un poblat indi de mala mort que es deia Salkehatchie, molt a la vora del qual hi havia un riu amb el mateix nom. Per deformació del nom, els coneixien indis d’aquella regió com saltcatchers, que en anglès colonial vol dir una cosa com ara «saladors». En realitat era un simple engany fonètic, perquè a Salkehatchie hi havia tanta sal com al cim dels Pirineus.

En tot cas, aquells indis «saladors» dels collons no ens van rebre gaire bé. Aviam, la veritat és que no ens van rebre ni bé ni malament, perquè de seguida que ens van veure van fotre el camp a corre-cuita. L’única cosa que van deixar al poblat van ser quatre malalts i una vella coixa i esdentegada. Mala cosa. En Caesar havia dirigit la seva columna cap a Salkehatchie amb el propòsit de descansar i proveir-nos de queviures, però poca cosa obtindríem d’una gent tan poc hospitalària.

Va resultar que els indis «saladors» eren uns traïdors rematats; o, com diríem a Catalunya, uns botiflers de merda. Entre els emissaris que havien acudit a la illeta fluvial de la praderia hi havia un parell dels seus cacics. Van fumar unes pipes nauseabundes amb en Caesar i li van jurar ajuda incondicional i amistat eterna. Ha! Amistat eterna! Creu-t’ho!

A tots els grans conflictes trobarem «saladors». Van donar la seva paraula a en Caesar que li farien costat, i ni van complir aquesta promesa ni van ajudar els carolins. Es van mantenir a l’expectativa, aviam què passava; fins que a la vigília de la batalla de Salkehatchie es van acabar decidint. ¿I què van decidir? Fins i tot la meva benvolguda i horrorosa Waltraud ho ha endevinat!

Recordo que vaig baixar del cavall amb el cul quadrat de tant cavalcar. I si jo estava cansat, imagineu-vos la infanteria yama, que com a únic mitjà de transport tenien els peus, descalços o emmocassinats. Tenia gana, set i la ronyonada cruixida. I al meu voltant només hi havia cases índies abandonades i yàmassis que en el moment mateix d’entrar a Salkehatchie es deixaven caure a terra, esgotats. L’únic ésser humà que semblava tenir energies era la vella «saladora», que, a més a més de coixa i esdentegada, repapiejava: cridava al cel no sé quines imprecacions salvatges, despentinada com una bruixa.



—Però ¿què dimonis passa? —vaig demanar a en Caesar—. Déu n’hi do quins aliats que tens!

Vaig observar en Caesar i no em va agradar gens el que vaig veure. Tenia la mirada d’algú que intueix un perill invisible i monstruós; la mirada de l’assetjador que descobreix que està assetjat.

La vella xaruga continuava cridant al cel. No li feia cas ningú. I jo no podia entendre-la gaire bé, perquè parlava un dialecte yama del nord. Va fixar en mi la mirada, brillant de demència, i, després de deixar anar una riallada satànica, em va dir:

—Aié, aié, aié! Els nostres homes han anat a reunir-se amb els vostres enemics. Us mataran a tots. I jo ho veuré! Aié, aié, aié!

Les velles insidioses no m’han agradat mai, i li vaig etzibar:

—Calla d’una vegada. Tu no veuràs res; perquè tingui lloc aquesta batalla encara ens falta una setmana de marxa.

I aleshores la vella bruixa «saladora» va fer tres passes cap a mi, coixejant de la cama dreta, i va dir:

—No voleu entendre-ho. Els nostres homes han anat a trobar-se amb els fordekin, sí, però és que els fordekin són aquí mateix. —I va assenyalar una filera d’arbres, no gaire més enllà del límit del poblat.

Jo vaig obrir uns ulls com unes taronges. No podia ser.

Vaig pujar al cavall i vaig avançar una mica; i més enllà d’una obertura entre els arbres vaig distingir un riu, més enrere un prat i al prat tot de lones d’acampada aixecades. Potser feia dies que hi eren. Descansats, ben alimentats. Els carolins tenien tanta aprensió als indígenes que ni tan sols havien volgut descansar a les cases dels seus aliats. Però allà els teníem.

De sobte vaig sentir timbals. Uns estranys estendards colonials es van alçar aquí i allà. Ja no vaig esperar més; vaig donar mitja volta i vaig tornar-me’n a Salkehatchie al galop.

—En Chicken! —vaig bramar—. En George Chicken i tot el seu exèrcit són a l’altra banda del riu, i vénen cap aquí!

* * *

Pel que he llegit, els anglesos van batejar el que aleshores va passar com batalla de Salkehatchie. És veritat que anomenar «exèrcits» uns aplecs de pocs centenars d’homes per bàndol, i «batalla» una topada entre aquelles dues tropes, pot sonar exagerat, però en les extensions buides i despoblades d’Amèrica aquests combats decideixen el destí de nacions senceres, el futur polític de vastos espais.

Jo més aviat l’hauria anomenat la «batalla de la Fullaraca». La rodalia de Salkehatchie estava poblada d’una espessor verda i densa, i als marges del riu del mateix nom s’alçaven aquells enormes i poderosos arbres americans, més alts que una casa, cosa que convertia aquelles ribes en un bosc ombrívol, amb un terra que, a causa de la tardor prematura, era una catifa atapeïda de fulla torrada i seca.

Tot seguit ens vam disposar a avançar en direcció al bosc. Quin remei! Per més baldats, famolencs i assedegats que estiguessin els yama, en Chicken era allà mateix, davant nostre, a l’altra banda del riu. En Caesar i jo érem dels pocs que anàvem a cavall, una possessió preciosa al món yama, i des de l’altura que ens proporcionaven vam esperonar els yàmassis fora de Salkehatchie. Vinga, vinga! Déu n’hi do quin caos. És difícil imaginar-se una turba humana més ingovernable, cridanera i bigarrada, i a sobre assedegada i exhausta. Evidentment, no era la millor manera de començar una batalla.

Tot i així, com bonament vam poder, vam aconseguir sortir de Salkehatchie. Ens vam endinsar pel bosc d’arbres alterosos. Avançant a pas lleuger, els centenars de peus dels yama aixecaven núvols de fullaraca. Ens cobria un volta vegetal, molt per sobre dels nostres caps, que ho enfosquia tot. I deixeu-me que us digui una cosa: es tractava d’una foscor d’allò més inquietant. Fins i tot els yama, habitualment tan baladrers, van contenir la veu, torbats per l’espessor. L’única cosa que se sentia era el so dels peus triturant la fulla seca, zas, zas, zas. Semblava que en Caesar fos l’únic que sabia on ens dirigíem. «Per allà, per allà!», ens ordenava, assenyalant cap a alguna banda. Havia fet que ens emportéssim la vella «saladora» com a guia. Quina estampa! En Caesar la portava a la gropa, i la vella xaruga, abraçada a ell, li indicava el camí a seguir xiuxiuejant-l’hi a l’orella. I finalment vam arribar on ens conduïa: un petit gual que ens havia de permetre travessar el riu Salkehatchie.

Després de la batalla n’hi va haver que van acusar en Caesar d’haver situat la seva gent allà, d’esquena a un riu. I, la veritat, costa d’imaginar-se una posició pitjor per a un exèrcit que s’apresta al combat. Però hi havia una explicació. Els yama no sabien nedar, cosa que en Caesar sabia molt bé. Tallant-los la retirada pretenia incrementar el seu esperit de combat. No hi hauria opció: aquella era la batalla decisiva; els yama haurien de vèncer o morir. Un sant eremita no arriscaria mai vides humanes d’una manera tan temerària; però tots els comandants tenen un vessant despiadat. I els eremites piadosos no dirigeixen batalles.

Al gual l’aigua amb prou feines ens arribava a la cintura. Vam travessar-lo, i a l’altra riba els arbres eren encara més alts i vigorosos. Vam seguir el riu en paral·lel una bona estona, en la penombra, aixecant núvols de fulles caigudes, assetjats en tot moment per un tiroteig que ens venia per l’esquerra, difús i escàs però incòmode. Jo, a crits, donava ordres de no respondre-hi. No em van fer gens ni mica de cas, és clar. Els yama carregaven els fusells i disparaven sense ni tan sols parar-se (cosa que tenia el seu mèrit), deixant anar xisclets aguts i breus. I per fi, gràcies a Déu, vam sortir d’aquell bosc tètric i humit.

El sol ens tornava a il·luminar, i ens va mostrar una clariana àmplia, ondulada i verdíssima que s’estenia davant nostre. I al fons hi eren ells, l’enemic. Els carolins. No és que fossin una tropa gaire impressionant; estava formada majoritàriament per civils, i per tant cadascun anava vestit a la seva manera. Abundaven els tons ocres. Tenien els caps guarnits amb tricornis, amb gorres de pell, amb barrets de palla o fins i tot amb simples mocadors nuats. I la cosa més sorprenent per a mi: no feien formació de línia. No feien cap formació, de fet.

Com ja he dit, el camp de batalla havia de ser una gran clariana d’aquell bosc americà. I els carolins eren al llindar de bosc oposat a la nostra posició. Els vaig veure al fons, mig amagats, amb l’espatlla arrepenjada en un arbre o parapetats darrere de grans troncs caiguts.

Pel que fa a nosaltres, en Caesar havia fet baixar la vella «saladora» del cavall, i s’esgargamellava perquè els yàmassis creessin una formació europea. Vaig anar a ajudar-lo. Entre tots dos vam aconseguir que els homes s’arrengleressin en un front de batalla més o menys correcte. Vaig pensar que aleshores passaria el següent: que els fordekin ens imitarien i crearien una línia paral·lela a la nostra. Tot seguit avançarien, conscients de la seva superioritat en la formació tancada, per escombrar els yama amb un parell de descàrregues coordinades i a continuació rematar-los amb un assalt amb baioneta. Però no feien res de tot això; en canvi, molts fordekin van començar a avançar pel prat, al descobert, però cadascun per la seva banda, disparant-nos amb els seus fusells de caça, amb el genoll clavat a terra o estirats a terra. D’entrada em va semblar una tàctica molt comuna. La meva benvolguda i horrorosa Waltraud em demana explicacions. Entesos, en donaré.

És costum que als regiments en línia els precedeixi una petita quantitat d’infanteria lleugera, els escaramussadors. Es tracta de soldats triats entre els millors tiradors, que se situen àgilment entre les dues línies i disparen a discreció. El seu objectiu és inquietar l’enemic, desmoralitzar-lo amb foc granejat i impedir que formi la línia, o almenys pertorbar-lo tant com es pugui. D’aquesta manera, quan s’arriba al nucli del combat, quan les línies de tots dos contendents s’ataquen, serà més fàcil trencar una formació afeblida pels franctiradors. Com dic, però, sempre es tracta d’una ínfima quantitat de soldats, que a més a més poden ser escombrats per la cavalleria si es considera que causen més molèsties del compte. D’entrada vaig pensar entre mi: «Aviam; com que en Chicken sap que molts dels seus milicians són caçadors enamorats del seu fusell, és lògic que vulgui aprofitar-ne la punteria». Però al cap d’una estona em vaig adonar que els fordekin continuaven sense crear la seva línia de combat i que el nombre d’escaramussadors, en comptes de disminuir, augmentava. «Aviam», vaig pensar aquesta vegada; «com que a en Chicken li consta que no tenim cavalleria per dissoldre’ls, els mantindrà on són fins que la seva línia de batalla avanci i absorbeixi els escaramussadors». Mentrestant els yama anaven caient, un aquí i un allà. No eren gaires baixes, però se succeïen sense pausa; i aleshores, per fi, ho vaig entendre: en Chicken no tenia intenció de formar cap línia de batalla.

Vaig esperonar el cavall fins on era en Caesar i el vaig advertir:

—En Chicken no crearà cap formació de línia! Digues als teus homes que carreguin i els escombrin.

—No —va oposar-s’hi en Caesar—. Si faig això els fordekin es replegaran al bosc, i estem massa cansats per empaitar-los.

—Ens afusellaran! —vaig insistir.

—Avancem en formació —va dir en Caesar; i, agafant-me per un colze, va afegir—: Si avancem segons el seu estil i fugen, haurem guanyat.

Tot i que discrepava d’ell, vaig entendre a què es referia. Per als carolins els yama eren un grapat de salvatges; però si en Caesar els demostrava que podien lluitar a l’europea, i vence’ls, seria una gran victòria. Encara que no en matés gaires, encara que el seu exèrcit fugís intacte, els fordekin sabrien que s’enfrontaven a un rival del seu nivell, a un interlocutor que es mereixia tracte diplomàtic.

El problema era que els yama no estaven prou ensinistrats ni hi estarien mai. Encara que en Chicken hagués optat per lluitar en forma d’escaramusses, entre les seves files hi havia dotzenes d’oficials capaços de fer formar els homes en qualsevol moment. En Caesar no podia comptar amb aquelles dotzenes de bons oficials; hauria d’espavilar-se tot sol, amb l’ajuda d’en Zuvi Camesllargues, per mantenir una cosa semblant a un ordre marcial. Vam intentar-ho. Vam avançar en línia. Els yama queien. Xisclaven. Sentien tanta impotència i tanta ràbia que en Caesar i jo havíem de refrenar-los amb el pit dels cavalls perquè no es desboquessin, perquè no trenquessin la línia i correguessin cap a l’enemic. El guerrer yama comú no podia entendre-ho: en Caesar i jo els refrenàvem perquè avancessin pausadament, i mentrestant centenars de fordekin, escampats per tota aquella clariana verda, els tirotejaven a discreció.

En aquell moment en Chicken va deixar anar la primera de les dues petites sorpreses que ens tenia preparades. A la nostra dreta vam sentir un bramul salvatge, bestial, multitudinari: eren els indis «saladors» dels collons. Se’ns van tirar a sobre com el que eren, una horda assassina armada amb destrals que sostenien per sobre el cap. Es recollien la cabellera amb un monyo idèntic al dels yàmassis, però en comptes de tenir la cara pintada de dos colors, la portaven vermella i prou.

En Caesar em va ordenar que m’emportés un centenar de yàmassis per contenir-los, i així ho vaig fer; però abans vaig ser jo qui el va agafar pel colze.

—Adéu —li vaig dir—; m’acomiado ara, perquè la cosa més segura és que em matin.

Ell em va mirar a la cara, i va replicar:

—Ens tornarem a veure. M’ho diu la teva màscara.

Com que no suportava les seves supersticions índies, vaig anar a fer-me càrrec d’aquelles desenes de yames que m’encomanava.

—Vinga, vinga! —vaig incitar-los, agitant el tricorni a l’aire—. ¿No volíeu carregar? Ataqueu-los!

Va ser una lluita esgarrifosa. El flanc dret de la batalla es va descompondre en centenars de combats singulars, d’indis contra indis, amb aquella destral punxeguda com a tot armament. Yàmassis i «saladors» es clavaven cops i es tallaven amb les seves destraletes criminals, enmig de crits d’odi i d’agonia. No cal dir que el bo d’en Zuvi no va estar, ni de bon tros, a l’avantguarda d’un contraatac tan valent. Una cosa era simpatitzar amb els yama i una altra fer l’imbècil. Vaig limitar-me a dirigir i esperonar el seu impuls; o, per dir-ho en llenguatge zuvirià: vaig encapçalar la càrrega des de darrere. Però una batalla sempre és un lloc perillós, molt perillós, com ho demostra que em van matar el cavall.

Recordeu la meva posició: havia girat a la dreta per enfrontar-me als «saladors», amb la qual cosa el meu cavall va quedar totalment exposat als franctiradors fordekin. Encara més: havia cavalcat fins al cim d’una petita elevació. Cap tirador resisteix la temptació de disparar a un blanc tan gros, cap; menys quan està sobre un punt elevat del terreny. A la pobra bèstia li van entrar quatre trets al cos i va caure fulminada, cosa molt estranya en un cavall.

Ningú s’imagina com pesa un cavall mort fins que no li ha caigut a sobre. No podia treure la llargada de les cames de sota l’animal. I no em feia cas ningú.

—Ei! Ei! Traieu-me d’aquí! —cridava jo. Però els yàmassis, com qualsevol altre poble, odien més els traïdors que l’enemic, de manera que les seves lluites a destralades contra els «saladors» tenien alguna cosa de personal, fins al punt que ningú semblava tenir temps per ocupar-se de mi. La seva prioritat era enfonsar cranis.

Detesto les batalles campals. Em van educar per construir fortaleses, per atacar-les o per defensar-les. En un setge un enginyer està en un nivell superior, quan defensa, o arrecerat sota terra, quan ataca des d’una trinxera. En tots dos casos es disposa d’una visió privilegiada del que passa; l’enginyer coneix, pam a pam, les fortificacions que el protegeixen o la trinxera que construeix. Una batalla, en canvi, és el regne del desordre i la confusió. Cada fusell que dispara produeix un marejador núvol blanc. Ara multipliqueu els homes que participen en una batalla pel nombre de trets. El resultat és que al cap de poc d’haver-se iniciat la batalla, el paisatge està embolcallat d’una boirina blanquinosa, pudenta i més espessa que un puré de patates. I a això, a Salkehatchie, havíem d’afegir-hi la boirina procedent del riu, un vapor fred que ens humitejava l’esquena. Recordo que des de la meva posició vaig poder veure la maniobra que en Caesar intentava; perquè, tot i estar atrapat sota el cavall, recordeu que m’havien abatut sobre un petit serrat. Els núvols de pólvora no arribaven tan avall, i encara em va ser possible veure’l parlar amb un yama de la seva confiança: va donar-li el comandament d’un altre centenar de guerrers i l’ordre d’intentar un moviment d’encerclament per l’esquerra. Molt bé! Era una cosa que havíem planejat des de molt abans de la batalla. Si els yames s’internaven al bosc i atacaven per l’esquena els carolins, la seva fúria i les seves armes lleugeres els farien superiors en el combat individual. Però aleshores en Chicken es va treure de la màniga la seva segona sorpresa.

Quan aquests yama es dirigien a l’esquerra, i abans que poguessin endinsar-se en la vegetació, van ser atacats per un nombrós grup de cavalleria que va sorgir del bosc mateix. Pels vestits rics, les botes i els barrets cars que portaven, era evident que es tractava dels carolins més acomodats, els que podien pagar-se i mantenir una muntura. Certament no era una tropa gaire uniforme, com ho demostrava el fet que anessin armats amb sabres, espases i qualsevol estoc de què devien disposar. Ara bé, això no els feia menys temibles, sobretot per als yames. A qualsevol part del món la infanteria lleugera tem la cavalleria. Ningú havia ensenyat als indis a formar un mur de baionetes, i a més a més no en tenien. ¿Què podien fer? Doncs el mateix que el bo d’en Zuvi ha fet tantes i tantes vegades: donar mitja volta i sortir corrent.

Amb el flanc esquerre desbandant-se, el dret embrancat en una lluita indecisa i el centre flaquejant i trontollant sota el foc granejat, em vaig adonar que la meva muntura s’havia convertit en una trampa mortal: o aconseguia sortir de sota el cadàver del cavall o em moriria allà, a la vora d’un riu el nom del qual no sabia ni pronunciar. Per tal d’alliberar-me, vaig provar de fer palanca amb una llança que algú havia deixat caure a prop, però el mànec se’m va partir amb un espetec. Recordo que em vaig posar a gemegar com un nen malcriat. I encara pitjor: els yama estaven perdent la bàrbara lluita a cops de destral i començaven a fugir. Els fugitius em passaven pel costat en un nombre cada vegada més gran, o saltaven per sobre de la meva muntura morta com si fossin llagostes humanes. Jo cridava i suplicava, però no n’hi havia cap que es parés per donar-me un cop de mà. Recordo que vaig engrapar un yama pel turmell, el vaig fer caure a terra i vaig cridar:

—Ajuda’m!

Em va clavar una coça a la cara i va tocar el dos a una velocitat extraordinària. Vaja.

Era la fi. Caigut, atrapat, vaig veure el desastre final entre les clarianes d’aquella boira perniciosa. Va anar de la manera següent.

Quan es va adonar que tot el front yama trontollava, en Chicken, ara sí, va agrupar els seus milicians en formació tancada. Centenars de carolins van formar en línia, braç a braç, van apuntar al pit dels yames i centenars de fusells van disparar simultàniament. «Brum!».

Una descàrrega tancada sempre té un impacte moral demolidor; i molt més entre una tropa que no està ensinistrada per suportar-la. Dotzenes de yama van caure per no aixecar-se, i els ferits gemegaven i es recargolaven a terra com pops en una platja. En Caesar va intentar mantenir l’ordre, però li resultava molt difícil fer-se sentir entre el guirigall causat per l’excitació, les ferides i la por. Potser pel fet que era un gran capitost, en Caesar encara va aconseguir evitar que els yama es dispersessin. Però aleshores els fordekin van disparar una segona descàrrega. «Bruuum!». Més caiguts, més desconcert. I quan el fum es va escampar, els yama van veure una cosa espantosa: tota la línia dels seus enemics iniciant una càrrega al crit de «Hooray, hooray!» i, sobretot, «For the king!». La desfeta.

Entre els yama es va estendre el desànim, i es van desbandar grallant com ànecs. Els fordekin i els indis «saladors» van convergir sobre els fugitius. Era l’envestida definitiva. Recordo que vaig buscar en Caesar amb la mirada i miraculosament encara el vaig poder veure.

S’havia adonat que tot estava perdut i en aquell últim instant va voler tornar a l’essència yama. Es va treure la casaca europea que portava, es va desempallegar de la pistola i fins i tot es va treure els pantalons. Despullat, es va recollir els cabells a corre-cuita en un monyo i, armat amb una destral tradicional yama, va cridar als qui l’envoltaven:

—Seguiu-me!

Unes quantes desenes de yames encara es van aplegar fidelment al voltant del seu cacic i van atacar amb ell al capdavant.

L’última cosa que vaig veure de la seva persona va ser el seu tors d’acer brunyit barrejant-se amb aquella boira blanquinosa producte de la pólvora i la humitat del riu veí. I diré que hi havia un no sé de bonic, patètic i enlluernador alhora en l’últim combat d’en Caesar el yama, en aquells músculs poderosos que es bellugaven enmig èter vaporós i translúcid. L’última cosa que vaig veure va ser la seva esquena i la formidable agitació dels seus braços repartint destralades. Un instant més tard la boira es va cloure darrere seu.

Pel que fa a mi, ja estava més resignat que horroritzat. En qualsevol moment apareixeria un carolí o un indi «salador» que m’esberlaria el cap a cops de culata o de destral, tant era. Les últimes imatges que veuria d’aquest món no serien gaire boniques: un prat verd puntejat d’informes figures de carn a les quals havia abandonat el misteri de la vida; els últims combats, ferotges; els vencedors apunyalant enemics agònics o derrotats; una cacofonia d’udols inhumans; detonacions seques; i aquella vella «saladora» esgargamellant-se entre filagarses de fum i boira, segur que invocant el diable. La fi del món seria una cosa molt semblant a allò.

Vaig pensar en l’Amelis, en l’Anfan; en l’Avi i en la Mausi. I també en Don Antonio, i en el marquès de Vauban, per descomptat. L’única cosa que em sabia greu era que, en certa manera, morir en batalla implicava defraudar els seus ensenyaments. Ai, en Vauban; sempre tinc present la seva frase preferida: «Mentre siguis viu has d’estar atent, i mentre estiguis atent seguiràs viu». Però ¿de què podia servir-me aquell pensament tan elevat allà en aquell erm de mort? El cavall pesava massa per moure’l, no tenia objectes a l’abast de la mà per valdre-me’n, i no m’ajudaria ningú. Ara bé, un alumne del marquès no renuncia mai als seus ensenyaments.

Vaig concentrar-me en tot el que m’envoltava, i tot el cos se’m va convertir en un únic sentit, esperant algun senyal, el que fos. I aleshores vaig notar una cosa. A les cames. Un pols. Era el cor del cavall. Encara bategava.

La mà m’arribava fins al seu coll, i l’hi vaig acariciar amb la mà oberta, amunt i avall, amunt i avall.

—Vinga, vinga, menut —li vaig dir fluix a cau d’orella—; ets viu; encara ets viu.

I aleshores, el miracle.

L’animal es va bellugar. Ja he dit que és molt estrany que un cavall, amb el cos massís que té, es mori de manera sobtada si no és per un tret directe al cap. Amb l’últim sospir, entre espasmes, encara es va aixecar sobre les potes de davant, va veure en què s’havia convertit el món i va decidir, ara sí, renunciar-hi definitivament. Però amb aquell breu instant el bo d’en Zuvi en va tenir prou per alliberar les cames. I tant! Vaig fer un bot més llarg que el d’una granota amb una molla al cul, i en un tres i no res les cames se m’emportaven a tot córrer. La meva benvolguda i horrorosa Waltraud em demana si el cavall no m’havia deixat ferides. I és clar que sí! Des del tou de la cama fins als turmells, una rampa terrible em recorria les cames, i l’endemà vaig descobrir que el cop me les havia deixat més blaves que un ou d’ànec. Però creieu-me: no hi ha un al·licient més bo per fer cas omís del dolor que una horda d’indis i milicians fordekin que coincideixen en l’alegre idea de segar-te el coll.

Vaig córrer i córrer com una daina fins a sortir de la clariana. Però quan vaig arribar al bosc vaig descobrir que amb allò no n’hi havia prou per salvar-me. Ni de bon tros! Sota el dosser boscós que enfosquia el món, enmig dels enormes arbres americans i el terra cobert de milions de fulles seques, ja pul·lulaven fordekin a cavall empaitant i rematant els yàmassis fugitius. I com els agradava empaitar indis derrotats! Amb els sabres els infligien uns talls espantosos i sagnants a l’esquena nua. Entre la confusió i els núvols de fullaraca aixecats pels unglots dels cavalls, vaig aconseguir amagar-me sota una catifa de fulles.

Els yama derrotats afluïen cap a la meva banda. I tot per veure’s acorralats entre el riu i la cavalleria carolina. (El gual per on havíem travessat era molt més enrere, corrent avall). Aleshores va passar el que en Caesar havia previst, tot i que massa tard; veient-se perduts, als yama no els va quedar cap més remei que regirar-se i lluitar, encara que fos a la desesperada.

A més a més de la destral de combat, els yames acostumen a portar un ganivet petit a la cintura. Vaig veure que grups de cinc o sis indis s’abalançaven sobre un cavall, li tallaven els tendons i feien caure el genet. Uns quants fordekin van sucumbir d’aquesta manera. Però era evident que aquella última resistència no podia tenir èxit; sobretot quan a la matança es van incorporar els «saladors», que ja havien liquidat els últims supervivents de la clariana i ara venien a buscar més víctimes. Mentre encara lluitaven, mentre encara es dirimia aquell últim esclat de violència, vaig fer un salt des del meu refugi de fullaraca, vaig córrer i em vaig tirar a l’aigua.

En aquella part el riu Salkehatchie era més fred i més fondo, i tenia unes quaranta o cinquanta passes d’ample. Travessar-lo era una empresa impossible per als yama. Recordo que quan encara era a la riba n’hi va haver un que em va engrapar pel coll i va cridar:

—No sé nedar!

Vaig treure-me’l de sobre a plantofades.

—Doncs jo de tu m’afanyaria a aprendre’n.

Abans que la meva benvolguda Waltraud rugeixi d’indignació, permeteu-me dir-vos dues coses. La primera és que la manera més segura que s’ofeguin dos homes és ajuntant un nedador i un individu que no sap nedar que s’intenta agafar a l’altre com si es tractés d’una boia. I, en segon lloc, que, ves per on, aquell guerrer que ara em demanava auxili era el mateix que m’havia clavat una coça al nas quan estava atrapat sota el cavall. (Bé, si vols que et sigui sincer, la veritat és que no recordo gaire bé si era el mateix. Però posa-ho. La justícia poètica sempre fa que la guerra sembli una mica menys odiosa i cruel de com ja és).

Mentre nedava percebia el brunzit de bales i fletxes prop de les orelles, però era evident que «saladors» i fordekin estaven massa enfeinats matant per dedicar-se a un nedador solitari.

Vaig arribar a l’altra riba mort de fred, mig desmaiat i escopint algues. Recordo que no vaig voler mirar enrere. Vaig fer mal fet, perquè no vaig veure l’horror últim però el vaig sentir, i recordant el que vaig sentir veig el que no vaig veure: yames demanant misericòrdia sense obtenir-la, rebentats pels unglots dels cavalls o amb el crani obert per aquelles destrals punxegudes i mortíferes; les vores d’un gèlid riu americà cobertes de cervell, vísceres i sang que sorgia dels cossos com vi de bótes sense tap de suro. Tot això i fullaraca, una fullaraca infinita, remoguda pel frenesí de la violència, milers de fulles seques voleiant sobre els vius i els morts. Això va ser Salkehatchie.

* * *

Vaig estar corrent fins que quasi em sortien els pulmons per la boca. Aleshores em vaig asseure al peu d’un arbre qualsevol, esbufegant i encara moll. De cop vaig tenir la sorpresa de veure que començaven a aparèixer yàmassis, i més i més.

La capacitat de l’ésser humà per sobreviure als desastres més grans no ha deixat mai de sorprendre’m. Molts yama es van espavilar per travessar el Salkehatchie, els uns aferrant-se a troncs, i d’altres corrent fins al gual per on l’havíem travessat; i molts més van aconseguir fugir pels flancs de la batalla i fent una llarga marrada. Ara ens retrobàvem de tornada a Pocotaligo en trista processó. Tristíssima.

Mentre tornàvem em vaig resignar al fet, irrefutable, que la causa yama s’havia perdut per sempre en algun lloc entre Charles Town i Pocotaligo, en un indret de nom tan impronunciable com Salkehatchie. ¿Què us sembla? El malparit d’en Chicken havia sigut prou llest per entendre que els seus milicians havien de combatre de la manera més pràctica a les selves americanes: a l’estil indi. I en canvi en Caesar va mantenir els seus homes encotillats en una estúpida formació totalment estranya a la seva forma de fer la guerra. Ja ho he dit més amunt, demanant que se subratllés: en Caesar va ser derrotat, oh odiosa paradoxa, no pel fet de ser un indi sinó per haver volgut ser europeu.

Al llarg de la meva llarga vida he fet uns quants viatges a Amèrica. I unes quantes dècades després del 1715 la costa ja estava lliure de tota potència indígena. L’amenaça yama era un mer record, una història que les mares explicaven als fills: «Si no et portes bé vindrà en Caesar, el yama, a menjar-te». En Caesar! Ni que fos per una vegada, les seves profecies no van ser correctes. Va dir que ens retrobaríem després de la batalla, i jo el vaig veure esvair-se enmig d’un remolí nebulós d’enemics. Vaig imaginar-me que la cosa més dolorosa per a ell devia haver sigut sucumbir no per una bala o per una baioneta carolina, sinó sota una destral índia. Sí; sense indígenes col·laboracionistes, la victòria carolina hauria sigut molt més difícil. En certa manera es pot dir que els indis de la costa es van conquerir a si mateixos.

Tot i així, això és tan cert com que la traïció dels «saladors» tan sols va ser un element més de la guerra yama. Sempre he tingut dubtes sobre el que va passar, i sempre m’han mortificat. L’atac pel flanc que havíem planejat amb en Caesar, per exemple: si hagués tingut èxit potser hauríem guanyat. Jo era enginyer, no instructor d’enginyeria; si a Pocotaligo, en comptes de fer-los desfilar com oques, hagués entrenat els yama en l’art d’improvisar estacades contra la cavalleria amb llances o pals punxeguts, potser hauríem aconseguit aturar l’última càrrega d’en Chicken. O potser després d’haver pres Port Royal hauria hagut d’insistir molt més a en Caesar perquè ataqués tot seguit Charles Town. No ho sé. Potser, potser, potser. Creieu-me: als vells no ens mata la vellesa, sinó recordar aquests «potsers» que haurien pogut canviar-nos la vida, les vides dels altres, les vides que estimem. Jo ho vaig veure: quan els últims supervivents vam entrar a Pocotaligo semblàvem gossos xops, sense ànima, més devastats per dintre que per fora. Callem.

¿Què? ¿Que estaria bé explicar alguna cosa més? ¿Per exemple com em vaig acomiadar de la meva estimadíssima Mausi i també de l’Avi, que considerava el meu propi fill?

O sigui, que jo he intentat narrar una guerra americana amb tots els matisos, des del costat indi però sense passar-ne per alt els defectes i les extravagàncies, ¿i quina és l’única cosa que interessa a la meva amanuense femellenca? Si al final em vaig casar amb una índia i si vam formar una família feliç! M’imagino que ni tan sols se t’ha acudit pensar que per a l’esdevenidor de milions de persones va ser moltíssim més important el daltabaix yama que el meu matrimoni impossible o la meva paternitat frustrada.

Però entesos, cediré i concediré. Sí, i per dos motius: perquè tot relat es mereix un epíleg i perquè és impossible resistir-se a la meva Waltraud, que és tan grassa com tossuda.

Dones! Frivolitat! ¿Per què algú va haver d’inventar-se la segona paraula si ja teníem la primera?

* * *

Vaig ser dels últims a tornar a Pocotaligo. Cadascú anava poc o molt pel seu compte, i les contusions que tenia a les cames em van obligar a fer moltes parades per descansar. Així, vaig arribar coixejant, brut i sense alè. La Mausi va venir a abraçar-me, va passar-se un dels meus braços pel coll i em va portar fins a casa seva. L’Avi ja estava curat de la seva ferida de la cama, però continuava ressentit amb mi.

—Si m’hi haguessis deixat anar —va afirmar, molt segur de si mateix— hauríem guanyat.

—Jo hi vaig anar sencer i en torno coix —vaig replicar—; si tu hi haguessis anat coix, no hauries tornat.

La Mausi, que semblava encara més disgustada que l’Avi, va intervenir:

—La culpa ha sigut d’en Caesar i de la seva mania de voler emular els fordekin.

—No el critiquis —vaig dir—. En Caesar ha sigut el millor cacic que els yama han tingut. I no entenc la vostra indiferència; hauríeu d’honorar la seva memòria amb uns funerals dignes d’un emperador.

—¿I per què hauríem d’organitzar uns funerals per algú que està més viu que tu? —va demanar la Mausi.

Perquè allà mateix, a poques passes, hi havia en Caesar; assegut en una pedra, davant de casa seva, netejant el seu fusell francès amb un drap. No me’n sabia avenir. Vaig deixar la Mausi i em vaig acostar a ell.

—¿Es pot saber com has aconseguit arribar a Pocotaligo? —li vaig demanar.

Ni tan sols es va dignar aixecar-se.

—Igual que tu —va dir, sense deixar de fregar el fusell amb el drap—: procurant que no em matessin.

—Però si et vaig veure envoltat d’enemics!

—Hi havia molta boira. —Per fi va aixecar la mirada i va afegir—: Ja t’ho vaig dir, que ens tornaríem a veure.

Tot i així, per més impertèrrit i lacònic que pogués ser, ni tan sols en Caesar era capaç de mantenir-se al marge d’un desastre com aquell. Havia portat la seva nació a la batalla, i havia perdut. Els yames tenen el costum de no mirar als ulls de les persones que han sofert alguna mena d’humiliació. Creuen que això els humilia encara més, cosa que fa que durant un bon període de temps eludeixin la mirada del deshonrat. Això és el que van fer amb en Caesar. Com que la derrota de Salkehatchie havia sigut tan severa, però, i els implicats eren tants, en Caesar va haver d’afrontar una situació insòlita i devastadora alhora: que tot el seu poble, tota la gent que coneixia i estimava d’aquest món, apartés la vista en presència seva.

Com que jo havia nascut sota uns altres cels, aquell costum m’era estrany, i això va fer de mi la seva única companyia en la desgràcia. A més a més, ¿de què hauria servit plantar-me davant seu mortificant-lo amb el crit de «Jo ja t’ho deia»? Per a això ja hi havia la Mausi.

Una nit vaig anar a casa d’en Caesar i ens vam emborratxar junts, ens vam emborratxar sols i ens vam emborratxar molt. Al final havia pres tant d’aiguardent que davant meu veia dos Caesars, tres Caesars. Ell, en canvi, continuava impàvid i ferm com sempre. De cop i volta em va demanar:

—Digue’m, ¿què en penses fer, de la teva vida?

Vaig preguntar-me quin era el seu secret per mantenir aquella mirada, que anava més enllà de l’interlocutor i el traspassava. A causa de l’alcohol, d’entrada no vaig copsar l’abast de la pregunta. ¿La meva vida? Tant se me’n donava. M’agradava follar amb la Mausi, m’agradava la seva companyia. I ara tenia un motiu afegit per unir-me als yama: l’Avi. En Caesar va assentir, però tot seguit va afegir:

—Hi he pensat molt, i no tenim cap més remei que abandonar Pocotaligo i els altres poblats yama.

Vista la situació militar, el seu raonament no era del tot incoherent.

—Ho entenc —vaig dir—; però ¿què fareu? Convertir-vos en un poble errant, com si fóssiu els jueus d’Amèrica, no us portarà grans alegries.

—Ja he parlat amb gent poderosa que ens ofereix asil.

¿Gent? ¿Quina gent? I aleshores en Caesar va deixar caure la paraula fatídica: «Florida».

Espanyols. Pretenien refugiar-se a la Florida, sota domini dels Borbons d’Espanya! La Florida era un terreny pantanós i insalubre. Per això mateix, els espanyols acollirien qualsevol enemic dels anglesos, per fotre’ls i omplir un territori completament despoblat. Seria una relació de benefici mutu: als yama els interessava la protecció de la corona espanyola, i a la corona espanyola disposar d’un cinturó de pobles amics.

Tot això hauria estat molt bé si no hagués sigut per un detall: que jo no podia anar-hi, i en Caesar ho sabia. La Florida! Castellans! La meva benvolguda i horrorosa Waltraud em demana per què no estava disposat a seguir els yama. Al capdavall, em recorda, de bon principi jo tenia planejat arribar a terres franceses, on no comptava tenir gaires dificultats per ocultar la meva identitat. ¿Per què no podia fer el mateix en terres espanyoles? Una cosa que la meva amanuense austríaca oblida és que les Louisianes són un vastíssim territori pràcticament inhabitat que els Borbons francesos no tenien ni subjecte ni ordenat. En comparació, la Florida era un reducte diminut on tothom coneixia tothom. Del miler escàs d’habitants que tenia, la meitat eren militars i l’altra meitat frares i secretaris. I després de la guerra les llistes amb els noms de tots els «rebels» i «sediciosos» fugitius corrien pels dominis espanyols més profusament que les Bíblies. Segur que a més d’una i de dues instruccions arribades de Madrid hi figurava l’assentament següent: «Zuvi Camesllargues, remaleït enginyer català que va fotre enlaire la Trinxera d’Atac de Sa Reial Majestat contra Barcelona, especialment odiat per Joris van Verboom, enginyer reial, odiat i apreciat per en Jimmy Berwick, mariscal de França. Pengeu-lo, en cas de capturar-lo, fins que el coll li quedi més llarg que el d’una oca». No, allà no hi podia anar.

Vaig notar una barreja de fúria i frustració que em pujava des de més avall del melic. En el fons, des de bon començament sabia que tot s’acabaria d’aquella manera. Però em feia ràbia el meu destí; i, com que ningú pot bufetejar el destí, em vaig ficar amb en Caesar. I aleshores, ves per on, sí que li vaig cridar «Jo ja t’ho deia», i d’unes setanta o vuitanta formes diferents, la següent més ultratjant que l’anterior. Ell em va escoltar sense bellugar més músculs que els necessaris per acostar-se l’escudella a la boca i continuar bevent. Al final, senzillament em vaig deixar caure sobre el terra de terra batuda. Vaig picar de cara, amb la màscara de ceràmica, i em vaig fer mal com si la tingués de carn viva. I em vaig lliurar al plor.

En Caesar se’m va acostar. Es va posar de genolls, borratxo, mirant-me la cara amb deteniment com aquell dia en què ens vam conèixer, quan m’havia tombat d’una bastonada. Em vaig pensar que diria alguna cosa elevada; però l’única cosa que va deixar anar, amb veu d’aiguardent però no esquerdada, va ser:

—Ets molt ploraner.

I es va ajaure a l’hamaca.

* * *

L’endemà els yama van evacuar Pocotaligo. Deixaven buida casa seva i carregaven les comptades muntures que tenien amb les seves escasses pertinences. Mentre anava fent tentines pel carrer em vaig topar amb en Caesar. Jo tenia una ressaca de cosac, mentre que ell, que havia begut el doble, estava ben fresc, dalt del seu cavall, ordenant a tothom que s’afanyés.

—Sàpigues —va dir quan em va veure— que no m’entristeix que ens separem. ¿I saps per què? Perquè així et salvo la vida.

—Ui, moltes gràcies! —vaig respondre irònicament—. Deixes que m’enamori de la teva germanastra, permets que faci de pare d’un nen i, quan he après a estimar-los, prens una decisió política que els allunya de mi. I a sobre dius que em salves la pell! Moltes gràcies una altra vegada!

En Caesar va somriure, cosa molt rara en ell, i va dir:

—Saps tan bé com jo què passarà amb l’Avi. Hi haurà altres guerres, i és massa impulsiu per no combatre al capdavant. Ho té escrit a la cara: es morirà molt jove. Ja vas perdre un fill. I ara digue’m, ¿suportaries la pèrdua d’un altre i en tan poc temps? No ho crec.

I així va ser com en Caesar, el yama, es va acomiadar d’en Zuvi Camesllargues. Més lacònic que en Leònides. Durant molt temps vaig pensar en el que m’havia dit. I quan les passions em van abandonar vaig concloure que tenia raó. Vaig veure morir l’Anfan sense poder salvar-lo; si em passava el mateix amb l’Avi, aquesta vegada cauria darrere seu.

Vaig anar a buscar la Mausi. Era a casa nostra, embolicant les seves coses amb flassades. Diuen que el petó més difícil sempre és l’últim. En comptes de fer-n’hi un, la vaig abraçar.

—Encara som a temps d’impedir això. Veniu amb mi, tu i l’Avi —li vaig proposar—. D’una manera o d’una altra aconseguirem arribar a Europa. Allà almenys estarem lliures d’aquest constant estat de guerra d’indis contra europeus, d’indis contra indis. Allà la gent no crema gent per diversió. —I li vaig pregar—: Sisplau! Seguiu-me, o l’Avi morirà. Saps tan bé com jo que el desig que té de ser home és el seu pitjor enemic, i que tard o d’hora el mataran en combat.

Però la Mausi, la meva estimada Mausi, va respondre:

—¿Anar-nos-en? ¿A la teva terra? ¿Per què? Dius que cremem gent per diversió, i és cert. Però sempre ens has explicat que a Europa anglesos i francesos, catalans i castellans, es fan la guerra sense treva ni pietat. I que allà hi ha un nombre infinitament més gran de canons, de muralles i de soldats. Més canons ¿no impliquen més patiment? —I va afegir—: Ens demanes que ho deixem tot i ens en anem a Europa. Però em sembla recordar que si vas venir amb nosaltres va ser perquè casa teva i la teva ciutat van ser arrasades, la teva família assassinada, i, com la teva, milers i milers de famílies més; i afirmes que els vencedors encara turmenten els vençuts. ¿Qui és més salvatge? ¿Algú que durant set dies crema un presoner o el que tanca els seus enemics durant setanta anys en cel·les humides i torres fosques? Pot ser que l’Avi mori jove, i pot ser que no; en tot cas, no veig per què hauria d’estar més segur i més feliç entre la teva gent que entre els yama, que al capdavall son la gent a qui pertany i amb qui vol viure.

Així era la Mausi, ferma i orgullosa de ser el que era. La dignitat emanava de la seva persona com un perfum. Vet aquí una de les paradoxes de l’amor: ens enamorem d’algú perquè és com és, i al final hem d’abandonar aquest algú perquè és com és. Jo estimava la Mausi per la seva lucidesa i la seva fermesa de voluntat. I una persona així no abandonaria de cap manera el món pel qual lluitava.

* * *

Encara que pugui semblar estrany, vaig agafar la ruta de Port Royal. En el fons tant se me’n donava el que em pogués passar. I volia regalar-me amb una visió: la dels habitants de Port Royal reconstruint casa seva, els magatzems, les botigues.

Vaig arribar-hi, i durant una bona estona em vaig passejar pels carrers enfangats. Havia canviat la meva indumentària yama per roba europea, de manera que ningú es va fixar en mi. L’esperit industriós anglès renaixia per tot arreu. Els xerracs serraven posts, els martells picaven claus, i aquella barreja de remor populosa i feina honrada em va transportar a la Barcelona de la meva infància. Em sentia molt joiós; però de cop una veu em va espetegar a l’esquena:

—Per tots els sants del cel i de la terra! Però si és vostè, el trampós barceloní!

Era el meu bon amic Henry Craven, amb el seu bastó de mànec de coral i la seva cara equina.

—Bon dia —vaig saludar-lo—. ¿Encara es diu Craven? ¿O ja ho ha canviat per Braven? Diuen que durant el primer setge es va comportar com un heroi.

Per primera vegada vaig veure el flemàtic Craven perdent els estreps.

—És un pocavergonya! —va saltar—. Trenca la seva paraula d’honor dues vegades i encara té la barra de tornar-se’m a presentar al davant. —Em va agafar per un colze, em va estirar una mica i va afegir amb severitat confidencial—: Durant aquell setge breu i infaust vaig tenir molta feina amb el llargavista. I resulta que em vaig fixar en cert oficial francès que decantava el cap i procurava amagar la meitat esquerra de la cara inclinant el tricorni. Tot i això, vaig observar que aquella part de la cara estava coberta amb una màscara de ceràmica. —Va donar-me uns copets a la màscara amb els nusos dels dits, com si truqués a una porta—. I ara, digui’m, ¿quants oficials francesos pot haver-hi a la Carolina amb mitja cara amagada darrere una màscara de ceràmica?

—Va, vinga! —vaig exclamar—. Miri al seu voltant. ¿No ho troba meravellós?

En Craven va fer el que li demanava. Després de donar una llambregada ràpida, va tornar a estar per mi i va demanar:

—¿Què és això tan meravellós? ¿Les restes de cases incendiades? ¿La runa i la cendra?

—No, això no —vaig respondre—. La meravella que tothom sigui viu; tothom.

No he dit en cap moment que en Craven fos imbècil. Em va observar arronsant els seus ullets de cavall, com si intentés dilucidar una veritat oculta darrere la meva màscara.

—¿Creu que el fet que aquest setge es resolgués sense cap mort és casual? —vaig insistir—. La veritat humana és molt complexa, i un home de cor sensible com vostè sap, o intueix, que alguna cosa hi vaig tenir a veure.

—Una cosa que no sé, senyor —va dir en Craven amb un sospir—, és si vostè és més a prop del Natzarè que d’en Barrabàs. Per desgràcia, el meu càrrec m’obliga a exercir de Ponç Pilat, de manera que li donaré una última oportunitat: vagi-se’n a aquell magatzem que coneix tan bé i esperi-m’hi. Li asseguro una cosa: un excés d’indulgència fa que ens sentim idiotes!

Jo vaig ser molt sincer quan li vaig dir:

—És una bona persona, vostè. No el defraudaré. I quan hàgim parlat entendrà tant les meves raons com les meves desraons. Confiï en mi.

I em vaig dirigir amb grans gambades i mirada altiva cap al magatzem, que curiosament era un dels pocs edificis que les flames yama havien menyspreat. Vaig pujar per l’escala exterior i vaig tancar la porta, tot això a la vista d’un admirat Craven.

Hi ha un punt de desitjable en el nostre esforç per reconciliar-nos amb una autoritat legítima. Ho repeteixo: en Craven era una bona persona, i si va accedir al meu tercer confinament al magatzem va ser perquè va intuir la sinceritat de les meves paraules, que gairebé fregaven la confessió.

En Craven trigava a venir; jo, avorrit, l’esperava pacientment assegut. Poc més tard vaig sentir una cosa insòlita: una cançó francesa, Oh ma belle et verte Bourgogne, cantada a cor per una tropa de veus masculines. M’havien educat a la Borgonya francesa, i per a mi era una tonada ben familiar; però ¿qui podia conèixer aquella cançó a la Carolina anglesa?

Vaig abocar-me a la finestra. No me’n vaig saber avenir: una vintena llarga d’individus desfilaven pel carrer cantant a plens pulmons i en un francès perfecte. El misteri no es va esvair fins que els vaig tenir més a prop i els vaig poder reconèixer: eren la tripulació del Palmarin.

—Ei, nois! —els vaig cridar quan van passar per sota l’ampit—. Em pensava que us havien tancat a tots, per contrabandistes.

—Vaja! —van exclamar quan em van reconèixer—. Però si és el confessor d’en Neptú! Sí que ens van tancar; però durant el setge vam evacuar tota la gent de Port Royal fins a la illeta. Com a agraïment ens han deixat anar i ens han tornat el vaixell. La veritat és que és el mínim que ens mereixem. ¿No trobes?

Tots es van interessar per mi. Es van aplegar sota la finestra i em van oferir que els acompanyés.

—No, no puc —vaig negar-m’hi—. He donat la meva paraula d’honor que no em mouria d’aquest magatzem.

—Bah! Deixa’t estar de bestieses —van replicar.

Els vaig dir que, de totes maneres, no tenia gens d’interès a costejar Amèrica passant de contraban ultramarins, granadura per als indis i quinquilleria per als colons.

—¿Amèrica? —van dir—. Però ¿què collons dius? N’estem farts, de la maleïda Amèrica! L’única cosa que hem aconseguit és que tot just arribar ens tanquessin en un calabós. Ens en tornem a Europa, a Bordeus.

Allò va fer que les mans se m’aferressin a l’ampit. ¿Europa? ¿Tornar a Europa? Però vaig sospirar i vaig dir en veu alta:

—El capità Bonbon no em pot veure. No podria embarcar-me a les ordres d’un paio que m’obligarà a llepar-li les botes i el cul. I traginar galledes d’aigua durant tot el viatge de tornada!

Vaig quedar de pedra de sentir una riallada col·lectiva.

—¿El capità Bonbon, aquell malparit? —van respondre—. No t’ho creuràs, però un tal Chicken l’hi té jurada. Es pensa que és un espia francès, l’ha tancat i no para de clavar-li pallisses perquè confessi.

En Chicken! Pel que semblava s’havia agafat de debò les meves paraules d’aquell dia, quan em va assotar amb una branca i vaig confessar un imaginari complot francès al capdavant del qual hi havia en Bonbon.

—Vinga, vine! —van insistir els mariners, fent-me gestos amb la mà—. ¿Què hi has de fer, en aquest magatzem? Ens en tornem a casa.

Vaig saltar per la finestra i vaig tocar el dos.





HISPANIENSIS




O breu relat de com en Martí Zuviría torna d’Amèrica l’any 1715 després d’haver participat en una guerra entre indis i anglesos, de com a Europa va sofrir presidi i turment a mans dels seus enemics borbònics, i de com uns quants anys després és alliberat per l’ambigu duc James Fitz-James Berwick, que el recluta per combatre a la guerra que va esclatar entre els regnes de França i d’Espanya l’any 1719 amb la falsa promesa de restablir les Llibertats Catalanes en cas d’èxit de les armes franceses. També s’hi descriu la intervenció dels deu mil voluntaris catalans que van participar en aquesta guerra tan enganyosa, a semblança dels deu mil grecs de Xenofont, capitanejats pel famós Carrasclet, miquelet català que tenia per nom real Pere Joan Barceló i era natural del poble de Capçanes. I també es parla aquí de com l’enginyer Zuviría va matar el seu benvolgut enemic Berwick, amb molta pena, però el va matar, i ho relata dilucidant per sempre més els enigmes que van envoltar aquella misteriosa mort; i ja no s’hi parla de res més.





Quan el Palmarin em va desembarcar a Bordeus no vaig tenir cap dificultat per fondre’m enmig de la multitud. I, de fet, ¿per què havia ningú de fixar-se en el bo d’en Zuvi? Bé, és cert que tenia la meitat esquerra de la cara coberta per una màscara, cosa que atreia totes les mirades, però en aquella època França estava plagada de milers i milers i milers d’amputats, resultat de les guerres que el Monstre[25] va sostenir contra mig món durant la guerra de Successió espanyola. I, com a mesura preventiva i dissimulatòria, al vaixell m’havien deixat una indumentària de mariner; i un port com Bordeus sempre era ple de mariners entre els quals passar desapercebut. Com que la majoria buscaven putes i beguda, i jo no, la cosa més lògica seria que la Guàrdia es preocupés dels escandalosos i deixés en pau els discrets.

Em vaig refugiar en una taverna, vaig anar a la taula del racó més fosc i vaig demanar aiguardent. La veritat és que la tripulació del Palmarin havia sigut molt compassiva amb mi. El dia abans d’arribar a port havien fet una col·lecta; vaig buidar el canut i els comptes que vaig fer em van dir que tenia prous diners per viatjar fins a Viena. El refugi dels expatriats catalans, com sabeu.

Sí, tot anava bé; molt bé. Tot i les meves desgràcies, no podia queixar-me. Havia lluitat en dues guerres, i en totes dues al bàndol just i perdedor alhora. Si pensava en la meva persona, però, el fet era que mitja cara em semblava un preu baix a pagar per haver sobreviscut a aquelles dues guerres tan cruels. Aniria a Viena, gràcies als meus mèrits al setge de Barcelona l’emperador em compensaria amb un càrrec al cos d’enginyers, i a viure. I per si fa falta aclarir el que per a mi significava «viure», ho aclareixo: emborratxar-me amb vi hongarès cada dia i tirar-me alemanyes rosses i pitudes cada nit. Molt bé, noi!

¿Què va passar amb el meu destí, doncs? Res de particular; senzillament, vaig tenir una mala sort inversemblant i fatídica. A individus com en Zuvi Camesllargues el destí els enlaira fins als cims més elevats de la fortuna i, potser per compensar-ho, també a vegades els precipita en els abismes més profunds de l’infortuni. Judiqueu vosaltres mateixos, sinó. Perquè el que va passar, com vaig saber molt després, va ser el següent.

Mentre era en aquell antre tavernari, comptant els meus diners, a la taula del costat es va asseure un individu d’allò més vulgar. Justament per això, per la seva vulgaritat, per la seva insignificança, no li vaig dedicar les meves poderoses atencions. Però la pregunta és: ¿i per què es va haver d’asseure a la taula del costat? A partir d’aquí emergeix una fantàstica cadena d’esdeveniments, tots ells malastrucs per als meus interessos. Perquè la resposta és: es va asseure molt a prop meu perquè, igual que jo, buscava un racó perquè no el reconeguessin. I ara hauríem de preguntar-nos: ¿i per què no volia que ningú el reconegués? Doncs perquè just aquell dia tornava a Bordeus, la seva ciutat natal, després d’haver complert una pena de dos anys de galiot, i en casos així a ningú li agrada que li demanin on ha estat ficat tot aquest temps. Ara suposo que voldreu saber el motiu pel qual va ser encausat. Bé, doncs va ser aquest: el meu veí de taula havia servit a l’exèrcit francès durant el setge de Barcelona del 1713-1714.

Un dia d’agost del 1714, mentre aquest individu feia guàrdia davant d’un dipòsit de material de sapa, se li va aparèixer un capità francès imponent, alt i ben plantat que vestia un esplèndid uniforme blanc. Amb veu imperiosa, el capità li va manar que carregués els estris i el seguís. Com és ben sabut, les unitats de sapadors són les més especialitzades d’un exèrcit, i les seves eines són molt més que una panòplia de pics i pales. Doncs bé, la qüestió és que el sentinella va traginar una bona quantitat de material molt valuós. Tot seguit el capità se’l va emportar cap a un racó, li va posar una maça a les mans i li va manar que es posés a donar cops a aquell coi d’estris fins a deixar-los ben esmicolats. Una ordre ben estranya! Però l’individu, ves, no hi calava gaire. A més a més, l’exèrcit francès era molt disciplinat, i els seus soldats acataven les ordres dels capitans sense fer preguntes.

Si heu llegit les meves aventures deveu haver comprès que aquell capità era jo mateix, en Martí Zuviría, enfundat en un uniforme francès. Durant una curta temporada vaig ser hoste presoner d’en Jimmy al seu quarter general del Mas Guinardó, des d’on assetjava Barcelona. I, per descomptat, ho vaig aprofitar per sabotejar tant com vaig poder els preparatius borbònics d’assalt a la ciutat. Sempre triava individus com aquell, reclutes amb aire d’encantats que després fossin incapaços de donar explicacions coherents. M’imagino l’interrogatori del judici: ¿no li havia semblat una miqueta estrany que li manessin destruir el mateix arsenal que havia de custodiar? ¿Ordres d’un capità? ¿Qui era aquell capità fantasma? El recluta va tenir sort que només li caiguessin un parell d’anys de galiot.

Encara ara em deixa estupefacte la mala sort que vaig tenir en aquella taverna de Bordeus. Amb una petita variant en la cadena d’esdeveniments, una de sola, el meu destí hauria sigut molt diferent. Per exemple: en el cas que aquell individu s’hagués assegut a la meva esquerra, i no a la meva dreta, en comptes del meu perfil hauria vist la meva màscara americana i no m’hauria reconegut de cap manera. Però es va asseure a la meva dreta; i em va reconèixer. Imagineu-vos-ho! A aquell pobre idiota l’alliberen després d’haver-se passat anys encadenat a un rem i el primer que veu, assegut al seu costat, és… el responsable de la seva desgràcia! Jo no tenia cap raó per recordar la seva cara; ell, en canvi, tenia tots els motius del món per no haver oblidat la meva. Ni que fos mitja.

Però aquí no es va acabar la cosa. Quan em va reconèixer va sortir disparat a buscar alguna autoritat que m’arrestés. Amb tot i això, jo hauria pogut escapolir-me sense gaires dificultats. ¿Qui dóna crèdit crèdit a la paraula d’un galiot? Però es va donar la fatal coincidència, l’increïble infortuni, que durant aquells dies en Joris Prosperus van Verboom, el pitjor fill de puta que hagi pogut néixer entre l’Ebre i el Rin, era a Bordeus de visita privada.

Com sabeu, en Verboom i el bo d’en Zuvi estaven units per l’odi de la mateixa manera que el cel i el mar ho estan per l’horitzó. Les meves relacions amb en Jimmy van ser d’una complexitat immensurable; a en Verboom, en canvi, sempre li vaig dedicar un odi simple, pur i perfecte com la pedra filosofal. I ell a mi. Verboom, el carnisser d’Anvers. Des de la nostra primera trobada, al pati de Bazoches, vam tenir moltes ocasions per engrandir la nostra avorrició mútua. Ja fa més de quaranta anys que es va morir, i encara l’odio. (Per cert, benvolguda i horrorosa Waltraud meva, ¿ja t’he explicat com el vaig matar?).

Aquell dia en Verboom, que sempre es tractava de tu a tu amb les autoritats, estava xerrant a la taverna amb el justícia de Bordeus. Llavors va aparèixer aquell encantat, excitadíssim, clamant greuges i ximpleries. En el moment que anaven per fer-lo fora a puntades de peu, en Verboom, que no era imbècil, va parar l’orella: ¿el setge de Barcelona? ¿Un traïdor? ¿Material de sapa?

Abans de sortir de la taverna vaig saber que alguna cosa anava malament, molt malament. ¿Que com ho vaig saber? No ho sé. Ho vaig saber. Vaig travessar la porta i allà els tenia, una dotzena de soldats amb la baioneta calada i apuntant-me al pit. ¿Cal que digui qui capitanejava els meus captors? Doncs ni més ni menys que el meu vell amiguet de l’ànima, en Joris Prosperus van Verboom.

Em va aixecar la barbeta amb la punta de l’espasa.

—Ja et tinc —va dir. I va proclamar—: No moriràs, per això. Faré que cada dia de la teva existència sigui pitjor que l’anterior. I així serà fins a la fi dels temps.

* * *

El règim dels presidis borbònics és senzillíssim, i descriure’l és un moment. És això: de cop i volta, sense esperes ni transicions entre la llibertat i la reclusió, la víctima que hi ingressa es troba tancada en una cel·la de parets de gruix bizantí, les vint-i-quatre hores del dia, i ja està. Final de la descripció. Ha sigut un moment, ¿oi?

El pres habita un món cúbic i estret, de color gris fosc, on la roca sempre traspua humitats. La meva única visió de l’exterior es reduïa a una ranura perpendicular al terra, de mig metre de llarg i tan sols tres dits d’ample. Res més. I aquest «res», aquí, s’ha d’entendre en el sentit més virginal de la paraula: res. Els guardians eren invisibles, però sol·lícits; en el cas que tinguessis diners, és clar. ¿Vols una flassada bruta? Paga per obtenir-la. ¿Vols una màrfega de palla podrida? Paga. ¿Vols menjar? Paga.

Però ¿quin amic o familiar podia facilitar-me recursos? A mi, precisament a mi, que havia perdut tots els meus amors i que tenia totes les amistats en un indret tan remot com ho és Amèrica! Em vaig anar desprenent de les meves peces de roba, que baratava per menjar amb els guardians. Els pantalons i la camisa els vaig oferir a canvi d’una escudella d’aigua calenta i un sac vell que vaig convertir en el meu vestit. Vaig fer-hi tres forats a queixalades: un al centre del cul, per ficar-hi el cap, i dos als costats, per on em sobresortien els braços. M’arribava just fins als genitals, sense arribar a cobrir-los. Recordo aquesta ignomínia com una de les coses pitjors del meu captiveri.

Dono gràcies al Mystère per haver permès l’existència dels escarbats de cuina. Ben esclafats i ensalivats recorden el gust de l’albergínia. De totes maneres, es pot comprendre que amb un règim així havia de caure malalt tard o d’hora. Quan vaig perdre la noció del temps van començar els desmais. Llavors, amb gran sorpresa per part meva, els guardians van desencadenar, amb periodicitat irregular, un bombardeig de rosegons de pa plens de verdet. ¿Compassió? Tot el contrari. En Verboom, que es mantenia informat del meu estat, no pensava permetre que la mort posés fi a la meva agonia.

El meu últim bé era la màscara que em tapava mitja cara. Estava feta d’una ceràmica única. Els motius en espiral amb què estava decorada, de tints vermells i violats, em van cobrir durant la guerra en què vaig servir el més repintat dels reis, Caesar el yama. No volia de cap manera separar-me de la màscara, l’últim rastre humà sobre un cos que ja no ho era. ¿Què vaig fer? Malvendre-me-la, és clar. La gana no sap res de principis.

Fins i tot els guardians van saber apreciar el valor d’aquella màscara fantasiosa. En vaig obtenir mig pollastre, que encara ara recordo com la menja més deliciosa que he tastat en tota la vida. Me’n vaig menjar plomes i urpes. Després, el No-res.

Mig despullat. Moll. Famolenc. Adolorit. Aïllat. Enfebrit. I com a tot abrigall un sac que no em tapava ni els collons. Quanta crueltat, la de la naturalesa, que per separar-nos de les fredors de les pedres només ha creat aquesta capa fina, aquesta frontera vulnerable, coneguda com a pell humana!

Vaig començar a veure persones que travessaven les parets, que s’hi fonien com el que eren: fantasmes del passat. Vaig veure en Casanova, amb la seva llarga gramalla de vellut granat. En Ballester, molt irritat i maleint tots els pendons vermells del món. En Bardonenche, el millor espadatxí del món. «Mon ami, mon ennemi, où êtes-vous?», deia amb un fil de veu. L’Anfan. En Peret. En Nan, l’Anfan, l’Anfan. L’Amelis. Ella; ella també.

Durant el breu lapse que trigaven a recórrer la distància mínima que separava les parets, parlaven entre si. El lladregot de l’Anfan, no; l’Anfan gemegava com un gatet perquè, igual que tots els espectres, no podia robar. Ells no em veien; jo no era a cap dels dos mons. En realitat, el fantasma era jo.

El deliri em va conduir a l’odi. Renegava contra els guardians, els tirava manats de polls als ulls. La seva resposta: pallisses a cops de culata. Fins i tot al pou més fosc habita l’extorsió. «Si em mateu», els deia, «en Verboom us matarà». Al final ni tan sols em pegaven. Em va saber greu que ho deixessin córrer: es diu que existirem mentre al món quedi algú que ens estimi; per la mateixa raó, existim mentre algú ens odiï. Allà estava, oblidat fins i tot pels meus torturadors. Després d’una nit en venia una altra, i a continuació un altre infinit. Sí, els presidis borbònics són un règim senzillíssim.

Vaig emmudir. Quin fenomen més curiós; si la parla no s’exercita, els òrgans es conserven intactes però sobrevé una mena d’afonia de la ment. Un dia, o una nit, no ho sé, em vaig rendir.

«Això s’ha acabat», vaig dir entre mi. El meu cos era una fortalesa assetjada; masses esvorancs oberts perquè la mort no en desbordés les defenses. Vaig claudicar per una idea: ja que la venjança d’en Verboom em volia viu i sofrent, potser morint-me faria un últim desaire al meu enemic. ¿Sabeu què té d’especial el final? Doncs que no en té res, d’especial. Et mors i s’ha acabat. Senzillíssim, també.

Quan ja m’havia abandonat del tot vaig sentir una veu. No era dels guardians, ni tampoc dels meus espectres. Era un home, a l’altra banda de la paret. Una veu humana! Hi havia algú tancat en una de les cel·les contigües, sempre buides per instruccions d’en Verboom per privar-me de qualsevol contacte. Devia ser un pres que traslladaven.

Per desgràcia, ja estava tan consumit que no podia emetre cap so. L’home parlava tot sol, segurament per combatre la melancolia. Donava ordres, com si davant d’ell formessin exèrcits; aconsellava familiars llunyans, recriminava conductes i distribuïa herències. Es dictava records a si mateix. Aquell to, que encarava l’inevitable amb el tremp de la quotidianitat; aquella veu, lliure d’ambigüitats, que marxava tota l’estona recta i mancada de misèries; aquelles paraules pètries. Era en Villarroel.

Reconeixe’l em va donar forces per arrossegar-me fins a la porta com un cuc i per picar-hi amb el puny.

La veu va callar, atenta. El seu mutisme, encara que es tractés d’una pausa, m’embogia. Ell devia entendre que el seu interlocutor no podia parlar. Finalment va dir:

—Un cop significa «sí»; dos, «no». ¿Haig de creure que ets aquí perquè has combatut pel rei Carles?

Dos cops. No, no vam lluitar per cap rei, sinó per les nostres vides, cases i famílies. Per les nostres Constitucions i Llibertats. Ho havia entès; va riure fluix. Aquell riure era aliment per a mi. Es va oblidar de la seva consigna.

—¿Infanteria?

Dos cops.

—¿Cavalleria?

Dos cops.

—¿Artilleria?

Dos cops. Jo era enginyer!

—¿Vas ser a Barcelona?

Un cop.

—¿A les meves ordres?

Quatre cops frenètics.

—Continues estant-hi —va dir alçant la veu, com en els vells temps—. Acata’m, doncs: et mano que visquis.

Que el bo d’en Zuvi seguia viu va demostrar-ho el fet que encara podia plorar. Ell devia sentir els meus sanglots, i va afegir:

—No desesperis, fill. Hi ha setges per als quals no valen paraules. Qui els ha vist, tot ho suporta.

I ja no vam poder comunicar-nos més. Es van sentir unes passes que s’acostaven i fressa de panys, i se’l van endur.

Una ordre d’en Villarroel era una ordre, fins i tot per a un enginyer rebec com en Zuvi Camesllargues. I em vaig disposar a acatar-la. El que va tenir lloc a continuació va ser la meva transformació en fetus.

Em vaig recloure a la sala esfèrica de Bazoches.[26] Ni els presidis borbònics podien violar aquelles parets blanques. Un record, molt tènue, em diu que els meus dits obraven per delegació, matant escarbats de cuina i introduint-me’ls a la boca. Vaig hibernar, per dir-ho d’alguna manera. Només sé que, un dia, es va obrir una porta blanca. Dues figures. Darrere seu una claror enlluernadora, que els enfosquia els perfils.

D’entrada no vaig entendre res. Eren francesos; dos agents que en arribar davant meu es van tapar la boca i el nas amb un mocador humitejat de colònia. Morts de fàstic, van discutir de no sé què amb els guardians i van pagar esplèndidament per aquell detritus esquelètic, cobert amb prou feines amb un sac, descalç, pelut, d’ungles llargues i recargolades com becs de salmó.

Em van treure d’allà i em van fer pujar a un carruatge tancat. Durant tot el viatge no van separar el mocador perfumat del nas, de tanta ferum que em feia el cos. Esquivaven la meva mirada d’al·lucinat, i ni tan sols es parlaven entre ells. Vaig beure i vaig menjar una mica, no gaire, engolint amb maneres de hiena. No arribava a comprendre-ho; si volien matar-me, ¿per què tan lluny? I si per algun motiu inextricable el que volien era salvar-me, ¿per què no em vestien i nodrien?

Ho vaig entendre quan vam arribar a lloc, al sud-est de França. Eren agents d’en Jimmy. Tenien ordres de transportar-me exactament en l’estat en què em trobessin. Això era típic d’en Jimmy. Volia que arribés al seu palauet i em dirigís cap a la taula on menjava envoltat de safates argentades, desbordants d’aliments i flaires, com un mendicant polític. D’aquesta manera el contrast entre tots dos arribaria al seu punt més alt i jo li rendiria homenatge. Em van asseure en una cadira, davant seu mateix.

—¿Què és això? —va dir enfurismat—. Us faig anar a buscar un pres i em porteu un nàufrag.

No em va reconèixer. Durant dos anys de captiveri no m’havia rentat ni tallat els cabells ni una sola vegada. La cabellera em queia fins a les espatlles en manyocs bruts i recargolats. La meva fesomia era el paradís de l’horror asimètric: mitja cara, una suma de forats de metralla, mentre que de l’altra mitja penjava una barba negra de mig metre de llarg. Els membres, coberts de pústules, els tenia prims com canyes. Els colzes i els genolls em sobresortien dels braços i les cames com grills de patata. I, com a únic vestit, un sac esfilagarsat i ratat, el sac de la ignomínia, que em deixava l’entrecuix a l’aire.

En Jimmy es va posar dret esbroncant els seus homes. Ells van al·legar que no hi havia cap dubte sobre la meva identitat. No els va creure. Es pensava que o bé els havien enganyat a ells o bé ells volien enganyar-lo. Per un moment, mentre tenien raons, es van oblidar de mi. Vaig estroncar el debat amb un bram sibilant:

—Sóc jo.

Tots van callar. En Jimmy em va observar més detingudament, de més a la vora.

—Mon Dieu… Mon Dieu… —va dir amb un fil de veu—. C’est toi.

Diu molt de l’esperit de majestat d’en Jimmy el fet que m’abracés; tot i l’horror per als ulls que jo era, tot i que la meva presència, tan fètida, no hauria sigut admesa ni en una cova de leprosos.

Després de l’abraçada, va posar-me les mans a les espatlles. Em va mirar sense defugir la meva mitja cara descarnada. Havia preparat una pantomima de luxes per humiliar-me, per sotmetre’m i donar-se brillantor davant meu. El que arribava a la seva taula, però, era una desferra tan penosa que fins i tot ell, el mariscal de cuirassa de ferro, va plorar.

—Déu meu —va tornar a lamentar-se—; ¿qui t’ha fet això?

—Tu.

* * *

Al primer bany que vaig prendre van haver de canviar l’aigua cinc vegades. Totes les criades es van negar a fer-me la manicura. Tan sols hi va accedir, i per una paga generosa, una mena de bruixa d’un veïnat proper. La tallada de cabells va omplir de pèl mig sac. Vaig necessitar tot un mes per refer-me.

Durant la convalescència no vaig sortir del palauet d’en Jimmy. Les cames m’aguantaven amb prou feines. Vaig anar recuperant el caminar pel bonic jardí interior, donant voltes, com un ase al voltant de la sínia, a un llimoner que hi havia al mig. Recordo aquell llimoner, no sé per què; potser perquè significava el meu retorn a la llum del sol, a la vida. A vegades els marejos encara m’obligaven a agafar-me al tronc, que em sostenia com un amic sol·lícit. Els presidis borbònics generen efectes estranys, com ara ensenyar-nos a estimar un llimoner.

Però finalment em vaig recuperar. Només faltaria. No és perquè sí, que he arribat als noranta-vuit: perquè el Mystère va ficar una constitució de cavall en un cos d’alfil. Al cap d’unes quantes setmanes em van fer roba a mida; i, quan em vaig mirar al mirall, quina transformació!

Tornava a tenir al davant el Zuvi Camesllargues ben plantat d’abans. Amb el seu nassarró esmolat sota els cabells negres, ara nets i pentinats. Tricorni negre, casaca negra llarga, ajustada al cos, de vint-i-un botons argentats. Guants negres, pantalons i botes de cavalleria negres.

En Jimmy va entrar, em va mirar i va aplaudir.

—Bravíssim! —va exclamar a la italiana—. Només et falta un detall.

I em va posar a les mans una esplèndida capsa de fusta com les que es fan servir per guardar-hi una parella de pistoles de duel. Vaig obrir-la. Contenia dues màscares per a la meva mitja cara assassinada. Eren d’una porcellana lleugera i duríssima, envernissades d’un negre lluent; la vora de l’ull, d’un blau fosc; el mig llavi, amb un traç delicat. Totes dues màscares reposaven sobre una fina seda, també negra. Sí, era un treball precís i plaent als ulls i al tacte.

—Vaig fer que et prenguessin les mides mentre dormies. ¿T’agraden? Les he encarregat al millor artesà de Bordeus. Emprova-te’n una.

—¿Per què dues?

—Una és de recanvi, per si de cas t’importuna la metralla. —Va despatxar amb un gest els sastres i els criats que m’havien vestit i, quan van haver tancat la porta, ell mateix em va posar la màscara. I va anunciar—: Hi haurà una altra guerra.

En Jimmy havia aconseguit alliberar-me poc abans que les relacions diplomàtiques entre el Felipó i el Monstre comencessin a deteriorar-se. I l’any 1719 França va declarar la guerra al Felipó.

El problema de descriure els actes d’un ximple com en Felip V és que al final se t’acaben els improperis. Perquè si tu ets el rei d’un país assolat per la guerra i amb la seva regió més rica, Catalunya, saquejada i destruïda pels teus propis exèrcits caníbals, si el teu és un imperi que no pot ser més descompost i d’estar per casa, si t’ha posat al tron el rei de França, el teu propi avi i únic mentor polític, amo i senyor de l’exèrcit terrestre més eficient del món, mentre que la caixa militar del teu no pot proveir la tropa ni de calçons, en aquest cas ¿com collons se t’acut anar a la guerra contra la potència més gran d’Europa? ¿No hauria sigut molt millor cedir a la taula de negociacions, regalar als francesos alguna illa plena de tortugues i cocoters al Pacífic o retirar-te de Sicília, que és tot el que demanaven? Tu i tot, benvolguda i horrorosa Waltraud meva, que entens tant d’alta política com un maori de jardineria, em dónes la raó! Per la meva banda, estic secretament convençut que el Felipó va néixer amb mig cervell escapçat, o alguna cosa semblant. Que cap al final de la seva vida estava com un llum, d’això no en dubta ningú. Li agradava dormir en caixes de morts, es deixava les ungles més llargues que els dits i es divertia tirant els seus propis excrements a la cara dels criats.

Però és que ja de jovenet prenia decisions pròpies d’un cervell esguerrat. Atacar França! Les relacions entre el Rei Sol, per a nosaltres el Monstre, i el seu nét de l’ànima no van ser mai bones. Tot i així, durant la guerra de Successió l’avi no va tenir cap més remei que suportar les seves insolències i extravagàncies, i enviar-li ajuda i tot. ¿Us en recordeu? L’any 1713 l’exèrcit espanyol no es bastava tot sol per prendre Barcelona, de manera que el Monstre li va fer arribar els seus millors regiments, amb el meu bon amiguet Jimmy al capdavant per dirigir el setge.

Però cap al 1719 el cervell del Felipó ja estava més esquerdat que les parets d’un càntir al desert. Anava vestit amb parracs, i fins i tot quan assistia a missa agafava uns bons grapats de tabac de la butxaca esquerra, que mastegava i escopia al temple mateix, i grapats de triaga de la butxaca dreta, que mastegava i engolia.[27]

Un dia, mentre passejava a cavall pels afores del seu palauet madrileny, va caure a terra de sobte, fulminat. Davant de la sorpresa del seguici i els acompanyants, el Felipó es va posar dret i, dominat pel pànic, va tornar-se’n corrent a palau com si l’empaités un regiment de satanassos. Quan li van demanar per aquella conducta tan estranya en un rei, es va indignar:

—¿Que no ho heu vist? El sol m’ha atacat amb un dels seus rajos![28]

Estava més boig que una cabra boja. Qualsevol pot entendre que al seu cervell malaltís el concepte del Sol es confonia amb el del Rei Sol. El Felipó no va superar mai el seu sentiment d’inferioritat respecte al Monstre, molt més bregat i poderós que ell. Ni tan sols quan el Monstre es va morir, l’any 1715, no es va sentir alliberat. Durant molt temps va estar rumiant com superar el seu avi, per més que fos mort, i, quan va ser descavalcat per un raig de sol, va tenir per fi la gran idea: ja que era francès, reclamaria el tron de França.

La pretensió, per descomptat, era perfectament ridícula. Els francesos no serien mai prou idiotes per desitjar o suportar el que havien encolomat als espanyols: un rei tarat, autor de disbarats espaterrants, tema de xafarderia de servents i riota d’ambaixadors. D’altra banda, la potència militar espanyola equivalia a un àtom de la francesa. Com si un d’aquells gossos petaners de les dames angleses bordés a un lleó. I tant va bordar el quisso, que el lleó se’n va afartar i li va clavar una plantofada ben merescuda. ¿I qui n’havia de ser l’encarregat, la mà executora d’aquella senyora plantofada? Ho heu endevinat: en James Fitz-James Berwick, mariscal de França, duc de Llíria i Xèrica i cavaller del Toisó d’Or, entre vint títols més. Jimmy per als amics.

—Faràs la campanya amb mi. Com a mínim em deus això, per haver-te tret d’aquell forat on t’estaves podrint.

Vaig aprofitar per passar comptes.

—Si volies salvar-me —vaig dir—, hauries pogut recordar-te de mi abans; per exemple, el 12 de setembre del 1714.

No va admetre el retret.

—Va ser culpa teva —va replicar—. Després de la caiguda de Barcelona et vas volatilitzar. Creu-me que cada dia revisava la llista de detinguts per si hi apareixia el teu nom. Res. No he tingut notícies teves fins fa ben poc.

Vaig interrogar-lo amb la mirada. ¿Com havia pogut saber res de mi?

—Tinc una llengua comprada a l’ambaixada anglesa de Madrid —es va explicar—. Pel que sembla, alguns dels rebels que vaig empresonar a Barcelona van aconseguir filtrar una carta, que va arribar a un general anglès que va lluitar a Espanya. Hi adjuntaven una llista de presos que estaven sofrint iniquitats, i tu hi figuraves. Comprar aquesta llista em va costar molt car. Almenys que ho sàpigues.

En Villarroel. Ell em va incloure a la llista; ell m’havia salvat la vida. No podia haver sigut ningú altre.

—Ni el teu orgull de victòria ni el teu deure cap a un sobirà podran salvar-te del remordiment —vaig atacar-lo—. Tota una ciutat d’ànimes innocents, tu la vas condemnar aquell mes de setembre del 1714.

Es va sulfurar, o va fer veure que se sulfurava, no ho sé; com tots els grans polítics, era un actor, i els sentiments només el posseïen quan necessitava representar-los. Brandant un puny, va exclamar:

—Sempre m’acusaves de no saber triar els amics, però veig que tu no has tingut mai clar quins són els teus enemics! Els mariscals, com els enginyers, es deuen al seu senyor temporal. ¿Et penses que m’importava gaire aquell port del Mediterrani? Com si no tingués molts altres assumptes esperant-me! La reina Anna s’acabava de morir, i la meva família podia recuperar el tron anglès, que havíem perdut per una ridícula qüestió religiosa. I jo retingut pels teus, aquella gent tan arrauxada com altiva, mancada de tot sentit de la realitat. —Es va adonar que no m’havia convençut. Va redoblar la seva vehemència—: Ja veig que el presidi mata records, perquè sinó tindries present la follia que en aquella època es respirava a Madrid. Mentre assetjava Barcelona els ministres d’en Felip em pressionaven, al caire de l’insult i el greuge. Volien que després de prendre la teva ciutat arrasés fins a l’última casa.[29] —Va bellugar el tors, com si s’espolsés un record penós—. Aquell cap de pardals d’en Felip… Destruir la seva ciutat més industriosa… No m’agrairà mai prou que li tornés un domini tan ric.

—No l’hi vas tornar, perquè no era seva. La vas lliurar a la seva crueltat, inerme.

—Els meus millors homes i oficials, morts en l’assalt durant aquella esgarrifosa i inacabable jornada de setembre! —Va mirar al sostre—. ¿Quin dia va ser? Ja no me’n recordo. Val més així.

—Un onze de setembre.

—Això mateix —va continuar, com si jo fos més un assistent que no pas un interlocutor—; el més trist, ennuvolat i plujós de tots els setembres. Milers de bons soldats i oficials morts, els millors regiments d’Europa malmesos per una turba de civils galdosos, obstinats en un èxtasi estúpid. ¿Saps com costa reconstituir la columna vertebral d’un exèrcit? I tot per culpa vostra. Quan us vau rendir, al nostre campament només es vivia amb un desig: cremar i matar, convertir la ciutat en una pira gegantina, perquè tots els soldats, tant francesos com espanyols, tenien algun amic mort per venjar. Vaig haver d’ajornar l’entrada tot un dia, per refredar els ànims. Vaig emborratxar la tropa a expenses de la meva butxaca, per distreure’ls; vaig manar als capellans que reprimissin la soldadesca amb amenaces de turments infernals. I ara digue’m: ¿qui va impedir una matança pròpia de l’Antic Testament, i en contra de les ordres de Madrid? Jo! Jo! Jo!

¿Què volia? ¿Que li agraís el fet que no haguessin mort a tothom? La meva expressió continuava sent la d’una pedra. En Jimmy ho va veure i es va estimar més desfer-se en elogis.

—¿Vols sentir falagueries? —va dir—. Ho reconec: els teus conciutadans lluitaven com uns condemnats. —Va fer una ganyota, no sé si de fàstic o d’admiració; en Jimmy no suportava admirar els altres, de manera que en ell es fonien el fàstic i l’elogi—. Qui ho hauria dit, simples paisans elevats a la categoria d’herois per la manera de combatre.

Vaig interrompre’l amb contundència.

—No. —Vaig fer dues passes endavant—. T’equivoques; va ser més que això, molt més. Els barcelonins no van lluitar com herois; des d’aquell onze de setembre, els herois lluiten com barcelonins.

En Jimmy em va mirar d’aquella manera tan seva, mig aclucant els ulls com si contingués rajos que amenacessin de sorgir-ne, i va murmurar:

—Peut-être.

Aquest «Podria ser» va ser la seva única concessió. Potser en el fons de la seva ànima hi habitava un caliu somort de culpa. El fet que se servís de tanta vehemència amb algú tan insignificant com jo constituïa en si mateix la prova dels seus remordiments. Es va asseure, pensarós. Era una cadira de braços; va aferrar-ne els poms amb les mans. Més relaxat, va continuar:

—Hi va haver una cosa que em va deixar atònit. Va ser dos dies després de les capitulacions, quan vam entrar a la ciutat. Tal com estava reglat, van obrir les portes. A les places públiques vam trobar-hi piràmides de fusells, pistoles i baionetes. Tot en ordre. Quina disciplina cívica! Bé, als canons els havien tancat l’encebador, a les rodes els havien tret els eixos i a les granades els havien arrencat la metxa, per fer-los inservibles. I havien format les piles el dia anterior, per no patir la humiliació d’uns ulls enemics presenciant el lliurament de les armes. Van complir la llei punt per punt, i alhora escopint a cada capítol punt per punt. Però no és això.

Va sospirar, com si jo no hi fos.

—¿I saps què em va deixar sobtat? Que no es van dignar fer-nos cas. Ni víctors ni insults. Treballaven als seus obradors i els seus comerços sense adreçar-nos ni una mirada, com si no hi fóssim, com si no haguessin viscut un setge d’un any. Dos dies enrere mataven i es deixaven matar sense donar ni demanar treva. I dos dies després les forges retrunyien, les dones anaven a mercat. Es comportaven com un rusc després de la tempesta, fent cas omís de la pluja passada.

Vaig interrompre’l.

—Mentider.

Em va mirar, sorprès i desafiant. Jo vaig dir:

—Els obradors i els comerços estaven enrunats per la vostra artilleria; els supervivents, mig morts d’inanició. I, encara que haguessin volgut comportar-se com abelles laborioses, esborrant la catàstrofe amb la feina, no haurien pogut pel simple fet que no hi havia matèria per a les forges ni aliments per vendre. I, ni que hagués sigut així, no quedaven diners per comprar menjar ni clients per comprar els productes dels obradors. —Em vaig permetre un somriure agre—. No, Jimmy; menteixes o reinventes la teva memòria, per justificar-te si algun dia decideixes escriure-la. Explicant que els barcelonins et feien cas omís t’estalvies d’haver de dir fins a quin punt et van odiar, a tu, el mercenari del tirà contra qui precisament ara et disposes a lluitar. Al·legant que vas ocupar una ciutat laboriosa ocultes que la vas destrossar, i t’estalvies l’estigma de bàrbar. Jo vaig fugir per aquells mateixos carrers destruïts i no hi recordo ningú tret de les teves patrulles. ¿I saps per què? Perquè els que no eren morts, o morts de por, no tenien forces ni per arrossegar-se.

—El presidi t’ha fet créixer la llengua més que les ungles —va ser la seva resposta—. T’he alliberat per sentir a cau d’orella la veu de l’enginyeria, no la de la meva consciència. I ja que parlem de vells comptes, des d’aleshores em ronda una pregunta: ¿per què, enmig d’un setge tan furibund, vas abandonar el teu amo, amic i protector per unir-te a una trepa de rebels acorralats?

No vaig haver de meditar gaire la meva resposta.

—Et dono la meva paraula —vaig dir fredament— que no et vaig deixar fins a un moment exacte: quan vaig saber que el dolor que t’infligiria seria màxim, i així perjudicaria la marxa del setge.

Va estar valorant les meves paraules, i finalment va dir:

—Entesos. Si m’haguessis donat una altra resposta t’hauria tornat al presidi d’on t’he tret. Perquè això és el que vull contractar: un enginyer racional i despiadat. ¿Saps què? La teva indecència és la frontera del meu cinisme. Per això és bo i natural que anem braç a braç.

—Perfecciona la teva indulgència i allibera l’enemic més noble que has tingut mai. Ja saps a qui em refereixo. Treu-lo d’Espanya.

Va respirar fondo. Com tots els grans actors, tenia la capacitat de canviar d’ànim instantàniament. En un segon va decidir la sort del castellà més abnegat, valent i generós dels últims segles:

—Aquest no.

Era previsible. L’orgull li impedia alliberar l’únic general que l’havia derrotat en batalla: Antonio de Villarroel.

Es va posar dret, se’m va acostar, més afectuós, i em va ajustar la màscara a la meva mitja cara.

—Parlem del nostre assumpte —va dir—. El càrrec de cap d’enginyers serà per al fill d’un individu a qui dec favors polítics. Però ell figurarà i prou; el comandament real l’exerciràs tu. Tindràs sou de brigadier d’enginyers i altres beneficis, posem un u per cent de la part que em correspon dels botins i els saquejos. Només que facis a en Felip la meitat del mal que em vas infligir a mi a Barcelona, donaré per bo el que m’has costat. Et vull omplir d’energies negres. Digue’m; després del que t’han fet, ¿no et fa il·lusió matar filipistes?

No, no me’n feia gens. Va deixar anar un sospir diplomàtic i va afegir:

—Molt bé; doncs et diré una cosa de què encara m’està prohibit parlar. He conferenciat amb el govern francès. Si aquesta guerra acaba bé, i aviat, a la taula de negociacions estan disposats a forçar en Felip perquè restitueixi totes aquestes Constitucions i Llibertats que entre Madrid i Versalles us van prendre l’any catorze. A canvi, els naturals del país heu de fer-me costat amb un alçament i reforçar el meu exèrcit. Reconeix-me que no és demanar gaire.

Crec que no he sentit mai una oferta més insultant, descarada i embrutidora que aquesta. En Berwick es comprometia a tornar-nos les nostres lleis, les nostres institucions, les llibertats de mil anys de sobirania catalana, tot perdut al setge del 1714. I això ens ho oferia ell! Ell!!! En James Fitz-James Berwick, ni més ni menys que el fill de puta que ens havia arrencat el cor a sang i foc!

—Deixa’m que t’expliqui què passarà —vaig dir—. Jo, i potser unes quantes dotzenes més d’excombatents catalans, ens allistarem al teu exèrcit. A en Felip V li clavarem un cop de peu tan fort que anirà a espetegar a Rússia de cul. Després, espanyols i francesos firmaran la pau. I un dia a la nit, mentre negocien, el representant dels catalans a l’exili trucarà a la cambra on reposa la delegació francesa, i el nostre home els dirà: «Vam vessar sang per la nostra llibertat i els vostres interessos. Que ara França compleixi la seva part». I el cap de la delegació francesa, que segurament serà un individu tan gras que hauran de llimar les portes perquè entri, dirà: «Pas d’histoires. Fermez».

En Jimmy va fer quatre passes amunt i avall, meditant amb les mans a l’esquena. Es va parar. Em va mirar als ulls i va dir amb un somriure il·luminat:

—Sí, crec que el que passarà serà exactament això. —Va anar fins a una finestra amb els ulls posats en el jardí assolellat i va afegir—: El govern vol avançar-se a les intencions espanyoles. —Va obrir la finestra i va sospirar—. Prepara’t. Demà al matí el regent francès assistirà a la seva lliçó de ball. A la tarda declararà la guerra a Espanya.

La guerra francoespanyola del 1719 va demostrar moltes coses; entre elles, que els vocabularis europeus són escassos. Algú hauria d’inventar-se una paraula el significat de la qual multipliqués per un milió el terme cinisme. Perquè ¿sabeu què vaig fer? Seguir-lo com un gos.

La meva única esperança, quina paradoxa, es basava en la desesperança. Els catalans havien de jugar qualsevol pal, per més remot que semblés el triomf. Si no tires els daus, ¿com vols guanyar l’aposta, per més escasses que siguin les possibilitats?

En en Jimmy predominava el caràcter cesarià dels interessos múltiples. Militar, sí, i també amant sensual, enamorat de les arts i seduït per la palestra pública. Gran políglota i gran polític. Vet aquí el nucli del seu talent: sabies molt bé que t’estava manipulant, i tot i així no podies fer res per impedir-ho. Ni tan sols ara, setanta voltes al Sol després, dubto de la seva estimació per mi. Però plantegem la qüestió en uns altres termes: ¿m’hauria alliberat si no li haguessin faltat bons enginyers? Deixo la resposta a les teves mans, lector.

Mentre vaig ser a casa seva fent cura de salut vaig tractar amb molt pocs criats. Jo era una mena de secret militar. Un servent que no estava assabentat de la meva presència devia veure’m de perfil i sense màscara, i per això es deia en veu baixa que en una de les habitacions hi havia un monstre ocult. Tenien raó.



Figura 1. James Fitz-James Berwick

Si el desig és la força primera i més poderosa del cosmos, el desig de venjança és la segona. Em pagarien, i molt bé, per matar borbònics. Tant se me’n donava si eren francesos com espanyols. Els assetjaríem les places, els mataríem el bestiar, els negaríem els pous i els violaríem les filles. I s’ho haurien ben guanyat.

En Jimmy no ho va saber mai, però la segona màscara que m’havia regalat vaig enviar-la a en Verboom, embolicada amb un retall de seda negra i amb una nota que no podia ser més succinta: «T’atraparé».

* * *

Després de l’11 de setembre del 1714 hi va haver una diàspora de catalans. Els que van poder es van refugiar a Viena. Encara que només fos per mala consciència, el Karlangues els va acollir. Era la mínima cosa que podia fer.

Fins a l’últim dia va estar enviant cartetes a la Barcelona assetjada, dient que estava orgullosíssim de la nostra fidelitat, que tots els seus afanys anaven encaminats a protegir els interessos catalans, que si naps que si cols. Tot mentida! Les mentides del Karlangues eren més grans que les muntanyes austríaques!!! Creu-me, benvolguda i horrorosa Waltraud meva, perquè ara ho sé: un parell o tres d’anys abans que s’acabés la guerra, el 1710 o el 1711 com a molt tard, anglesos, austríacs i espanyols ja estaven negociant la pau. I el Karlangues ho sabia, i no ens en va dir res. Estàvem condemnats, i ens ho va amagar. Vam ser una monedeta de canvi que va fer servir per negociar el món de la postguerra. «Jo toco el dos a Àustria i vosaltres aquí us quedeu». I mentrestant, mentre aposentava el seu cul reial al tron austríac, ens enviava cartetes exigint que perseveréssim en la nostra fidelitat a la seva alta persona. Si un soldat perd el fusell a la batalla el fuetegen fins a la mort, però si un rei envia a l’escorxador mig milió de súbdits no se’n diu alta traïció, sinó alta política. Així funciona el món.

La qüestió és que l’any 1719, per la llei de les balances, quan les relacions entre França i Espanya es van refredar, les de França i l’Imperi germànic van millorar. Bona part de l’exili resident a Viena va fer les maletes i es va agrupar a Perpinyà, la capital de la Catalunya francesa. Tothom sabia que la guerra entre França i Espanya esclataria, i els exiliats es posicionaven pel que es pensaven que seria un retorn imminent i feliç. (Això que us deia dels vocabularis: s’hauria d’inventar una altra paraula que multipliqués el terme il·lús per un milió).

En Berwick es va desplaçar a Perpinyà i jo darrere. Els exiliats no vivien del tot malament. Al capdavall, els que havien pogut arribar a Viena eren els més ben situats, i un cop allà el Karlangues els pagava una pensió. A més a més, Perpinyà és la ciutat més gran de la Catalunya francesa. Després de tant de temps mastegant el gargamelleig alemany podien tornar a les suavitats de la parla catalana. (I tu no t’ofenguis; escriu i calla). Els exiliats continuaven sense estar en un país lliure, però almenys ja se sentien a la seva pàtria.

El problema va ser que les esperances d’en Berwick d’aconseguir un bon reclutament gràcies a aquesta gent se’n van anar a fer punyetes. Els exiliats havien perdut el contacte amb l’interior, i la majoria eren homes de posició. Per l’amor de Déu, però si n’hi havia que eren ni més ni menys que els porcs de noble naixença que ens havien obligat a lluitar amb un braç lligat a l’esquena! Uns senyors de baixa estofa, que sempre s’havien sentit més a prop de l’enemic que del seu propi poble! Sí que és veritat que els nostres homes feien pudor d’escudella podrida i els faltava la meitat de la dentadura, però ¿qui va plantar cara, contra tota esperança i fins a l’últim alè, als baluards de Barcelona? ¿Qui combatia encara a les muntanyes catalanes? Us ho diré: el baix poble, que no havia fugit a un exili de faisans daurats en una cort imperial. Misera plebs.

La meva horrorosa Waltraud em demana que em calmi i prossegueixi, però no puc calmar-me, no vull calmar-me, no tinc punyeteres ganes de calmar-me. Fills de puta!!! I tu, Waltraud, si tan partidària ets de la Revolució, m’hauries de donar la raó! Perquè els castellans i els francesos se’ls havia de matar sense rancúnia, eren l’enemic; però els pendons vermells, els senyorets de galtes empolvorades, les elits de cagats i diletants, van convertir tot allò pel que lluitàvem en una closca buida. En el fons, els mateixos pendons vermells que ens havien ficat en una guerra mundial no creien en les Llibertats i Constitucions catalanes. Al final es van trobar enmig d’una campanya d’extermini, una cosa tan inaudita i acarnissada que senzillament no els va quedar cap més remei que seguir lluitant. Els seus últims escrúpols impedien que es convertissin en botiflers. Però sota la taula el seu lema era: abans les cadenes que el caos. Schnaps; dóna’m Schnaps, més Schnaps. Que l’acritud ressequi les gargamelles, però mai els cors! Martí Zuviría, sempre alegre i content!

Continuem. ¿Per on anàvem? Perpinyà, dius. Any 1719. ¿Què collons feia jo a Perpinyà? Ah, sí. Servia d’enllaç entre en Berwick i els expatriats. Déu n’hi do quina trepa d’estirats inútils.

—Amb aquesta gent no anirem enlloc —vaig dir a en Jimmy—. Si volem un bon reclutament necessitem algú que tingui ascendent sobre els qui encara lluiten a l’interior o estarien disposats a tornar a les armes.

—I aquest home ¿existeix? —va demanar en Jimmy.

Existia. El seu nom de guerra era Carrasclet.

Mai cap altre país ha sigut esclafat per un poder repressor d’una manera tan violenta i metòdica alhora. I, tot i així, l’any 1719 les muntanyes seguien bullint de combatents irregulars. A uns els guiava el record melancòlic de les Constitucions catalanes i les Llibertats negades, a uns altres la simple desesperació per les causes més variades i múltiples que puguin imaginar-se. Molts eren toscos bandolers que ocultaven el seu pèssim ofici amb l’excusa del patriotisme; a uns altres, no tan deshonestos, els guiava la venjança personal contra algun botifler; i n’hi havia, finalment, que continuaven amb les armes a la mà perquè després de tants anys de conflicte ja no sabien fer cap altra cosa sinó guerrejar.

Aquest tal Carrasclet dirigia un dels grups de resistents més nombrosos, al sud del Principat. Va ser molt difícil enviar-li un correu que travessés tot el país, que estava infestat de tropes ocupants; però ens en vam sortir. A la nota li demanàvem que travessés els Pirineus per venir a conferenciar a Perpinyà.

En Berwick no volia córrer el risc que un plebeu el desairés. I ja que jo, català i ajudant de camp, hi era, qui negociaria amb ell seria el bo d’en Zuvi. Amb en Berwick només es veurien per ratificar els pactes a què arribessin. I ara permeteu-me quatre paraules sobre aquest tal Carrasclet.

En aquest món de biliosos i de mesquins, crec que en Carrasclet és l’única persona absolutament pura i bona que he conegut. El seu esperit, més recte que una baioneta, feia que resultés impossible recelar cap falsedat d’aquelles mans pageses. Cap ésser humà que l’hagués tractat podia parlar malament d’ell de cap manera, i això incloïa tant amics com enemics. (Més ben dit: hi va haver un personatge que li va recriminar faltes d’obres o de caràcter, però va ser en Jimmy, i segur que estem d’acord que el seu parer no compta. En privat, i també en documents, el tractava de «brigán et assesin», bergant i assassí. Però jo vaig conèixer en Jimmy, que sempre desqualificava a qui envejava. A més a més, si tan malèfic era en Carrasclet, ¿per què es va rebaixar a la ignomínia de convertir-lo en aliat seu?).

En Carrasclet em recordava en part en Ballester:[30] un home del poble. La diferència era que aquest sempre havia volgut ocultar-se sota una màscara de rancúnia. En Ballester podia apreciar-te en silenci, admirar-te, donar la seva vida per tu; però la cosa més amable que em va arribar a dir va ser «milhomes de merda». L’experiència als marges de la llei havia fet d’en Ballester un esperit tan rancuniós com lúcid: se sentia traït pels nostres propis dirigents i l’instint li deia que tard o d’hora ens portarien al precipici i al daltabaix. En canvi, en Carrasclet sempre tendia a veure el costat bo de la gent. El seu historial, d’altra banda, era el d’un heroi prototípic.

«Carrasclet» era un diminutiu afectuós que venia a voler dir «carbonet», perquè de petit traginava carbó de carrasca. I, la veritat, era tan moreno que potser també l’anomenaven així pel color de pell. La tenia tan enfosquida pel sol i la feina dura que quasi semblava un gitano. Semblava que el seu cos contingués més nervis que músculs, i mostrava la mirada atenta i l’actitud viva d’un estornell. Sí, la veritat és que la seva figura desprenia poca gallardia; com que era tan moreno, de carns dures i fortes però més aviat baixet, ningú s’imaginava que arribaria a ser un comandant militar tan gran.[31]

Durant la guerra va lluitar com a simple soldat en un regiment d’infanteria reclutat pel govern català. Després de la caiguda de Barcelona, i d’haver lliurat les armes a canvi d’un certificat d’impunitat, com tants soldats rasos, se’n va tornar a casa. Error. El seu natural bondadós li va fer confondre la rendició amb la pau.

Un dia uns soldats que estaven recaptant impostos es van presentar al seu poble, un poblet que es deia Capçanes, si no recordo malament. El capità va tenir unes paraules amb en Carrasclet sobre la guerra, i va voler bufetejar-lo. En Carrasclet era un individu menut però extraordinàriament fort, i li va doblegar el puny de la mà. El capità va desenfundar l’espasa. Com que no era qüestió de deixar-se enfilar, en Carrasclet el va tombar d’un cop de puny. Van apresar-lo. De camí cap a la presó en Carrasclet va saltar per sobre d’una tàpia, un salt prodigiós vista la seva poca estatura, i va fugir a les muntanyes.

L’estupidesa filipista no té límits, perquè tothom convindrà que en Carrasclet no hauria tornat a la lluita si no arriba a ser perquè l’hi van empènyer. De fet, va ser tan ingenu que va voler reconciliar-se amb les noves autoritats, al·legant que havia sigut víctima d’un abús. Sí, ho heu llegit bé; això és una descripció exacta dels fets, que en Carrasclet va explicar a un capità borbònic en un punt militar on havia acudit voluntàriament com a prova afegida de la seva innocència. Va ser arrestat allà mateix.

Aquesta vegada van voler assegurar-se que no fugiria saltant tàpies. El van ficar en una cel·la provisional però horrible, subterrània, on només es podia entrar i sortir per un forat rodó obert a la part superior i obturat per una mola de molí. I, per si de cas, li van encadenar les mans a la paret. Doncs ¿sabeu què va fer? Va rosegar les cadenes amb les dents! Va enfilar-se per una corda que es feia servir per baixar la gibrelleta i va remoure la pedra amb les espatlles. Al soldat que hi havia de guàrdia li va clavar una senyora pallissa i se li va emportar el fusell i la munició.

Totes aquestes coses me les va explicar ell mateix, i hi dono tot el crèdit del món. En Carrasclet no mentia; no sabia mentir. I tot en la seva vida era tan extraordinari, els fets eren tan fora de categoria, que relatava les seves proeses com anècdotes sense importància. Els modestos de veritat no saben que ho són.

En aquesta ocasió va buscar un amagatall a la muntanya molt ben dissimulat, perquè es tractava d’una caverna que tenia l’entrada a quatre metres d’altura. Era una zona molt boscosa, i a la boca de la cova s’hi accedia enfilant-se a un arbre i estenent un tauló a tall de pont. Un cop a dintre, en Carrasclet retirava el tauló, cosa que feia quasi impossible descobrir l’amagatall.

No van trigar a afegir-se-li excombatents i desesperats de tota mena. En la persona d’en Carrasclet, però, la crueltat no va tenir mai ocasió de reflectir-s’hi. Els presoners, senzillament, els deixava anar després d’haver-se apoderat de les armes. Amb deu homes i prou va capturar i desarmar vint-i-tres granaders. Granaders! En comptes de torturar-los, els va demanar que tornessin a l’acantonament i expliquessin al comandant que ell era una bona persona i no es mereixia aquella persecució. Inconcebible, però va ser així mateix! D’en Carrasclet, l’única cosa que sobtava més que les seves fetes era la seva candidesa.

El grup va créixer. A diferència de la tropa regular, no podia permetre’s que el seguissin carros de subministrament, massa lents, de manera que comprava les vitualles als pagesos del país. Els pagesos obtenien un benefici doble, perquè, a banda de cobrar la collita, se salvaven d’haver de declarar-la als mercats controlats pel nou govern. Tots l’apreciaven. La seva xarxa de confidents va créixer tan de pressa com el nombre de gent armada que el seguia. Sempre sabia quan arribarien els recaptadors d’impostos; i només els assaltava després d’haver-se assegurat que havien lliurat els rebuts als alcaldes. D’aquesta manera evitava les represàlies i la doble recaptació. En Jimmy i jo estàvem d’acord en una cosa: era una pena que un home així actués per compte propi.

En Carrasclet va arribar a Perpinyà amb una escorta de nou homes i prou. Aquell mateix vespre em vaig presentar a les seves dependències amb onze putes. S’havia de ser hospitalari, i a sobre els conys els pagava en Jimmy. Els homes d’en Carrasclet es van posar molt contents, és clar. Després de mesos i mesos a la muntanya, se’ls apareix un personatge mig emmascarat amb un estol de noies perpinyaneses, d’allò més rialleres i amb les cames més obertes que el bec d’un pollet. Em van dir que en Carrasclet ja s’havia retirat a la seva habitació, de manera que quan la gresca ja estava ben animada m’hi vaig encaminar amb una meuca agafada a cada braç. Vaig empènyer la porta amb una espatlla i vaig topar amb en Carrasclet, arrupit darrere el llit i apuntant-me amb una pistola a cada mà. Era un home atent i previngut com un felí.

—¿Vós sou en Carrasclet? —li vaig demanar, mig borratxo—. Salutacions cordials del mariscal Berwick! —Vaig adonar-me que al llit hi havia una dona, espantada per la intrusió—. Ah, esteu acompanyat; veig que us espavileu de pressa. Però mireu quines putes més guapes porto. Deixeu estar aquest espantall que us han ficat al llit!

—És la meva dona —va dir en Carrasclet sense abaixar les pistoles.

Vaig tenir molta sort que no em disparés.

La meva benvolguda i horrorosa Waltraud em mira malament. D’acord, ho reconec! Estic disposat a admetre que com a diplomàtic no he valgut mai gaire; però jo tampoc en vaig tenir tota la culpa, coi. Era un capitost guerrer i feréstec, però no anava enlloc sense la muller! ¿Qui hauria pogut esperar-se una cosa així?

Naturalment, l’endemà vaig anar primer de tot a presentar-li disculpes. Perquè s’entengui fins a quin punt aquell home desbordava de candidesa, em limitaré a una anècdota que em va explicar aleshores.

Aprofitant la meva planxa, va voler alliçonar-me sobre els beneficis de la castedat i la fidelitat matrimonial. (A mi, en Martí Zuviría! Va quedar clar que encara ens coneixíem molt poc l’un a l’altre).

Em va dir que, ja iniciada la seva guerra particular, un dia que estava en un hostal de muntanya amb un petit grup dels seus homes s’hi va presentar una dona que era una bellesa. Un «àngel encarnat», segons les seves pròpies paraules. L’àngel va intentar seduir-lo, i ho va aconseguir. En aquella època la seva dona encara no l’acompanyava en el seu vagareig per aquests mons de Déu i, pel que va dir, l’angelet de l’hostal tenia un culet arremangat que era tota una temptació. No va poder evitar tancar-se amb ella en una habitació del pis de dalt. En Carrasclet es va sentir doblement culpable: per la seva dona absent i pels seus homes presents, ja que tenia per norma no dormir dos dies seguits al mateix lloc, i menys en indrets transitats. Era un individu molt viril i van estar follant el que quedava de dia i tota la nit, sense pausa ni descans. No sé si els àngels tenen sexe, però la funda d’aquell segur que va quedar destrossada.

L’endemà al matí va tenir motius per penedir-se de la seva mala acció: l’hostal es va despertar encerclat per un centenar de soldats borbònics. El menut i moreno Carrasclet va saltar des del primer pis, despullat, i es va obrir pas a trets seguit pels seus homes. Els van empaitar. Van tornar a encerclar-los en una ermita abandonada. Mentre els altres obrien troneres, ell es va agenollar i va demanar perdó al cel, despullat i plorant d’amargura. La cosa que més greu li sabia no era sofrir la mort, sinó haver provocat la dels seus homes. Va jurar a Déu totpoderós que, si se’n sortia, no cometria adulteri mai més de la vida.

En el moment que la cosa estava més negra, els filipistes que els assetjaven van ser tirotejats per l’esquena. Vuitanta homes d’en Carrasclet hi havien acudit a corre-cuita per rescatar-lo. L’explicació era que un dels seus, que es pensaven que havia mort en el primer atac a l’hostal, tan sols havia quedat ferit i havia aconseguit arrossegar-se sota la taula i amagar-s’hi. Quan la tropa borbònica va anar-se’n darrere en Carrasclet, va sortir de l’amagatall i va avisar el gros de la partida. Salvats.

—¿Comprèn el que li dic? —em va demanar en Barceló amb ulls de mussol i un braç herculi sobre les meves espatlles—. L’única explicació és que el bon Déu va fer venir aquell àngel temptador per redimir-me i encaminar-me. Jo només vull que joves com vostè no hagin de passar les angoixes que em van assaltar en aquella ermita.

Era un home molt religiós, a la seva manera. Li vaig donar la raó en tot, i fins i tot em vaig comprometre a fer-me un nus a la cigala, tot i que ell no va acabar d’entendre que es tractava d’una broma.

Per mi, el que havia passat en aquell hostal era ben clar. Però en Carrasclet era molt religiós; ni que li hagués aportat mil proves que l’amo de l’hostal estava conxorxat amb l’exèrcit borbònic, i que s’havia valgut d’aquella noia per entretenir-lo fins que arribessin les tropes i cobrar la recompensa, no m’hauria cregut de cap de les maneres.

D’altra banda, com tanta gent del poble, era molt supersticiós. En això jo, educat en l’escola més racionalista del segle, no vaig poder comprendre’l ni seguir-lo en absolut.

Aquell mateix dia em va explicar que estava segur de conèixer el seu destí, que era inamovible. Segons la seva versió, la gitana més respectada de Catalunya li havia llegit el futur, que tenia escrit a la palma de les mans. I no n’hi havia cap dubte: en Barceló estava condemnat a acabar els seus dies en una illa. Ell, per descomptat, va interpretar-ho com ho hauria fet qualsevol català d’aleshores: com que el règim borbònic havia convertit la majoria de les petites illes que puntejaven la costa en presidis flotants, estava convençut que moriria reu dels seus enemics.

No vull parlar del seu final; fins i tot en les històries tristes hi ha angles massa penosos per no estalviar-nos-els. (I no insisteixis!).

* * *

En Carrasclet es va quedar a Perpinyà deu dies. I amb la meitat d’aquests dies n’hi havia prou per aprendre a apreciar-lo, tan baixet però tan ple de prestància. Pel que fa a ell, sempre em va considerar un extravagant que anava a la seva. Tenia raó. N’hi ha que han nascut per a l’Heroïcitat, com en Carrasclet, i d’altres que han nascut per al No-res, com jo. Tot i així, em professava un respecte sense fissures. El meu combat s’efectuava amb unes altres armes, invisibles per al comú dels soldats. Jo substituïa foc i ardidesa per càlculs i periscopis. El poble menut admirava aquesta ciència com una cosa que anava més enllà de la fantasia, i ja sabem que en Carrasclet era el poble menut en persona.

Que diferents que érem! Jo, home de la costa i de ciutat; ell, de muntanya i de camp. Jo, encara que fos per atzar, educat a la millor escola poliorcètica del món; ell, tosc i analfabet. Jo, home d’idiomes i viatges oceànics a desgrat meu; en Carrasclet, amb arrels als peus. Jo, alt i esvelt; ell, baix i rabassut. A Perpinyà, però, la meva ensopegada va quedar oblidada i ens vam acabar avenint. I tant, si ens vam entendre. A vegades necessitem el consell de dos ulls germans; unes mans que hagin tocat la mateixa cendra, l’esclat de llum inconfusible del qui no ha lluitat per un benefici brut.

—A França no li ha desagradat mai la idea de crear una Holanda a la seva frontera sud, tap, debilitat i mutilació d’Espanya —vaig adduir—. Si aspirem a una cosa tan cara com la llibertat, haurem de vessar sang a la taula de negociacions.

En Carrasclet potser era analfabet, però no tenia pa a l’ull. Va reprimir la indignació que sentia i va dir:

—¿Com pot ser que un home com vostè, que ha viatjat i té estudis, no s’adoni que en Berwick ens està utilitzant i enganyant?

—Ho sé més bé que ningú —li vaig confessar—; però ¿quina alternativa tenim?

Lluitar, lluitar i lluitar. ¿Què més ens quedava? En Carrasclet encara dubtava.

—¿Teniu res de millor per fer que matar borbònics? —li vaig demanar—. De fet ja esteu guerrejant contra en Felip d’Anjou; bé podeu fer una campanya més amb en Berwick. Potser guanyarem la llibertat dels catalans. La llibertat!

La campanya militar del 1719 encara no havia començat més enllà dels nostres pensaments. I, tot i així, quantes expectatives que hi vaig dipositar! Hi havia alguna cosa d’exaltador en la unió d’aquells dos homes. No podien existir dos éssers més dissemblants; però ara, gràcies a una carambola de la història, lluitarien al mateix bàndol.

Els catalans havien viscut més de cinc-cents anys amb les seves Constitucions i Llibertats. D’ençà que havien sigut abolides el 1714 (i per obra d’en Jimmy!) havien passat tot just cinc anys, que s’entenien com un breu parèntesi. Estaven segurs que tard o d’hora es restabliria l’ordre natural de l’univers, que l’horror borbònic no podia ser etern. És així mateix: la repressió era tan desmesurada que la majoria esperava canvis.[32] Si algú espetegava de dits, però (en Jimmy mateix!), tot el país li faria costat. El millor pla sempre acostuma a ser el més senzill: en Jimmy seria el martell, i en Carrasclet l’enclusa.

Abans, de totes maneres, tots dos havien de negociar un acord. Després de dos dies d’estira-i-arronsa, en Jimmy li va concedir el grau de coronel de fusellers i tres mil francs francesos. I una cosa que era més important per a en Carrasclet: cent patents d’oficial perquè les adjudiqués a discreció entre els seus homes. (Ni diners ni rangs; durant les negociacions, les patents van ser la cosa en què més va insistir). Amb això els seus arreplegats es convertirien en tropes reglades, si més no sobre el paper. Aquí hem d’admetre que, per als miquelets d’en Carrasclet, les patents franceses representaven un bé preciós, perquè, en cas de caure presoners, els borbònics s’ho pensarien dues vegades abans de penjar-los. En cas contrari, el Felipó corria el risc que els francesos portessin a terme una represàlia semblant, i legal, contra qualsevol presoner espanyol.

—Cent patents d’oficial! —va exclamar indignat en Jimmy—. ¿Què diran a Versalles? Un oficial ha de ser un senyor i de pura nissaga; i tu em demanes que regali un centenar de nomenaments a uns individus que lluiten amb espardenyes. No seré pas jo qui devaluarà graus i honors. Deixem-ho en cinquanta.

En Jimmy es va enfadar amb mi perquè en el regateig em vaig posar al costat d’en Carrasclet.

—Cada un d’aquests individus de mala ganya —vaig insistir— val per cinc d’aquests oficialets que la cosa que han vist que s’assembli més a una guerra és una cacera de perdius. Cent.

—¿Cent? Però si no aplegaran més de dos-cents homes! Mai tants n’hauran manat tan pocs! Ja sé què vol, el teu Carrasclet: patents per a cada un dels seus rufians perquè puguin eludir el cadafal. D’acord, cent; però me’n deus una, que consti.

Així són les bèsties polítiques: els regales un exèrcit i a sobre et volen convèncer que t’han fet un favor. En Carrasclet se’n va tornar a l’interior de Catalunya, a complir la seva part del tracte. Poques setmanes més tard, un assistent va entrar a la meva cambra a primera hora.

—Senyor, vingui. Ha de veure una cosa.

Vam anar a cavall fins als afores de Perpinyà. En un prat hi havia una multitud aplegada, almenys dos mil homes de totes les edats.

—Els primers han aparegut durant la nit, i no paren d’arribar-ne —em va informar l’assistent.

—¿Què figura que fa tota aquesta gentada aquí? I ¿qui són? —vaig dir en veu alta amb recel, amb el cavall mig encabritat per l’abundància de gent—. ¿Què volen del mariscal?

Se’m va acostar un individu a cavall. El vaig reconèixer com un dels homes d’en Carrasclet.

—Són els voluntaris, senyor —va dir—. En Carrasclet ha complert la seva part del tracte: la crida a les armes.

Vaig tenir una esgarrifança. Em pensava, igual que en Jimmy, que només aconseguiríem formar una banda poc nombrosa. I allà hi havia dos mil homes, dos mil, parant la mà perquè els donessin un fusell. Durant anys, dècades, les seves terres, cases i dignitats havien sigut arrasades una vegada i una altra per la guerra. El setge del 1714 hauria hagut de ser la derrota última. «Us he esclafat allà mateix on us vau alçar», proclamava en Felip V amb cada crueltat. «Ara ja no sou sinó un altre domini submís de Castella i el seu imperi. Les vostres Constitucions i Llibertats van morir. No existiu».

Però sí que existien. Cada un d’aquells homes era les nostres llibertats. Abandonats, traïts, derrotats una vegada i una altra. I, tot i així, allà hi havia aquelles quatre mil mans; tan sols demanaven tornar al combat. Aquella gent no mereixia desaparèixer per les clavegueres de la Història.

En el fons em van fer un gran favor volatilitzant-me mitja cara. Per ocultar el plor només haig d’aixecar una mà i tapar-me la part intacta; així aparento que estic pensatiu, quan en realitat el sentiment em rosega.

Em va costar parlar.

—Bé; molt bé —vaig acabar dient—. El teu cap és un home de paraula —vaig afegir amb el to més indiferent que vaig aconseguir fingir—. Ho comunicaré al mariscal Berwick. Ara s’han de formar els batallons.

Vaig tibar les regnes, però quan la meva muntura ja girava cua, la veu de l’home em va deturar.

—Entesos, monseigneur; i ¿què fem amb els altres?

—¿Com vols dir, els altres? ¿Quins altres?

—Aquí n’hi ha uns dos mil, però a l’altre costat dels Pirineus n’esperen vuit mil més.

* * *

Els pactes amb el dimoni sempre s’acaben malament. De fet, s’acaben malament i comencen malament. Quan vam tenir els deu mil miquelets armats i enquadrats en batallons de «fusellers de muntanya», la primera cosa que va fer en Jimmy va ser dividir les seves forces: la meitat seguiria en Carrasclet a Catalunya, mentre que l’altra s’incorporaria al seu exèrcit francès per atacar Espanya travessant els Pirineus per Navarra.

M’hauria estimat més que m’hagués apunyalat tots dos ronyons. Vam tenir una discussió en què vaig acabar enfilant-me per les parets, mossegant els tapissos de ràbia.

—En Carrasclet ha aplegat un exèrcit d’entusiastes i veterans, i tu n’hi escamoteges la meitat! Amb les forces que li deixes, ni els espanyols podran derrotar-lo ni ell aconseguirà conquerir cap ciutat important!

Era exactament el que en Jimmy pretenia, és clar. En Carrasclet retindria un nombre considerable de tropes espanyoles a Catalunya mentre ell arrasava Navarra.

—Et faig saber —vaig advertir-li— que una de les nostres Constitucions més sagrades impedeix que els catalans siguin reclutats per lluitar fora de les seves fronteres naturals.



Figura 2. Miquelet

No es va impressionar. Mentre jo m’indignava, ell firmava despatxos.

—Doncs si voleu recuperar-les haureu d’infringir-les —va dir.

—Es negaran a combatre fora de Catalunya!

Va aixecar la vista del full. Va mirar-me sense parpellejar.

—¿I què esperes? Vés a convence’ls.

I ho vaig fer. Vaig fracturar totes les meves naturaleses, vaig fer ús de les retòriques més seductores, sense importar-me si eren falses o buides. ¿Haig de penedir-me’n? No n’estic segur. Qui no vulgui pols, que no vagi a l’era.

Pel que fa a mi, en Jimmy em va ordenar que el seguís, tot i saber el desig que tenia de lluitar a Catalunya. Tenia arguments: necessitava bons enginyers. ¿I de què serviria algú com jo en un exèrcit sense aparell de setge, subordinat a un pagerol com en Carrasclet? I allà qui manava era ell. De fet, em va obligar a acompanyar-lo justament per això, perquè volia tenir-me controlat i lluny d’un teatre de guerra sentimental, on vés a saber quines males jugades podia tramar. Ell, evidentment, per retenir-me al seu costat va al·legar l’afecte que em tenia. Quan li convenia barrejar interessos i passions, el seu geni se superava a si mateix.

I així, en Jimmy i l’exèrcit francès, jo inclòs, vam travessar els Pirineus septentrionals atacant Navarra el mateix dia que en Carrasclet i els seus miquelets desencadenaven la revolta a Catalunya.

* * *

Sobre la campanya del 1719 i l’atac francès a Navarra no val la pena estendre-s’hi. Diguem que els catalans no apreciaven els navarresos. Només vull recordar que el 1713 i el 1714 els regiments del Borbó es van reforçar amb milers de rústics del nord espanyol, que van ser molt feliços tallant el coll de tots els catalans indefensos que anaven trobant. Els meus besavis paterns procedien de la Navarra profunda, al nord de la Península. No vaig saber mai gaire cosa de l’origen de la família ni per què van arribar al Mediterrani. Fins i tot el meu pare, que era tan poc sensible com una ferradura, va tornar esgarrifat de l’únic viatge que va fer a les arrels familiars. Va dibuixar els navarresos com una nació de muntanyencs eixelebrats que es passaven el dia menjant escudella de polls i follant-se cabres. I quan coneixies les dones, que mastegaven herbes fins i tot mentre dormien i tenien unes cames més peludes que els óssos del Pirineu, la veritat era que no els podies recriminar res.

Com deia, quan la guerra de Successió va començar, els navarresos es van posar incondicionalment al costat del Felipó. La Història és el més sofisticat dels billars, i l’any 1719, per una carambola política, els catalans allistats a l’exèrcit d’en Jimmy els van tornar una part del patiment que els havien infligit; perquè vam travessar els Pirineus i els exèrcits espanyols es van desfer a mesura que avançàvem. És comprensible.

Tu imagina’t, benvolguda i horrorosa Waltraud meva, que ets un pobre soldat espanyol. Mal pagat, mal vestit, alimentat amb escudella de closques d’aglans i sense gens d’interès per deixar-te matar pel Felipó. I que de cop i volta et cau al damunt la flor i nata de l’exèrcit de França, dirigit per tot un mariscal Berwick, el militar més prestigiós de la seva època. I a la seva avantguarda, espant!, cinc mil catalans, veterans de la guerra de Successió, rabiosos per tot el que havien patit ells i les seves famílies mortes. Ah; i perquè no hi faltés res, un tal Martí Zuviría, que dirigia la brigada d’enginyers. Un individu alt i prim, que vestia casaca estreta de color negre i pantalons i botes també negres, i que voltava pel món muntat en un cavall negre, amb tricorni negre i mitja cara coberta per una màscara de porcellana negra i abrillantada. Un ésser el cervell del qual s’havia reduït a impulsos calculats d’assassinat, com els cocodrils, i en el qual bategava una única idea fixa: expugnar fortaleses borbòniques. Un cocodril alegre i content, això sí!

A falta d’una estratègia decent, els borbònics espanyols van fer servir la propaganda. Milions de quartilles escampades al vent, animant les tropes franceses a desertar. Els asseguraven un bon tracte, ja que el rei espanyol també era francès. (¿Fins aleshores els espanyols no se n’havien adonat?). Penós. Tot i així, centenars de menjagranotes dels regiments menys ferms es van passar a l’altre bàndol. En Jimmy va posar els nostres miquelets de sentinelles als campaments. Ningú es va queixar d’aquelles hores addicionals de guàrdia: havia manat que disparéssim sense miraments contra els desertors.

Hi ha ordres que fins i tot en temps de guerra ens acosten als plaers suprems. A nosaltres, veterans de la guerra contra els Borbons, el rei de la França borbònica ens pagava perquè assoléssim la terra del rei Borbó d’Espanya. I a sobre, per rematar la nostra felicitat, el seu mariscal ens manava que disparéssim contra soldats espanyols de dia i soldats francesos de nit.

Tinc molt present una d’aquelles nits, a la vora d’una foguera de campament. Enraonava amb una dotzena dels nostres voluntaris, aquells «fusellers de muntanya» que abans del 1714 havien sigut pescadors, jornalers, tots escampats per la guerra com la sorra pel vent. Després de la melancolia, mig begut, vaig anar a revisar la guàrdia. Hi havia un paio dur i bregat. Vaig veure un nano francès amb uniforme esquitllant-se en la foscor, com un conill, amb les espatlles arronsades. Però l’home no va disparar.

—¿Que no coneix les ordres? —li vaig cridar—. El tenia a tret. Mort al desertor!

—Miri, senyor —va excusar-se sense atendre al respecte del meu grau, com era habitual entre els miquelets—. Només era un noi.

No el vaig castigar. Vaig entendre el que hi havia darrere d’aquelles quatre paraules. «Només era un noi». És a dir: no havia participat a la nostra guerra i per tant no ens devia res.

L’única cosa que vaig haver de lamentar va ser que en Verboom se’ns escapés. Aquell malparit era massa llest, devia veure que la guerra estava perduda abans que comencés i va enganxar el cul a una cadira, molt lluny del front. (¿T’he explicat ja com el vaig matar?).

Jo estava a la flor de la joventut. Enèrgic, competent i experimentat. Vaig ser molt feliç manant que la soldadesca colgués els pous dels navarresos, els cremés les collites i els saquegés les esglésies. Ja he esmentat que bona part de la tropa que va assolar el camp indefens de Catalunya el 1713 i el 1714 estava composta per aquella mateixa gent. Ara se n’emportaven les tornes. Irun va resistir exactament vuit dies. Errenteria, menys. Oiartzun, Pasaia… A Hondarribia vaig voler assassinar mitja ciutat. De seguida explico per què.

El comandant va lliurar la plaça i el castell. Com ja era norma quan queia una ciutat, jo ho havia xerrat als miquelets perquè s’hi esmunyissin després de la rendició i abans de la capitulació formal. Així, almenys, podien omplir-se les butxaques al·legant que no sabien res de l’ordre de respectar les propietats enemigues. Mentre estaven saquejant unes dependències del castell, van sentir unes veus; primer, com un xiuxiueig sota els murs, com d’ultratomba. No en van fer gaire cas fins que un no va parar l’orella.

—¿Sentiu? ¿Des de quan els fantasmes dels castells navarresos parlen en català?

Els seus companys se’n van riure. L’home va insistir. Van baixar als soterranis. Les masmorres allotjaven presos: un grup dels nostres miquelets, captius des del setembre del 1714.

Quan vaig entrar al pati d’armes em vaig topar amb aquells espectres defallits. Els nostres homes, tan compassius com consternats, van haver d’ajudar-los a aguantar-se drets. Endurits per totes les desgràcies, tot i no entendre-ho, podien si més no assumir l’espiral de represàlies d’una guerra. Una cosa que no els entrava al cap, però, era la tortura perpetuada, que és el que defineix el poder del tirà.

Aquells ulls, els ulls dels alliberats. M’hi vaig reconèixer. I sóc indulgent amb mi mateix. És cert que en Verboom va exercir de mecenes dels meus dolors, tan cert com que jo vaig estar dos anys sense sol; però l’any 1719 ells ja n’hi havien estat cinc. Uns homes que el 1714 havien defensat Barcelona, lluitant a dintre o a fora de les muralles.

Vaig baixar del cavall, em vaig agenollar i els vaig besar les mans. Encara que només fos per aquell instant, haver-me allistat a la campanya del 1719 havia valgut la pena. I ara creieu-me si afirmo un principi confirmat per l’experiència: l’alegria del rescatat, per més exultant que sigui, sempre serà menys intensa que la del rescatador. El salvat torna a la vida; el salvador, cosa que és molt més important, justifica la seva.

Em van relatar totes les seves penalitats. Com és lògic, els vaig demanar si sabien alguna cosa d’altres captius més eminents, amb en Villarroel al capdavant. Tant de bo no hagués fet aquella pregunta. Em van respondre amb un desengany:

—Arribeu un sospir massa tard. El van traslladar fa dues setmanes.[33]

Dues setmanes! Arribant tan sols quinze dies abans hauria pogut alliberar-lo, a ell, a ell, el general Villarroel! Em vaig donar cops de puny de ràbia a la màscara. Els miquelets van plorar amb mi.

Fins a aquell moment havia contingut els miquelets, a qui el relat del captiveri exaltava en la seva exigència de sang. En comptes de reprimir-los, vaig manar que agrupessin tots els zeladors que havien servit al castell.

—Us deixaré triar —vaig dir als zeladors—. ¿Què us estimeu més, la mort o viure cinc anys tal com heu tractat la nostra gent?

Van caure de genolls.

L’escarceller és un tipus humà especial, una hibridació perfecta entre l’estultícia i la perfídia. Per descomptat, absolutament cap d’ells havia tingut res a veure amb les tortures que exercien cada dia. Tots complien ordres dels seus superiors; els seus superiors, del rei Felip; i en Felip, de Déu. Però jo no podia afusellar Déu.

L’únic presoner en condicions de parlar es va interposar entre nosaltres i els guardians. I va explicar el tracte reservat al nostre antic comandant.

Havien arribat a un grau tan extrem de consumpció que fins i tot en Villarroel es va veure obligat a elevar una súplica indigna al Felipó: només demanava, i per a tots els presos, que se’ls concedís el dret de menjar pa de munició. La demanda va arribar a Madrid, i la resposta va venir lacrada amb el segell reial. Un d’ells va recitar com si estigués llegint la carta:

—«No viene su Majestad en que se les dé ración».

Alguns dels alliberadors havien servit a les ordres d’en Villarroel, com jo. Van esclatar en gemecs. Realment va ser això, una explosió d’ira viril. Jo encara tenia a les mans els grillons dels presos. Em va assaltar un espasme estrany, i no vaig poder evitar ratllar-me la màscara amb aquells ferros rovellats, de dalt a baix. El grinyol de la porcellana ferida se’m clavava al cervell.

Ja n’hi havia prou. Ni mercès ni punyetes. Els mataríem tots, tots. De sobte, però, va entrar en Jimmy escortat per la seva guàrdia mercenaris hessenians. No hi va haver execucions. Se’ls van emportar tan sols amb uns quants flocs de cabells arrencats i uns quants cops de puny a la barbeta.

Això que us deia de pactar amb el mal: el dimoni sempre salva els seus. Merda.

* * *

En Felip V va concentrar les seves forces a Pamplona. Aleshores li va arribar la notícia que les seves ciutats anaven caient l’una darrere l’altra. I al capdavant dels atacants, en Jimmy. L’exèrcit espanyol superava el d’en Jimmy en soldats. Combatia al seu propi territori i tenia a favor la logística, els números i la població. I, tot i això, ¿què va fer el Felipó? No va tenir valor per presentar batalla. Va donar mitja volta i no va parar fins a Madrid.

Finalment vam acampar davant de Sant Sebastià. «La plaça més ben fortificada d’Espanya», segons se n’ufanaven els enginyers borbònics. M’estalviaré els sarcasmes.

Després d’uns quants dies de canoneig, la guarnició va cedir el perímetre exterior i va fugir a una ciutadella elevada, l’antic castell que presidia Sant Sebastià. L’ajuntament va venir a demanar de genolls la clemència d’en Jimmy.

Abans que rendir-se, els barcelonins haurien rostit les cuixes dels seus veïns morts. Ells, en canvi, el cinquè dia de canonades ja corrien a implorar el perdó del vencedor. Els seus homes, quatre anys enrere, no van perdonar les nostres cases, les nostres dones, els nostres fills; ¿per què gastar pietat quan tanta gent al món se la mereixia més que ells?

—¿Què faig? —em va demanar en Jimmy amb un somriure davant dels postrats, més escènicament que no políticament.

—Talla’ls el coll —vaig respondre en francès, més poèticament que no cruelment. I en castellà, perquè els suplicants m’entenguessin, vaig afegir—: Carregaré els morters amb els seus caps i dispararem. Serà una bona manera perquè arribin als qui encara resisteixen al castell. Tu només redacta la nota que posarem a la boca de l’alcalde.

Els navarresos tremolaven. En Jimmy es va posar a riure amb grans riallades.

—Així m’agrades —va dir.

Els va perdonar, és clar.

La guarninció va optar per resistir. El castell estava tan enfilat que els meus canons ni tan sols tenien angle. Era molt frustrant.

En Jimmy es va acostar fins a la bateria.

—¿Com ho veus? —va demanar, des de dalt del seu cavall. Mentre enraonàvem, va aprofitar per firmar despatxos, fent servir de taula un timbal que un soldat li elevava.

Vaig remenar el cap, amb els braços a la cintura.

—Poden aguantar una eternitat —vaig respondre—. I si vols que pugi una trinxera fins allà, els sapadors hauran de derruir mitja ciutat, i treballant vessant amunt.

En Jimmy va fer tota aquella campanya amb un humor excel·lent. Va tornar a esclatar a riure i senzillament va dir:

—Ens en anem.

Segons la doctrina, deixar una guarnició darrere de l’exèrcit invasor és pecat capital. Però aquesta maniobra ho diu tot sobre el poc respecte que a en Jimmy li mereixien les tropes espanyoles. Tot i així, mig exèrcit va poder sentir com em grinyolaven les dents de ràbia. No he suportat mai les coses incompletes.

¿Quina és la millor cosa que li pot passar a un assetjador? Resposta a incloure als manuals: que la guarnició estigui composta per un regiment de talossos.

Imagineu-vos com devia ser l’explosió perquè la sentíssim quan ja havíem fet un dia de marxa. En Jimmy i jo, a cavall l’un al costat de l’altre, ens vam mirar, vam entendre el que havia passat i ens vam partir de riure. Vam donar mitja volta.

El castell de Sant Sebastià havia esclatat. Quan vam arribar encara fumava. Pel vessant, i una mica per tot arreu, es veien cossos mutilats i negres com el carbó, trossos de carn amb uniforme aquí i allà, escampats per totes les teulades.

Si sofriu un setge, si perdeu les defenses exteriors i us retireu a una ciutadella elevada, on heu acumulat infinites reserves de pólvora i munició, si l’espai és tan reduït que esteu obligats a seure sobre quatre mil quilos de material explosiu, en aquest cas seguiu un gran consell: sobretot, no fumeu.[34]

* * *

I mentrestant ¿què passava a Catalunya?

En Carrasclet va tenir el tremp i la paciència de retenir l’enardiment de les seves tropes, que renegaven i sospiraven per llançar-se a l’atac, fins que en Berwick va desencadenar el seu al nord de Navarra, com ja he explicat. Va desembeinar el sabre, doncs, en Pere Joan Barceló, i ben aviat es va apoderar del camp del sud del Principat.

D’aquella època conservo cartes molt reveladores, missives que els alts oficials borbònics s’enviaven entre ells. La meva benvolguda i horrorosa Waltraud em demana que com em van arribar a les mans. La resposta és molt senzilla: perquè en Carrasclet les havia agafat de sarrons i calaixos. Quan capturava un missatger, la primera cosa que feia era buidar-li el sarró, i quan entrava en un poble requisava les cartes dels calaixos de la caserna, i més tard me les enviava per referir-me la seva campanya.

I aquí diré que la del 1719 va ser la meva guerra més epistolar. Jo era l’enllaç entre en Jimmy i en Barceló, i tots dos exèrcits necessitaven coordinar-se amb tanta precisió com les dues banyes d’un toro. Amb aquest propòsit manteníem un flux constant d’emissaris secrets, de missions arriscadíssimes, perquè havien de travessar tota la Catalunya borbònica amb una cosa tan comprometedora com ho són les missives militars. Si queien presos els esperava el turment i la forca. I, malgrat tot, es tractava d’un sacrifici necessari. A més a més, els borbònics no van aconseguir desxifrar mai el nostre codi. Per la seva banda, ells no van arribar a establir-ne cap de propi. Almenys, les cartes entre comandaments de baix nivell eren obertes, i les llegíem com a tals. I totes reflectien un estupor i un desconcert enormes davant de la doble tenalla a què el règim era sotmès.

Vet aquí una mostra dels inicis de l’ofensiva, de quan en Carrasclet va desfermar la tempesta. Arreu del país tenien lloc episodis com el que s’explica a continuació, que un alarmat justícia relata al seu superior borbònic:

Señor mio. Ya empiezan los Sediciosos las Suyas pues en el campo de Tarragona una quadrilla de 50 voluntarios armados han atacado una partida de 12 Granaderos y un Theniente que llevavan 9 pressos. Los han derrotado, muerto quatro, herido y presso el Theniente, desarmado los demas, y livertado los presos que se han incorporado con ellos, despues an entrado en un lugar de los mas grandes, y han desarmado al Justticia. Barzelona, 28 de Marzo 1719.

Els presos alliberats, tal com es relata, es van quedar amb els patriotes d’en Carrasclet, alimentant les seves files. D’altra banda, al cap de tres dies en Carrasclet va deixar anar el tinent ferit. ¿I per què? Doncs perquè li feia pena. Pot semblar una anècdota sense substància; però, en el marc d’aquella guerra, tan cruel, us asseguro que definia el personatge. Ho repeteixo: va ser la meva guerra més cartejada. En Barceló mateix, que era quasi analfabet, quan va haver adquirit els atributs concedits per en Berwick no va dubtar a fer servir les cartes com una arma militar més.

Permeteu que n’esmenti un exemple. Durant els primeríssims combats, el comandant filipista de Móra d’Ebre va fer uns quants presoners d’entre els miquelets d’en Barceló. Immediatament, en Barceló va escriure una missiva al «Sr. Comendant de Mora» en què li anunciava que acabava de tornar «en salut de franse» i que «tinch ordre del Exmo. Gl. Barbich que obri en lo Rigor de la Guerra conforma Vmes. Faran». Això significava que ja que els borbònics «tenan Soldats de mon Regiment pressos que si Vmes. los penjan Penjare, y si los passan per las Armes fare lo mateix, si Creman abrassare, si saquejan Saquejare, Sils trauran de las Isglessias los traure de dins dels segraris de la manera que Vmes. se portaran me portare que Jo ja sou assi que los meus Soldats son tanbe Soldats com los Soldats de Vmes». I firma amb un «Pera Joan Bercelo Coronele de Arcabussers dit Carrasclet».

Noteu l’habilitat retòrica d’aquest camperol illetrat. En primer lloc, anuncia que s’ha reunit amb l’alt comandament francès i que està a les ordres del personatge militar més distingit d’Europa, l’excel·lentíssim general «Barbich», en la libèrrima ortografia d’en Carrasclet. Amb aquesta seguretat a favor, amenaça l’enemic amb represàlies equivalents en el cas que no respectin els seus homes, perquè són «soldats com els soldats de vosses mercès», i firma amb el grau que en Jimmy li ha concedit.

Diguem-ho tot: l’eficàcia del missatge no n’oculta el vessant sinistre. «Si cremen, abrasaré; si saquegen, saquejaré; si afusellen, afusellaré». Aquest no era el tarannà d’en Barceló. Es veia impel·lit, quina paradoxa, a amenaçar amb represàlies amb l’esperança de no haver de portar-les a terme. Però ¿i si els borbònics no s’atenien a les cortesies de la guerra? ¿Com afectaria a la seva honesta ànima de pagès l’exercici d’una carnisseria contínua, molt allunyada de la noblesa del combatent i molt més acostada a l’embrutiment de l’assassí? Quan els emparava l’excusa més petita, els borbònics no trigaven ni tres sospirs a penjar presumptes «sediciosos». I en Carrasclet ho sabia molt bé: per aquells mateixos dies es va donar el cas d’un tal Jaques.

Aquest Jaques, suposo que d’origen francès,[35] era un d’aquests individus que neixen sota una estrella negra. Tenia estudis de primer ordre, però les desgràcies de la vida l’havien reduït a la pobresa més extrema. Vagava de poble en poble demanant almoina, i les seves úniques possessions eren un bastó, una bóta de vi i un sarró. No dic que fos infeliç; a diferència dels pidolaires urbans, reduïts a la condició de figures informes a les escalinates dels temples, aquell Jaques era un d’aquests pobres mig místics que estimen els tres refugis que se’ns apareixen més enllà de la muralla urbana: la naturalesa impol·luta, el vagareig aventurer i la solitud gallarda. I així va ser fins que un dia els destins d’en Carrasclet i aquest tal Jaques es van trobar en un poblet.

En Carrasclet sentia un respecte d’allò més elevat pels homes de lletres. I necessitava un secretari: ell era pràcticament analfabet, i, quan s’inicia una campanya, tot comandant, per més feréstec que sigui, es veu obligat a llegir i a escriure una prodigiosa quantitat de despatxos. D’entrada, aquest tal Jaques s’hi va negar: era profundament cristià, odiava qualsevol mena de violència i no volia intervenir en cap mena de conflicte. En Carrasclet el va tranquil·litzar: no se l’obligaria en cap moment a dur cap arma, i encara menys a disparar-la, i sempre estaria a la rereguarda, segur i en pau. A canvi, rebria un salari just, elevat i puntual. En Jaques va dir que sí.

La seva vida es va transformar, i per bé. Per primera vegada en molt temps va poder calçar unes espardenyes com Déu mana i beure un vi que no era vinagre. I la cosa més important: acostumat com estava a la solitud de la muntanya, va descobrir, felicíssim, que podia ser útil a autèntiques multituds. Quan acabava les tasques de secretari escrivia cartes per als miquelets que no sabien escriure, que eren la majoria. Aquest servei es va estendre als pagesos dels pobles i les masies per on passaven les columnes d’en Carrasclet. En aquell món estrany que era el sud del Principat l’any 1719, àgraf, violent i itinerant, l’arribada d’en Jaques va començar a considerar-se com una obra de la Providència. Al començament van dir d’ell que escrivia amb la ploma d’un àngel; al cap de poc, transmutant el seus mèrits, el poble ja l’anomenava «l’àngel de la ploma». Tothom l’apreciava.

Com us deia, però, hi ha individus que neixen amb un card al cul: s’asseguin on s’asseguin, s’espinaran.

Un dia va tenir lloc una escaramussa breu i insignificant entre una patrulla borbònica i un grup de miquelets que abeuraven les muntures. En aquells moments en Jaques era riera amunt, a l’ombra fresca d’un om, llegint un llibre de poemes. La remor de l’aigua i el xiuxiueig de les fulles que el vent primaveral movia, tan dolç, el van fer endormiscar-se. El llibre i la barbeta li van caure sobre el pit, i allà es va quedar el bo d’en Jaques, tan profundament adormit que ni tan sols va sentir els trets i els crits de la batalla llunyana.

Mentrestant, els borbònics van intentar envoltar els miquelets, sense èxit, però durant la maniobra van topar amb en Jaques. El va despertar una baioneta, que va punxar el llibre.

(¿Te n’adones, benvolguda i horrorosa Waltraud meva, dels perjudicis que causa la mala poesia? Si hagués sigut bona, el pobre Jaques no s’hauria adormit, i hauria seguit viu. Fote’t!).

Ho repeteixo: hi ha individus que són l’encarnació de la mala sort. Perquè quan els borbònics van tornar-se’n amb en Jaques lligat de mans i amb la cara tumefacta a força de cops de culata, la gent el va veure i el va reconèixer. La cosa més corrent era que els paisans no es parlessin gens amb els soldats, per por; però «l’àngel de la ploma» era tan popular, i les seves ocupacions tan benignes, que quan van arribar a la plaça major la gent va cridar als soldats:

—Ep! Però ¿què feu? Si aquest home és un àngel! No ha disparat mai ni un sol tret; només escriu les cartes d’en Carrasclet!

¿El secretari en persona d’en Carrasclet? La candidesa dels camperols el va condemnar.

Un oficial es va acostar a veure què passava. En Jaques va caure de genolls i es va posar a sanglotar, al·legant que en tota la seva vida no havia mort ni una aranya. En aquell moment, mentre s’abraçava a les botes de l’oficial, un soldat li va posar tres bales a la butxaca. L’oficial hi va ficar la mà.

—O sigui que no has disparat mai cap tret, ¿oi? —va dir, ensenyant les bales—. ¿I això què és?

L’empara de l’exèrcit francès protegia els combatents d’en Carrasclet, però no hi ha cap règim ni cap llei que protegeixi els civils que disparen contra soldats. En tot cas, aquestes bufonades eren típiques dels borbònics. No els interessava encarnar la justícia, sinó l’omnipotència. Volien demostrar que podien fer el que volguessin amb qualsevol, encara que fos un sant, un lletrat o un àngel de les lletres, com el bon Jaques. L’oficial va manar que s’aixequés un cadafal a la plaça: l’endemà penjarien en Jaques com a escarment i avís per a sediciosos.

No recordo en quin poble va passar tot això, però la qüestió és que el pobre Jaques es va passar la nit a la plaça major, subjecte a una argolla i udolant de por. Devia ser horrible. Del llit estant, tota la població va poder sentir els planys del pobre àngel sense ploma. I a primera hora, tal com estava previst, van anar-lo a buscar. Però de cop va passar una cosa.

En Jaques no es volia morir. Apreciava la vida; apreciava els boscos eixarreïts i rocosos del sud del Principat. Apreciava les espardenyes noves que tenia; apreciava els llibres de poesia dolenta. Quan els soldats van voler pujar-lo al cadafal, s’hi va resistir amb la força de deu homes. Es va agafar amb els braços, amb tot el cos, a l’argolla a la qual havia estat subjecte tota la nit. No, no es volia morir. Apreciava llegir a la vora de les rieres, apreciava el somriure agraït d’aquell miquelet, de tan sols quinze anys, que gràcies a ell havia pogut escriure a la seva mare i dir-li que encara era viu, viu. La vida era bonica; no volia abandonar-la. Els soldats li van clavar cops, li van punxar tots dos ronyons amb sis baionetes. En Jaques cridava, gemegava i plorava, però sense deixar anar l’argolla, doblegat com un fetus sobre el cordó umbilical. Un soldat hi va acudir amb una maça, i li va trencar els colzes a cops. Li va trencar els ossos dels deu dits, esclafant-los-hi contra el ferro de l’argolla a la qual s’aferraven. Tot va ser inútil; en Jaques no volia deixar-se anar, no es volia morir.

El botxí va haver de baixar del cadafal i escanyar-lo allà mateix.

Va ser l’execució més sòrdida del segle català.

I allò era tot just el començament de la guerra.

* * *

Des del principi mateix de la campanya, en Carrasclet va perseguir un únic objectiu estratègic: conquerir una ciutat gran.

Al sud del Principat hi havia tres places d’aquesta envergadura: Reus, Tortosa i Tarragona. Jo, d’amagat d’en Jimmy, no vaig parar de tenir una correspondència secreta amb en Barceló. Li escrivia amb vehemència zuviriana: «Tortosa! Ataca Tortosa!».

Reus era un gran nucli agrícola però sense cap altre valor, al meu parer. Hi faltava un port. S’ha d’entendre la importància de conquerir una plaça de relleu, i encara més portuària: una ciutat aportaria legitimitat i govern a la revolta catalana, i un port, reforços i comunicacions. Pel que fa als altres dos objectius, com a enginyer les meves preferències eren òbvies. Tarragona estava molt fortificada, de manera que conquerir-la era una empresa impossible per a un exèrcit com el d’en Carrasclet, que no disposava d’artilleria. Les muralles de Tortosa, en canvi, havien sofert grans estralls durant la guerra de Successió. Jo ho sabia molt bé. I tant! Al capdavall, havia participat en el setge a què havia estat sotmesa més de deu anys enrere, el 1708.[36]

Doncs bé, ¿què va fer en Carrasclet? Decantar-se per l’objectiu menys suculent: Reus. Va atacar Reus, i ho va fer amb una vehemència maniàtica, deixant de banda qualsevol diàleg racional.

No dic que fos un estrateg obtús. Al contrari! El que passava era que, per a en Carrasclet i els seus, Reus era una cosa com ara Jerusalem per als cristians. La majoria dels seus parents i amics l’acompanyaven o eren allà a dintre. Tant els uns com els altres l’urgien a prendre la ciutat, un sentiment que s’estenia a bona part dels miquelets que seguien el seu deixant. A més a més, la follia borbònica arribava a l’extrem d’empresonar gent pel sol fet de ser família d’en Carrasclet![37] La majoria dels qui el secundaven eren joves i forts; però ¿què passaria amb els vells i els malalts, amb els infants i les dones, el dia que el règim decidís amargar-los la vida per una simple qüestió de parentiu? Els vells no podrien seguir la seva columna, i els impedits necessitarien sostre i repòs. Abans de conquerir el món, en Carrasclet necessitava tenir refugi per als seus: la seva ciutat més estimada i més propera. I en tenia motius! El desembre d’aquell mateix any, prop d’una quarantena de presos havien sigut transferits de Tarragona a Barcelona per mar. ¿El delicte? Ser parents llunyans d’en Pere Joan Barceló.[38] Conquerint Reus, en Carrasclet aconseguiria una legitimitat i una estimació que, des dels serrats on era jo, aparedat entre l’enginyeria i l’alta política, eren difícils de comprendre.

Diguem aquí que la flamarada de la revolta catalana no es va encendre al sud i prou. Teníem molts altres capitostos repartits per tot el territori. Recordo, per exemple, en Francesc Bernic, en Tomeu de la Pollina, el Dragó Gros, el Coix de Gerri; o en Bac de Roda, de qui no recordo si era fill de l’august Macià Bac de Roda, tot i que suposo que sí. Recordo el coronel Ferrer apropiant-se dels encontorns de Berga, o en Torres de Torà fent el mateix més al sud. Uf; n’hi havia tants que, encara que la meva memòria no arrossegués el llast de nou dècades, em resultaria impossible recordar-los tots. Però ens constava que aquells homes, per més heroic que fos el seu sacrifici, no aconseguirien de cap manera conquerir una gran plaça, sinó només distreure tropes enemigues. El nostre únic trumfo era en Pere Joan Barceló, Carrasclet. Sempre va ser el millor dels nostres comandants; i els seus soldats, els més ben instruïts, proveïts i uniformats. I ell, l’esperança de tots els catalans, perdia el temps atacant un objectiu estratègicament inútil!

I encara hi havia una cosa pitjor. Els borbònics es van adonar que no disposaven de prous tropes regulars. El seu exèrcit estava consagrat a lluitar contra en Jimmy, o a Itàlia, i les arques espanyoles no donaven per reclutar i abastir més regiments. Mancats de recursos, van optar per crear una institució perversíssima, flagell de patriotes i refugi de botiflers, que van anomenar «Esquadres de Paisans Armats», o simplement «Esquadres». Així, l’any 1719 la majoria dels combats que es van lliurar en terra catalana van ser entre els esquadres i els miquelets.

Allò em va entristir d’una manera extraordinària. Des de la distància, o potser gràcies a ella, vaig poder-me adonar que la nostra guerra corria el risc de degenerar en una guerra entre catalans. Els botiflers sempre van ser pocs o minoria, odiats o menyspreats per la immensa universalitat de catalans; però tenien la propietat absoluta de les armes i la propaganda. Des del 1714 havien afusellat o enviat a galeres milers de dirigents catalans, i envaït carrers i camins amb milers de pamflets que cridaven els catalans a «desenganyar-se» de les seves antigues llibertats, assegurant que no serien restituïdes mai. El pes repressor d’una tirania no és mai digne de menyspreu, i encara menys quan qui l’exerceix és un tirà boig com en Felip d’Anjou.

Les Esquadres tenien dos afegits diabòlics. El primer era que el seu manteniment anava a càrrec dels mateixos pobles i les mateixes localitats que oprimien. En altres paraules, que despeses, vitualles, armes, uniformes i salaris es finançaven del tot per mitjà d’un augment de l’odiat cadastre, el terrible i abusiu impost creat per en Felip V. El segon afegit era que qualsevol botifler que ingressés a les Esquadres sabia que es destacava com a tal i que a la primera ocasió els seus mateixos veïns li tallarien el coll. Sense pietat. A vegades, doncs, la mateixa por de ser capturats feia que els esquadres optessin per lluitar encara que no fos la cosa més sensata.

Reus estava pràcticament desguarnida, perquè els comandaments borbònics pensaven com jo: ¿per a què destinar una forta guarnició a una plaça de muralles molt precàries i sense gaire valor militar o estratègic? Oblidaven, com jo, que els humans ho són perquè tenen cor a més a més de cap. Els reusencs que simpatitzaven amb en Carrasclet se les van apanyar per fer-li arribar un missatge: «Entra, que t’obrirem la porta». Era l’únic que en Barceló necessitava. És més: li van arribar tants avisos, i de tantes veus diferents, que es va decidir a avançar sense més preparatius.

Per la seva banda, els botiflers de l’Esquadra local es van aplegar al voltant d’un capitost, un capellà greixós i cridaner, un filipista radical que es deia Francesc Bages i que sempre portava la sotana sembrada de llànties. Molt conscients de l’ambient agitat que es vivia a Reus, aquest tal Bages va persuadir els pocs filipistes de la ciutat d’armar-se i lluitar en cas d’assalt, al·legant que era massa tard per fugir i que, si en Carrasclet aconseguiria entrar-hi, era molt probable que els acabés penjant a tots.

En Barceló desconeixia aquesta situació. De fet, quan una de les seves avançades a cavall va arribar a les portes de Reus va veure la població tan calmada i silenciosa que es van decidir a entrar, i ho van fer amb les muntures a pas lent. Els botiflers es van apostar a les muralles i van disparar una descàrrega. Van matar un dels genets. I aquell va ser l’inici de l’atac.

Reus tenia les muralles molt tronades. Era un recinte amb la lletjor de les coses velles sense la bellesa de les coses antigues, amb baluards sense gràcia ni manteniment; fins al punt que als esvorancs s’hi havien construït cases particulars. Tot i així, i paradoxalment, allò va ser la salvació dels esquadres: van aprofitar aquelles cases com a taps de les bretxes, buidant-les de veïns i omplint-les d’espitlleres.

Els homes d’en Carrasclet van començar a perdre la paciència molt aviat. Reus! Calia alliberar Reus! Ara no recordo si va ser el germà d’en Carrasclet, o el seu cunyat, qui d’amagat d’ell va aplegar un centenar de carrasclets que van assaltar les muralles a cos descobert. El fracàs estava escrit: el cunyat, o germà, va caure mortalment ferit i els altres es van replegar. El pobre caigut va sofrir una llarga agonia entre les dues línies, mal amagat darrere d’una mata i implorant confessió. Des de les muralles, el mateix Bages li cridava sense deixar de disparar:

—Calla d’una vegada, fill de puta! I estigue’t quiet un moment, que et confessaré a trets!

Molt amable! Jo sempre ho he dit: és més fàcil ensopegar un escarbat bonic que un capellà cristià. Quan es va morir, els esquadres van arribar fins a l’extrem inhumà d’intentar apropiar-se del cadàver per penjar-lo a la muralla i així desmoralitzar els assetjadors.[39]

El cas de Reus demostra que fins i tot unes fortificacions mediocres poden ser defensades amb èxit sempre que es compleixin dues condicions: que els assetjadors no disposin de tren de setge, i que els assetjats estiguin prou bojos per lluitar i alhora tinguin el cap prou a lloc per resistir. Quan em vaig assabentar de l’estancament de les operacions, vaig tornar a escriure a en Carrasclet amb la meva salmòdia de sempre: «Deixa estar Reus! Pren Tortosa!». Obsessionat com estava amb Reus, no va voler escoltar-me.

Així doncs, des del punt de vista d’un enginyer acadèmic i racional, o sigui jo, s’havia triat Reus amb el pitjor dels criteris, i un setge podia conduir al desastre. Quan els esquadres van frenar-lo, a en Carrasclet no li va quedar cap més remei que perseverar, confiant que la bona fortuna li obriria alguna bretxa a les muralles. No va ser així. El que va passar no va tenir res a veure amb les fortificacions, sinó amb la guarnició. També és cert que el mètode que em van ensenyar a Bazoches, tan sistemàtic, no podia incloure un element amb el qual sempre compten els exèrcits pobres: els imprevistos.

En Bages i la seva trepa de coreligionaris van veure que no aconseguirien suportar un setge. Sabien que qualsevol altre cap miquelet, un cop fracassada la sorpresa, hauria desistit de prendre la ciutat. Però es tractava d’en Carrasclet. Els reductes dels esquadres sofrien tirotejos cada nit, i fins i tot des de les seves posicions van poder advertir que en Carrasclet havia rebut un reforç de sis-cents homes. D’altra banda, hi havia la qüestió dels reusencs. Des del 1714 el règim exercia una campanya repressiva tan salvatge que la població, aterrida, va viure el setge del 1719 tancada a casa. Però els esquadres sabien que, de seguida que hi hagués la primera escletxa a les defenses, o decaiguessin d’ànim, els reusencs obririen les portes o els atacarien per l’esquena. En Bages i els seus estaven cada vegada més inquiets. Fins que un va proposar:

—Ja que els de Tarragona no arriben fins aquí, ¿per què no ens en anem nosaltres a Tarragona?

Si el bo d’en Zuvi hi hagués sigut, ja us ho asseguro, cap d’aquests bergants no hauria aconseguit escapar-se. Però l’exèrcit d’en Carrasclet no tenia enginyers, i el setge no era perfecte; ni tan sols s’havia establert un cordó que circumval·lés la ciutat.

La majoria dels miquelets s’havien apostat entre Reus i Tarragona per tal d’evitar l’arribada de reforços. En Bages i la seva colla van aprofitar això, de nit, per fugir per l’altra banda, fer una gran marrada i atènyer Tarragona al crit de «Visca Felip Quint!». Insisteixo: si en Martí Zuviría hagués dirigit les obres del setge, en Bages no hauria fet ni tres passes fora de Reus.

Però ¿què dic? Tal com ho explico, sembla que en Carrasclet hagués sofert una derrota, quan en realitat es tractava de la victòria més important de la seva vida. Si la poliorcètica tracta sobre assetjar i sotmetre places, en Carrasclet va demostrar que aquell art té camins infinits. Un dels seus cronistes va dir d’en Barceló: «Amb el seu estil tosc practicava la urbanitat més gran». Això era el que el poble apreciava d’ell: sempre va saber que era un dels seus, i que no va renegar mai d’aquesta condició.

S’explica que, quan va entrar a Reus, hi havia una gentada tan imponent, una massa tan bigarrada de persones rebent-lo i exalçant-lo, que en arribar a la plaça major la seva comitiva va haver de donar mitja volta per evitar que el tumult, l’entusiasme i l’ofec de cossos causessin mals: no va arribar a entrar a l’ajuntament. Hi ha un punt de tristesa i de puresa alhora en aquest fet metafòric: va conquerir els cors de la gent, però per evitar-los mals no va arribar a posar els peus a la seu del poder.

A Reus, en Barceló no va trobar el gran dipòsit d’armes que esperava trobar-hi, que els borbònics havien traslladat en secret a Tarragona al començament de la revolta. Per por de no poder resistir un contraatac, va evacuar Reus després d’un fugacíssim alliberament. Quan ho vaig saber, no em vaig alterar gens: l’exèrcit que ha pres una ciutat demostra al món, i al seu enemic, que pot tornar a prendre-la. D’altra banda, en aquella època anàvem sobrats de bones notícies.

* * *

La primera meitat del 1719 va ser pròdiga en victòries i encara més en esperances. Fins i tot el bo d’en Zuvi, sant patró dels cínics, els escèptics i els incrèduls, va creure que podríem guanyar; que, gràcies a una afortunada combinació entre la conjuntura mundial i els esforços del poble, recuperaríem les nostres Constitucions lliures.

La manera més inequívoca de judicar els mèrits d’una nació és veient-los a través dels ulls de l’enemic. Com que en Barceló continuava enviant-me una allau de documents capturats, que conservo, estic en disposició de relatar-vos la perspectiva borbònica de la batalla.

Diguem abans, tan sols, que, després d’haver clavat una bona coça al cul als navarresos, en Jimmy se n’havia tornat als Pirineus occidentals. I jo darrere. Estava ponderant la possibilitat d’envair Catalunya, cosa que jo alimentava. Per això eren tan necessaris els informes que em remetia en Carrasclet, per convence’l que donar suport a la insurrecció era clar i segur.

En Jimmy va fer un primer avanç de tempteig. I el va sorprendre la facilitat amb què va aconseguir ocupar la franja nord de la frontera catalana. Heus aquí la visió espanyola del cas. Tal com va escriure un alt oficial de Madrid:

No se descuidaron los franceses, que entraron tomando la obediencia de la Sardaña; Y a sus poblaciones les pusieron sobre el pie antiguo de las Livertades y Leyes de Cathaluña, que aunque en la conozida mala dispossicion de estos naturales no nezesitavan de este fuerte incentivo, no dexa de ser maliziosa la idea; pues cundirá lo bastante.

S’ha d’entendre que aquests «francesos» que van entrar a la Cerdanya eren en realitat els esmentats miquelets catalans que en Jimmy utilitzava com a avantguarda del seu exèrcit. Tal com relatava un oficial borbònic:

Los mas, ô todos que â titulo de fusileros de Francia ynfestan e ynquietan este Principado son en realidad Catalanes; los habitantes y moradores en los Pueblos son de su misma Especie. O digamoslo mas â lo natural: son sus Payssanos, y Compatriotas, y allí donde estos supuestos Fusileros Franzeses toman la obediencia ponen Conselleres, Jurados, y otras Cossas de su Ley antigua, y en saber esto los pueblos los llaman, los âvissan y los âbrazan, y son muchos los que los siguen.

La cosa més curiosa era que els borbònics semblaven sorpresos davant de tant de rebuig al règim del Felipó. És clar que els catalans s’estimaven més les seves velles institucions isocràtiques! Gràcies a elles podien elegir els seus jutges, els seus batlles i els seus governants, que eren dels seus i els comprenien, i a sobre es deslliuraven de l’odiós cadastre i de mil impostos més, per no parlar de l’obligació d’albergar les tropes i altres serveis humiliants, feixucs i insofribles.

Mancats de tropa, una de les primeres mesures que van prendre els filipistes va ser armar els seus partidaris a les localitats amenaçades pels miquelets. Però els borbònics de cor eren tan pocs que els pobles només esperaven que aparegués un miquelet per lliurar-li tot l’arsenal, fins al punt que un ministre de la Reial Audiència del Principat de Catalunya va descriure la situació en un to poètic comparant les armes amb el marfil i els pobles amb

…Elefantes en el Vulto, que arroxan el marfil de sus Colmillos, con que se havian de defender.

I encara més: des de l’altra banda de la frontera vam comprendre que el règim borbònic començava a estar desesperat quan vam saber que havien convidat a allistar-se… els presos austriacistes!

Ni en Jimmy ni jo podíem donar crèdit a la notícia. Intentar crear un exèrcit amb enemics era com aixecar una muralla de cristall. I, no obstant, a les autoritats filipistes no els quedaven altres opcions. Les Esquadres havien demostrat les seves limitacions militars, per no parlar dels desertors: molt sovint, si algú pretenia passar-se als insurrectes, el dia abans s’allistava a les Esquadres. D’aquesta manera, quan s’afegia a les files rebels ho feia amb armes i pertrets, i tot per gentilesa del govern contra el qual es disposava a lluitar.

El cas és que els borbònics van cridar a files els condemnats amb la promesa de perdó i llibertat.[40] Qualsevol pot entendre que la fiabilitat d’aquella tropa era escassíssima. Es tractava de catalans que havien sigut empresonats acusats de sedició; i molts, de criminal, només en tenien el càrrec, perquè eren a presidi per haver defensat l’estendard d’en Carles III. Fins i tot van arribar a allistar presos tan coneguts com l’Ambrosi Torrell i Freixa, que l’11 de setembre havia sostingut un dels cordons de la bandera de Santa Eulàlia al costat ni més ni menys que en Rafael Casanova! ¿Què es podia esperar d’uns individus amb aquells antecedents? De manera que, com diria en Juli Cèsar, van formar, van jurar… i van guillar.

Una relació típica d’aquella època és la que s’esmenta a continuació; la d’un coronel queixós que, després d’haver-se-li assignat una unitat i d’haver-la perdut tota sencera, escriu:

La mayor parte de los Fusileros de Montaña y Dragones que se han levantado en este País se han ido y se van a los enemigos, habiendo los últimos en diferentes ocasiones abandonado a sus oficiales.

O aquest testimoni d’un altre alt oficial, que es negava a treure els seus homes de la fortalesa que presidien

… por ser los soldados todos de este País, y muchos de muy mala calidad, cuanto por la continua deserción que de ellos se experimenta, pasándose con armas y vestidos a incorporarse con las cuadrillas de los sediciosos.

En una localitat tan estratègica com Hostalric, el seu governador, el baró d’Itre, es queixava que els desertors havien delmat fins a tal punt la guarnició

… que ya no me queda gente para proveer tan solamente las centinelas.

I quan un català reclutat necessitava una empenteta per decidir-se a desertar, sempre trobava un altre català disposat a empenye’l. Deixeu-me que us expliqui el cas de Tremp.

Tremp era una localitat del Pirineu, petita però molt estratègica. Els borbònics hi havien destacat un abundant contingent d’aquests reclutes suspectes. Per la rodalia deambulava un dels nostres comandants, l’Esgarrat.

Vaig conèixer l’Esgarrat. Era un personatge bastant sonat, encara més remenut que en Barceló i sense gens del seu port natural: coix, imprevisible i bevedor. Unes vegades amb tirada a la romanceria, i d’altres ardit fins a la temeritat. Sofria de l’èpica del vi, com jo en dic; és a dir, que l’Esgarrat es passava dies i dies a la seva cova pirinenca, follant amb les seves dues putes oficials, l’una francesa i l’altra empordanesa, fins que l’alcohol li pujava al cap i li donava per cometre proeses improcedents.

L’estiu del 1719, el boig de l’Esgarrat va patir una mena de rampa mental que li dictava atacar Tremp. Com que per fer-ho comptava amb tres-cents homes com a molt, i la guarnició els doblava en nombre, es pot comprendre que aquella follia no podia ser més perniciosa, perquè qualsevol manual d’enginyeria militar dicta que les tropes assetjadores han de multiplicar per quatre les tropes assetjades. Però abans m’he referit als imprevistos de la guerra com a art expugnador.

L’Esgarrat i els seus van arribar davant de Tremp i, sense més cortesies ni esperes, premeditacions ni estratègies, el sonat de l’Esgarrat, fent tentines a causa de la coixesa i de la borratxera, va atacar el baluard principal, i a sobre pel vèrtex, tot sol i armat únicament amb les seves dues pistoles. La guarnició, és clar, va posar-se a disparar-li. Per una mena de miracle del sant de la Punteria, no el va encertar cap bala; però els trets que li arribaven des del mastodòntic baluard i li xiulaven a tocar de les orelles van fer que l’ànim imperiós de l’Esgarrat es dissolgués com una diarrea al mar. De cop i volta, la borratxera se li va esfumar, i se li va fer patent la situació precària i estúpida en què es trobava: a mig camí entre els homes i el baluard més poderós de Tremp, sol, a la vista i a l’abast dels fusells enemics, i coix. Tot el que va poder fer va ser aixecar els braços i cridar als qui li disparaven:

—Eh, malparits! ¿Què cony feu?

Un dels problemes del règim borbònic sempre va ser que els catalans es podien reconèixer entre ells pel simple fet que tots parlaven català. I aquell dia l’Esgarrat va aconseguir una proesa única: conquerir una fortalesa senzillament a força de preguntes.

Palplantat al mig del no-res, amb les mans enlaire, va interrogar els qui li disparaven amb una bateria de qüestions: «Ara de veritat, ¿per què voleu matar-me? ¿Qui us comanda? ¿Per què admeteu el seu comandament si és enemic del nostre poble? ¿Per què l’obeïu, si els seus us van tancar i torturar? I en tot cas, ¿no valdria més la pena que féssiu servir el fusell per matar borbònics i botiflers en comptes d’un pobre coix borratxo?».

El comandant de Tremp era un brigadier irlandès al servei d’en Felip V, un tal Mateo Cron. En aquells moments, en Cron feia una benèfica migdiada a les seves dependències del castell. Se l’ha d’excusar, perquè a ningú se li havia acudit d’advertir-li que la seva fortalesa imponent estava sent atacada per un paio desnerit, mig impedit, solitari i xerrameca.

Doncs bé, quan en Cron es va despertar es va trobar el llit envoltat pels seus propis soldats, que estaven furiosos amb ell. L’imprecaven i l’importunaven, i li deien a crits, segons l’informe que ell mateix va redactar més tard, que «només estaven disposats a vestir uniforme per defensar Catalunya, mai per ofendre-la», o que «no permetrien que es pengés més innocents davant de la seva vista i amb el seu consentiment».

Jo sé tot això molt bé perquè poc després l’Esgarrat, els seus miquelets, la guarnició de Tremp en ple i un Cron captiu i humiliat van arribar orgullosament a Montlluís, al quarter general de l’exèrcit francès, on l’Esgarrat va oferir l’irlandès a en Jimmy com si l’un fos el sacrifici i l’altre l’ídol.

Vaig acollir el pobre Cron, a qui una derrota tan antièpica havia desfet l’ànima. Vaig abraçar-lo i acomodar-lo, li vaig fer un petó a la galta i el vaig tranquil·litzar amb promeses. Li vaig dir que podia escriure als seus familiars i a les seves jerarquies, que un mariscal i senyor com en James Fitz-James Berwick no destorbaria ni intervindria de cap manera la seva correspondència privada. I aquí la meva benvolguda i horrorosa Waltraud aclama i aplaudeix que fos tan honest i amic d’un enemic malgrat el context d’una guerra cruel.

Ai, ai, ai… Benvolguda i grassota Waltraud meva, culgrossa Waltraud meva… Que n’arribes a ser, d’encantada… És clar que les hi vaig intervenir, les cartes!!! Tot el que vaig jurar i assegurar a en Cron era mentida. Hi ha gent que cuina bé, com els cuiners, i hi ha gent que menteix bé, com en Martí Zuviría. Vaig posar per escrit el que l’irlandès relatava, i, si vaig consentir a remetre’n les cartes als destinataris, va ser perquè abans en vaig fer còpia de totes, i perquè, després de llegir-les, en Jimmy i jo vam arribar a la conclusió que ens interessava fomentar el desànim entre els borbònics espanyols.[41] Així és la guerra.

* * *

El règim d’ocupació castellà a Catalunya s’estripava per totes les costures. Imaginem-nos el paisatge següent: plou, i a la platja hi ha un petit castell de sorra a primera línia de mar. Doncs bé, les mil partides de rebels catalans eren les onades que llepaven la base del castell; la pluja, la diplomàcia internacional.

Hi havia rumors que deien que el Karlangues estava aplegant a Itàlia un exèrcit de dotze mil soldats austríacs disposats a brindar auxili i alleujament a la causa catalana. La flota anglesa els transportaria des de Gènova, i els desembarcaria a Barcelona tal com havia fet l’any 1705. I, la veritat, l’ambient que es vivia a la Catalunya del 1719 era molt semblant al del 1705: una insurrecció generalitzada que només demanava una autoritat canalitzadora.

Els sermons acostumen a ser un bon barem de l’ànim d’un país. La jerarquia eclesiàstica catalana, amb poques excepcions, sempre va estar a favor del Felipó. Una altra cosa molt diferent eren els capellanets escampats per tot Catalunya, que vivien tan a prop de la població com les puces de la cabra. La seva veu era altaveu de la de tothom, i a mitjans del 1719, desembarassats de la por, bona part de les seves homilies es referien a en Carrasclet com «l’àngel de la llibertat». I quan els amics s’acomiadaven ho feien comminant-se a reveure’s «abans de vuit dies». Es tractava d’una referència a les paraules que en Carrasclet havia utilitzat en certa ocasió: «Abans de vuit dies tots serem de Carles III».

La meva benvolguda i horrorosa Waltraud necessita unes quantes explicacions. Això de «vuit dies» és una manera catalana de referir-se a alguna cosa immediata; ja que Déu va necessitar set dies per crear el món, la modèstia humana exigeix que qualsevol obra en necessiti, almenys, vuit. I amb Carles III, per descomptat, es referien al restabliment de les Llibertats i Constitucions catalanes.

En fi, que a les acaballes de l’estiu la marea que havia d’expulsar el règim semblava imparable. Els miquelets van fer incursions en localitats tan properes a Barcelona com Molins de Rei i Sant Vicenç dels Horts, on es van apoderar de l’armament de les Esquadres. I la millor cosa de totes: en Jimmy havia decidit per fi que el seu exèrcit entraria a Catalunya. El primer objectiu seria Roses. Jo sabia que no el guiava cap motiu noble ni generós, sinó que parasitava la causa catalana per a l’interès de França. Penseu que Roses era una antiga aspiració francesa. Com a port perfecte i peninsular que era, conquerir-lo representaria per a França el mateix que Gibraltar per a Anglaterra.

Jo això ho sabia, naturalment, però per expulsar els Borbons de Catalunya estava disposat a regalar un port i molt més. La guerra és un mar d’imprevistos; en pots sortir victoriós, però no pas indemne. I, com dic, no podíem queixar-nos del curs que estava seguint.

¿S’entén el que estic dient? Després de cinc anys terribles, cinc anys de delacions, forques i exaccions, un lustre de por i esclavatge, els catalans tornaven a veure davant seu la torxa de la llibertat. Només havien d’allargar el braç per agafar-la, i això era el que feien: reforçant les files d’en Jimmy o d’en Carrasclet, restituint l’antiga llei, la llei justa, allà on les nostres armes s’imposaven. Durant aquells dies somiava en el miracle: en Jimmy, botxí dels catalans, entrant per segona vegada a Barcelona; en aquesta ocasió, però, per restaurar-ne les Constitucions i Llibertats. I em constava que també era el seu somni. No va ser mai un vulgar tirà; no per generositat, sinó per vanitat, s’estimava mil vegades més ser apreciat que no pas ser odiat. Tot anava bé, doncs. Havíem construït un cep: en Jimmy al nord i en Carrasclet al sud, dues mandíbules que havien de tancar-se sobre Barcelona.

Per això em va sorprendre tant que durant aquelles dates en Barceló ens demanés audiència. Ell, que no volia separar-se mai dels seus homes, sol·licitava travessar totes les voràgines del Principat en guerra, amb els riscos que representava, per tenir una entrevista amb el mariscal Berwick. I no ens n’aclaria el motiu. (Els missatges que ens enviàvem eren xifrats, però ell no va fer servir cap clau per referir la causa de la seva urgència).

Va venir, doncs, en Barceló a Montlluís, la base pirinenca on en Jimmy estava concentrant el seu exèrcit. I, per tota la saviesa del Mystère, que canviat se’ns va aparèixer el seu cos menut! Havia envellit molt. Un pes invisible li estirava les galtes avall. Les parpelles inferiors eren llengüetes de carn de color vermell humit, que contrastaven amb la pell sempre morena i resseca de la cara. I les arrugues del front i les galtes eren solcs profunds semblants a diminutes Trinxeres d’Atac. Hi havia alguna cosa en aquella guerra que li torturava l’ànima. Mirava acusant.

En Jimmy va saber que hi hauria problemes de seguida que el va veure. Quins dos homes més oposats! ¿Qui era en Carrasclet? Ajunteu un pagès amb un sabre; això, era. En Jimmy, en canvi, sempre va ser un Maquiavel cuirassat, un Llucifer compost de llums artificials i immisericordes. Era la serp i la poma. I en Carrasclet no menjava pomes.

L’entrevista va anar malament des del principi; molt malament. En Jimmy volia fer-li saber que allà manava ell; que seia al cim dels Pirineus com en un tron, i que, davant d’un mariscal de França, en Carrasclet no era res més que un pelacanyes guerriller.

Ens havien arribat a les orelles certes violències practicades pels homes d’en Barceló. A en Jimmy no li feien ni fred ni calor, és clar, però les va utilitzar per afermar la seva autoritat.

—Quan ocupi una localitat —va amonestar-lo—, no pot penjar els batlles i els justícies.

—Quan ocupo una localitat —va replicar a l’acte en Barceló— és per penjar-los.

No hi ha hagut mai un diàleg més impossible que aquell. Per a algú com en Jimmy, la justícia només podia provenir del rei; per als catalans del 1714, totes les injustícies provenien del rei. Per a nosaltres, els justícies eren el braç executor d’en Felip V, i matar-los era una cosa tan natural com esclafar un escarbat de cuina.

Ben aviat es va posar de manifest què havia portat en Barceló fins a Montlluís: el ressentiment i la por de ser traït. Va ser amb veu ben altiva que va demanar a en Jimmy:

—¿Per què no ha travessat la ratlla entre França i Espanya? —Més que una pregunta era una acusació—. Cada dia que passa els meus homes lluiten i moren, cada dia ens costa sang i patiment. ¿A què es deu tanta dilació?

—Es deu —va respondre en Jimmy, contenint-se amb prou feines— al fet que estic aplegant quaranta batallons, un regiment d’hússars, quaranta-cinc esquadrons de cavalleria i vint peces artilleres.

En Carrasclet no es refiava d’en Jimmy. Va continuar assetjant-lo: ¿quan, doncs, entraria a Catalunya un exèrcit tan magnífic per donar suport als insurrectes? Si podia donar xifres tan exactes de tropes, també podia donar-les de calendari. Encara més: l’estació ja estava molt avançada. ¿De debò pensava atacar en plena tardor? I ¿quin era el pla? ¿Com pensava alliberar Barcelona?

—No és de raó —va dir en Jimmy, alterat— que tot un mariscal de França doni explicacions a un camperol alçat en armes! És vostè qui m’ha de donar raons a mi!

—Em dec a la meva pàtria i als meus patriotes! I a ningú més! I menys a algú que en aquesta guerra encara no ha engegat ni un sol tret!

En Jimmy es va posar lívid; va aixecar els punys i va exclamar:

—¿Com? He conquerit tot Navarra!

—¿I a mi què collons m’importa Navarra? —va esclatar en Barceló al seu torn—. La meva pàtria no és a l’oest, sinó al sud, i es diu Catalunya!

En Jimmy va deixar anar un xiscle quasi femení i va recular dues passes, com si contingués un acte de violència. Em va picar el costat, va assenyalar en Barceló amb el dit, sense mirar-lo, i em va cridar en francès:

—Digues a aquest ximple que m’ho deu tot! El grau, l’uniforme, els diners amb què nodreix el seu exèrcit d’arreplegats. Tot!

No sabré mai si en Barceló entenia el francès. Sigui com vulgui, el to que en Jimmy havia fet servir no deixava marge a cap dubte. La cara colrada d’en Carrasclet va agafar de cop un color de pruna, i la mà dreta se li va tancar en un puny crispat. Per un instant vaig témer que l’aixequés i el deixés caure sobre el cap d’en Jimmy. Vaig interposar-me entre tots dos.

Ja sabeu que no sóc l’individu més tranquil i ponderat del món. Passava, però, que en aquella funció podia veure la perspectiva dels dos actors, i que els podia comprendre a tots dos. Ni que fos per una vegada, en Jimmy no mentia. Aplegar aquell exèrcit li estava costant un horror de correspondència, un sens fi de precs, una eternitat de disgustos. D’ençà de la mort del Monstre, Versalles no tenia un govern estable, i encara menys ferm. I les intrigues entre cortesans, els apunyalaments polítics, es pagaven allà, al front, amb dilacions en les pagues a la tropa, amb fintes i renitències a aprovar els plans d’en Jimmy. Però expliqueu tot això a una ànima incorrupta com la la d’en Carrasclet! Els óssos mateix eren més a prop d’un palau que ell. D’altra banda, tenia molt sentit que es malfiés d’una campanya que, com a molt d’hora, començaria a primers d’octubre. La meva benvolguda i horrorosa Waltraud, que sap tan poc de la cosa militar com un lloro del Yucatán, no entén a què em refereixo. És molt senzill: el sentit comú dicta que les grans operacions s’emprenguin a finals de primavera o principis d’estiu, quan les vies estan lliures de neu i les collites a punt per ser arreplegades. Per això en Barceló es malfiava d’en Jimmy; creia, sense raó però amb raons, que si a finals d’agost no havia iniciat l’ofensiva era perquè ja no pensava llançar-la. Però jo coneixia en Jimmy, i em constava que les seves virtuts militars eren la gosadia imprevisible i la rapidesa temerària.

—Ja que se’ns considera súbdits en comptes d’aliats —va esclatar en Barceló—, no té sentit seguir amb una aliança de la qual en realitat som un instrument i prou!

Vaig haver d’atrapar-lo abans que arribés a la porta. Si sortia d’aquella cambra podíem donar per morta la causa catalana. Afortunadament, per alguna cosa em diuen Camesllargues.

El vaig deturar i el vaig aplacar. Me’l vaig emportar en una sala a part, on em va costar l’impossible fer que s’assegués i es prengués un vi calent, rebaixat amb aigua de les fonts pirinenques.

—¿Per què segueix aquest home? —em va demanar, més calmat.

—No ho sé ben bé —vaig respondre amb tota sinceritat.

—En Berwick —va continuar en Barceló— és la cosa que més s’assembla a un dimoni campant lliure sobre la Terra. Va destruir Barcelona el 1714. Va ser ell! Ell, va ser! Per això hem arribat aquí on som ara! I vostè l’aprecia.

—Teniu raó —vaig dir—. Però poseu-vos al meu lloc. En la seva persona resideix el poder terrenal, amb majúscula. Si no faig tots els possibles perquè afavoreixi la nostra causa, em fa por que un dia pugui arribar a vell i morir-me acusant-me d’haver tingut la llibertat de tot el país a les mans i d’haver-la deixat perdre per culpa d’uns escrúpols ociosos.

Les llengüetes protuberants de les seves parpelles em van mirar ponderant-me, valorant-me. Per a mi, la seva aprovació era important; per a mi, la seva mirada era la del poble català. ¿I per qui lluitàvem, al capdavall? En Carrasclet, però, judicava els actes humans, no els intersticis de l’ànima. Al final es va posar dret i, amb una punta de pena en el to de veu, va proclamar:

—La meva guerra és molt més simple que la seva. Per això, que afortunat que sóc!

Vaig aconseguir que tornés a entrar a la cambra. En Jimmy estava inclinat sobre un gran mapa. Tots dos semblaven haver-se tornat a assossegar una mica.

—Per raons purament diplomàtiques, i no per cap altra cosa —va començar en Jimmy—, li concediré el que desitja: el saber i el coneixement dels meus plans militars.

En Jimmy li va explicar que atacaria Roses. I, perquè en Barceló no sospités cap perfídia ni traïció, li va advertir que no llançaria l’exèrcit a la càrrega fins a una data tan tardana com mig octubre.

—Això desconcertarà els espanyols. Tenen espies a Montlluís i fins i tot a l’interior de França. L’ofensiva els agafarà per sorpresa, perquè si veuen que no ens movem es pensaran que ja no ens mourem.

Mentrestant, va prosseguir en Jimmy, en Barceló havia d’atacar una gran ciutat del sud del Principat, la que fos, apoderar-se’n i, aquesta vegada, dotar-la de guarnició. Amb en Barceló al sud i en Berwick al nord, els espanyols no sabrien si dirigir el contraatac contra l’un o contra l’altre. Tant era; si usaven les seves forces per atacar Roses, en Barceló arremetria Barcelona des del sud; i, si optaven per atacar en Carrasclet, seria en Berwick qui baixaria sobre la capital catalana.

Quan va sentir tot això, la cara d’en Carrasclet es va trasmudar. Vaig veure l’angoixa que li sobrevenia, com si hagués rebut un cop de puny al fetge.

—Ja vaig entrar a Reus —va dir, lacònic i compungit—; vaig fer-ho. Però no vaig poder mantenir-me a la ciutat. I quan els borbònics van tornar, van matar els meus amics i els amics dels meus amics. Van matar i torturar una cosa de no dir.

I va haver de girar la cara perquè no hi llegíssim una feblesa impròpia del guerrer. Aleshores vaig comprendre el seu dolor. Pobre Barceló! Havia conquerit Reus per la seguretat dels seus i, paradoxalment, amb aquell triomf no havia sinó perdut els qui més estimava. Sí, l’hi vaig llegir als ulls: la guerra li estava devorant l’ànima de la mateixa manera que el corc rosega el més noble dels mobles, amb mandíbules lentes, invisibles, implacables. ¿Recordeu la carta que en Carrasclet va enviar al governador de Móra? «Si Creman abrassare, si saquejan Saquejare». La guerra s’estava convertint en un intercanvi de represàlies; sense refugis, sense recers. «Sils trauran de las Isglessias, jo los traure de dins dels Segraris». I aquell no era el tarannà d’en Pere Joan Barceló. Acceptava el destí de la guerra, fos quin fos, però no havia previst que la lògica guerrera degeneraria en un intercanvi de mals. L’«ull per ull» tendeix a l’ull per ull, per ull, per ull, per ull, i així fins a una cadena infinita de patiment. Crec que, en el fons, si en Barceló va venir a Perpinyà només va ser per intentar trencar aquesta cadena abismal.

Vaig atrevir-me a posar-li la mà sobre l’espatlla dreta i, volent animar-lo, vaig dir:

—Torneu a prendre Reus. Jo vindré amb vós i us juro que fortificaré tan bé qualsevol fragment de muralla que no hi entraran ni que portin tots els exèrcits d’Itàlia, Amèrica o les Filipines.

—Ni parlar-ne! —va intervenir en Jimmy—. Tu no et mous del meu costat. I el coronel Barceló que es deixi estar de sentimentalismes: ha de prendre un port. Un port! Ja que li he explicat els meus plans, tinc el dret d’orientar els seus.

En Carrasclet va assentir. Era més enraonat del que alguns han dit després, i el pla d’en Berwick resplendia, lluminós i coherent. Un port. En aquella època Tortosa tenia unes defenses temibles; en conseqüència, al sud del Principat només quedava un objectiu: Tarragona.

—No teniu aparell de setge —vaig observar—. En comptes de canons, disposeu només d’escales; a falta de Trinxeres d’Atac, només podeu fer ús d’assalts d’infanteria. ¿Com preteneu conquerir Tarragona?

—Amb escales i assalts d’infanteria.

Seria difícil, però la seva determinació constituïa un valor expugnador en si mateix. I, si se’n sortia, tindria al seu servei unes fortificacions esplèndides i un port de primera qualitat a través del qual podria rebre reforços.

Quan ens acomiadàvem, sense que en Jimmy em veiés, li vaig dir a cau d’orella:

—No tingueu pressa per atacar Tarragona. Espereu que en Berwick caigui sobre Roses. Els espanyols estan tan mancats de tropes que trauran les que tenen a tot arreu, fins i tot les de Tarragona, per portar-les al nord. Aleshores us resultarà molt més fàcil conquerir la plaça. Jo us avisaré.

Aleshores ell, prescindint de totes les precaucions, em va abraçar. Em sembla que va ser l’única vegada que en Carrasclet em va dir pel nom.



—Martí —va dir—, juri’m que en Berwick no ens trairà.

Aquella abraçada em va commoure. La meva màscara va refregar-li el muscle de la casaca, i va ser com si la tela i la porcellana es fessin un petó.

—Us ho juro —vaig respondre—. Si ens traeix, el mataré.

L’escorta d’en Carrasclet l’esperava fora de l’edifici. Quan van muntar als seus cavalls em vaig quedar mirant la seva figura gallarda i diminuta alhora, la seva famosa capa blava. A la dreta carregava un sabre i a l’esquerra un espasí de plata que li havien ofert els reusencs quan va entrar a la ciutat. Regal malastruc.

Vaig fer una passa endavant i, abans que tustés les anques del cavall amb el fuet, li vaig cridar:

—No patiu, que tot anirà bé; a la costa de Tarragona no hi ha illes.

Amb això li recordava aquella profecia tan absurda segons la qual acabaria els seus dies en una illeta. Em va somriure.

El vaig mirar mentre s’allunyava i em vaig preguntar si tornaria a veure’l. I la resposta, ara ho sé, era que no, que no ens tornaríem a veure mai més.

I tu no siguis tan pesada! No, no penso explicar-te com es va morir en Carrasclet, si en una illa, en un prat o en un sorral! No vull! ¿Que per què no vull?

Doncs perquè no em dóna la gana; perquè, d’homes com en Pere Joan Barceló, el que s’ha d’explicar és com van viure.

* * *

Complint la paraula donada, en Jimmy va atacar Roses. I d’ell podria dir-se el que Shakespeare va dir de Cèsar: que era més ràpid que el perill. Quan es posava en marxa era un vendaval militar. I abans que els espanyols en tinguessin notícia, nosaltres ja érem davant dels murs de Roses.[42]

—Ara prendre Roses és cosa teva —em va dir en Jimmy mentre es mirava els poderosos bastions de la ciutat.

—Ho serà —li vaig respondre— quan em facis arribar l’artilleria.

Per avançar amb més celeritat, en Jimmy havia encarregat el transport de canons, municions i bagatge a la flota. I tanta celeritat va donar a la seva ofensiva que vam haver d’esperar les naus tota una setmana.

—És ridícul! —exclamava passejant per la platja, amb les mans a l’esquena—. ¿De què ens serveix córrer tant si després un grapat de mariners inútils ho esguerra tot?

Era injust i ho sabia: el temps era dolentíssim, i encara hauria hagut de donar les gràcies a la flota per haver-se atrevit a llevar àncores. «Que arribin tard», pensava jo, «però que arribin». Més enllà d’aquest desig, però, no podia fer res. Em vaig passar dies i dies assegut en un tamboret mig enfonsat a la sorra de la platja, amb una palleta a la boca i del tot emancipat de la meva responsabilitat. El paisatge era únic: la badia de Roses és un autèntic prodigi natural, i des d’allà s’albira una enorme extensió marítima i terrestre; d’aquí la seva importància estratègica. Llàstima dels núvols de novembre, que cobrien el campament de l’exèrcit francès, la ciutat de Roses i el mar infinit com un sostre gris.

En Jimmy es va desesperar. Donava voltes entorn del meu tamboret de platja, atabalant-me:

—¿No pots fer res? Començar la trinxera, encara que sigui sense suport artiller, o alguna cosa semblant.

Jo remenava el cap, amb la palleta a la boca i netejant-me la màscara amb aigua de mar.

—Sense canons no hi ha bretxes —vaig respondre—, sense bretxes no hi ha trinxera, i sense trinxera no hi ha assalt.

En Jimmy era un antiflemàtic: es va posar a llançar grapats de sorra enlaire i a udolar com un llop sense lluna. A mi m’havien educat amb principis més estoics: quan no pots fer res, la millor cosa que pots fer és no fer res.

El 5 de novembre, finalment, van arribar de França les quasi cinquanta tartanes amb tot el material de guerra. Però va fer tan mal temps que van haver de suspendre el desembarcament. Només de veure-ho n’hi havia per marejar-se: grues i politges intentant traslladar els enormes canons des de les cobertes dels vaixells a les xalupes, que es gronxaven com suros en una escudella bullenta. Vaig pensar que a en Jimmy li agafaria un atac.

Doncs bé, l’endemà va ser pitjor. Al vent, que ja era fort, s’hi va afegir un temporal de trons, llampecs i tot això que sempre acompanya els diluvis bíblics. Des de la costa no podíem fer sinó mirar com les naus picaven entre elles i contra les roques. Ajunteu dues anous a la palma d’una mà i estrenyeu-les: així cruixien les pobres embarcacions, però amb una fressa amplificada per un milió. I per Déu, quin horror, quin imprevist més calamitós. Més de la meitat de les cinquanta tartanes es van enfonsar amb tot el pes que transportaven al ventre![43] El bo d’en Zuvi sempre havia tingut mania al mar, i des d’aquell dia encara en va tenir més.

En Jimmy va embogir; va anar fins al penyal més avançat de la costa i s’hi va enfilar, maleint de ràbia i vociferant contra el cel:

—Els meus canons! Torna’m els canons!

Vaig haver de forçar-lo a baixar d’allà, perquè qualsevol relliscada a la roca molla hauria fet que en Neptú també se l’hagués emportat a ell.

Quin desastre. Adéu-siau, setge! Havia planejat fins a l’últim detall de la presa de Roses. A Bazoches, però, no em van ensenyar mai la manera de procedir en una circumstància tan estranya com que el mar s’empassés tot l’aparell de sapa d’un exèrcit. El meu tricorni acanalava la pluja, que en queia rajant com una font. Allò era l’últim detall, i el més nefast; va fer que em sentís com una gàrgola en una catedral, com un monstre que només servia per vomitar aigua.

Es pot entendre que la confusió i la incomoditat que sentíem fos ben bé equivalent a la complaença i l’alleujament de la guarnició de Roses. Sense canons ni eines de sapa no podríem prendre la plaça, i ells ho sabien tan bé com nosaltres. Els miquelets i fusellers catalans que acompanyaven l’exèrcit francès, no cal dir-ho, eren els més desesperats.

Vaig veure veterans que havien lluitat ininterrompudament des de principis de segle plorant com criatures. Molts es van congregar a la vora del mar, de genolls i pregant al cel que aturés la tempesta. Les seves llàgrimes només van servir per augmentar les humitats que regaven la terra.

En Jimmy es va posar malalt, com sempre que sofria un disgust o una derrota. Va agafar febre, una febre tropical que el feia delirar. Jeia al llit de la seva tenda entre suors i mucositats, i els pensaments, desgavellats, li brollaven de la boca.

—¿I ara què? —es deia a si mateix—. Volia conquerir Roses, i després Barcelona. Roses era l’únic obstacle, i quan hagués caigut hauríem baixat sobre Barcelona com una exhalació. Res no ens hauria pogut deturar!

Jo li sostenia el tors amb una mà mentre amb l’altra li aplicava gasses humides al front.

—Has de retirar-te —li vaig dir—. L’estació està massa avançada, el naufragi ens ha deixat sense subministraments i a Girona els espanyols estan aplegant un exèrcit poderós. El teu està tan feble i desemparat com el teu cos. Retira’t.

Em va mirar forçant la vista, primer sense reconeixe’m i després com si jo fos un mirall de si mateix.

—Hauria sigut la segona vegada que hagués conquerit Barcelona —va dir amb un fil de veu—. Encara sóc jove, i potser el destí em depararà una tercera oportunitat. ¿I quin guerrer pot prear-se d’haver conquerit una ciutat tan imponent tres vegades en una vida? —De sobte em va mirar com un inquisidor mira una bruixa. Amb la mà em va engrapar el puny i, enfebrit, va delirar—: Tu! Em vas trair. L’any catorze, quan assetjava Barcelona, te’n vas anar amb ells, amb ells! Aquella trepa de rebels esparracats! Vas preferir-los a mi, el mariscal Fitz-James Berwick, llum i apogeu del món! —Va deixar-me anar el puny, afeblit de cop i volta. I amb uns ullets de puça i una veu de nena òrfena, va implorar—: Digue’m, Martí; ¿tu m’estimes?

—Sí.

—Així, aquesta vegada, ¿estàs amb mi o amb ells?

—Amb ells.

Va decantar el cap i es va adormir. Bé, en realitat no; només fingia per no haver-se d’enfrontar al meu mancament a la seva estima.

—¿I la retirada? —vaig insistir-li.

—En James Fitz-James Berwick —va dir mentre em donava l’esquena— no ordena retirades.

L’orgull li impedia donar aquella ordre. Vaig sortir de la tenda i jo mateix vaig manar, en nom seu, el replegament a França, i mentre ho feia em vaig preguntar si aquell era un acte d’afecte o de traïció.

* * *

Detesto haver d’escriure aquesta pàgina; però penso que haig de relatar el final de la revolta catalana.

Amb la retirada de l’exèrcit francès, l’impuls dels insurrectes va perdre embranzida. Tots sabíem que, sense ajudes exteriors, en Carrasclet i els altres capitostos no podrien conquerir grans ciutats de cap manera, i encara menys mantenir-s’hi. L’estocada final la va donar el Felipó.

El desembre del 1719 aquell tirà boig d’en Felip maleïa la seva sort: tot Europa el repudiava, tot el planeta civilitzat li feia la guerra. «¿Per què, per què, per què l’univers m’odia?», somicava pels passadissos del seu palau madrileny. La seva doneta va donar-n’hi la resposta: «No t’odien a tu, amor meu; odien la política del teu ministre primer, l’Alberoni». «Ah, vaja», va dir el Felipó; «¿i com podríem canviar això?».

L’endemà el ministre Alberoni se n’anava cap a l’exili. La cosa més irònica és que la seva ruta el va portar a travessar Catalunya, on un dels grups de miquelets que encara resistien va assaltar la comitiva, va matar-ne dos dels membres a trets i punyalades i es va apropiar de tots els baguls que portaven. L’Alberoni es va salvar d’un pèl.

En aquells dies jo era a Perpinyà, fent càlculs i acumulant material de sapa per a la següent campanya. M’imaginava que el desastre de Roses havia sigut només un contratemps, i que a la primavera següent tornaríem a la càrrega, Pirineus avall.

Era al meu despatx, traçant assalts, i de cop en Jimmy va obrir la porta.

—Deixa-ho —va dir.

—¿Què passa?

—Una cosa horrible: la pau. —I va afegir—: S’ha acabat.

El final de la guerra del 1719 va ser per a mi una lliçó insòlita. Aquesta: que la pau, com la mort, ens pot arribar de sobte i contra la nostra voluntat.

Vaig estar plorant tres dies i tres nits. Allò significava el final. Sense cap gran potència que ens emparés, els borbònics podrien cremar i apunyalar a pler; cap localitat catalana estaria segura. Vaig entendre en Carrasclet: això era el que havia passat a Reus amb els seus amics i familiars, i ara passaria a tot el Principat. I ¿què podia fer-hi jo? Res. O més ben dit: quasi res.

Amb tot perdut, vaig escriure unes quantes vegades a en Barceló implorant-li que busqués refugi a França. D’entrada s’hi va negar; si fa no fa, em va dir que havia començat la guerra sense en Berwick i que no el necessitava per continuar-la. Li vaig demanar que fos enraonat, que les represàlies de Reus no serien res comparat amb les que els sicaris del Borbó portarien a terme per tot el país. A la seva següent missiva en Barceló va insistir que tant se li’n donava, que acataria el seu destí, que en tot cas ja estava escrit a les estrelles. I a les illes. Per una vegada, i vista la seva obstinació, vaig gosar alçar-li la veu, encara que fos per carta: «Deixeu-vos estar de bruixes, illes i illes embruixades! L’home confós confon el destí amb la insensatesa», li vaig escriure. I li vaig tocar el seu taló d’Aquil·les, cosa molt cruel per part meva, apel·lant a la seva responsabilitat com a capità: «Ja no que no penseu en el vostre interès, feu-ho en el dels vostres homes. De França podreu passar a Viena, i allà l’emperador pagarà molt bé els vostres veterans perquè s’allistin a l’exèrcit austríac. A qui li plagui li donarà terres i propietats a Hongria». Encara vaig afegir una postil·la: «A Hongria no hi ha illes». I així, oh paradoxa cruel, em vaig convertir en aliat indirecte del final de la lluita contra el règim borbònic; perquè en Barceló, finalment, em va fer cas i va passar a França amb el nucli benamat de les seves tropes. I ho va fer per autèntica fidelitat viril, perquè per protegir i acompanyar a l’exili els seus miquelets va fer una cosa tan inusual en ell com deixar la seva doneta enrere, oculta i emparada a casa d’uns familiars.

A França, en Barceló i els seus van sofrir un tracte insultant, escamotejador de glòries i serveis, més com si fossin delinqüents que no pas antics aliats. En Jimmy se’n va desentendre totalment; ¿a ell què li importaven en Carrasclet i els seus ara que havien deixat de ser-li útils? Per la seva banda, en Barceló no li va demanar ajuda. Tenia massa dignitat. I les coses encara van empitjorar més, molt més, perquè, com és ben sabut, la pau només porta prosperitat als vencedors.

Els ministres d’en Felip V van demanar l’extradició d’en Carrasclet. Les hostilitats entre França i Espanya s’havien acabat, de manera que Madrid va exigir el lliurament de l’«infame y atroz Carrasco y todos sus secuaces, de refugio en Perpiñán». Era una clàusula secreta de les negociacions de pau. ¿Que com ho vaig saber? Per en Jimmy.

Una matinada em va fer cridar. Esmorzava, xuclant ous de perdiu i untant salsitxes amb mostassa dolça, i entre queixalada i queixalada em va comentar:

—Ah, per cert; el teu amic pelacanyes, el general sense botes, és molt supersticiós, ¿oi? Doncs sàpigues que la seva bruixa tenia raó: acabarà en un presidi.

I em va explicar tot el cas, entre riallades més macabres que no pas jocoses.

Abans he dit que, després de la catàstrofe de Roses, en Jimmy es va desentendre d’en Barceló. Potser no he sigut del tot just amb ell. ¿Quin sentit podia tenir que em posés al corrent dels ardits i els tripijocs diplomàtics si no era perquè l’advertís subreptíciament? Perquè, com és natural, aquell matí mateix vaig córrer a explicar-l’hi tot. Mentre en Jimmy encara engolia les postres de l’esmorzar, en Barceló ja s’havia esfumat de Perpinyà, ell i vint-i-cinc dels seus.

En qualsevol altre individu, aquest hauria sigut el final de la història: a en Barceló li resultava relativament fàcil arribar a Itàlia per mar, i d’allà seguir a Àustria i Viena. En canvi, ¿sabeu què va fer? Va tornar a la Catalunya espanyola! Amb tot l’exèrcit borbònic ocupant el país, va ser prou esmunyedís per arribar a un poblet costaner del nord de Barcelona: Alella. I allà va fer una cosa estranya, una cosa que contradeia el seu tarannà natural: es va apoderar d’una embarcació. ¿Per què ho va fer, ell, que tanta por i tanta tírria tenia al mar? ¿Per afrontar el seu destí o per contradir-lo? Va desembarcar amb els seus en un poble anomenat Arenys. Allà tenia comptes pendents amb un conegut delator, responsable de l’execució de molts miquelets, i el va penjar. (A vegades, com a exercici imaginatiu, intento pensar en la cara que devia fer aquell personatge quan va obrir la porta i es va trobar al davant del menut, moreno i inflexible Carrasclet).[44] Després, ell i els seus van tornar a embarcar-se… però en comptes de posar rumb a Itàlia es van dirigir encara més al sud, a la costa de Tarragona! ¿El motiu? Fins i tot la meva benvolguda i horrorosa Waltraud endevina el propòsit d’aquella travessa tan arriscada: trobar-se amb la seva dona, efectivament.

No sé com en diríeu vosaltres; jo només conec una paraula que defineixi una conducta tan irracionalment ximple i tan desmesuradament lloable alhora: amor, un amor tan pur com la neu d’octubre, tan lliure i irresponsable com els dits d’un nounat, majestuós i resplendent com les ales d’un albatros. Amor, aquest sentiment brillant, dens i pesant com el mercuri; un estat de l’ànima exquisit, únic, perquè només l’amor empetiteix els oceans infinits i menysprea els perills escabrosos. (I ja n’hi ha prou, no penso estendre-m’hi per més que insisteixis; això no és una novel·leta per a jovenetes!).

Feliçment reunits per fi, en Barceló, la seva dona i els seus miquelets van enfilar cap a Maó. De les Balears van anar a Itàlia, i d’allà a la capital de l’Imperi, Viena. El Karlangues va ser més generós que els francesos i, tal com havíem previst, el va recompensar amb llarguesa. Li va donar terres a Hongria, en efecte, i en Barceló va tornar a ser el que en el fons no havia deixat de ser mai: un humil camperol, aliè a les turbulències de la política. Això sí: que lluny de casa va trobar el seu últim hort! No explicaré com es va morir.

I allò va ser el final d’aquell fastuós i inversemblant any de 1719 en què els catalans van estar a punt de recobrar la llibertat. Sense en Carrasclet, la resistència es va anar apagant de mica en mica. Encara quedaven uns quants escamots de miquelets escampats pel territori, però lluitaven sense esperança. La majoria van acabar degenerant en bandes de simples bandolers llardosos que assaltaven viatgers i ermites per robar canelobres. Molt trist; més que trist, desolador. Havíem tingut la llibertat tan a prop! El nostre únic i pobre consol va ser que, cap al final de la revolta, el règim va desarmar la majoria de les Esquadres. Els borbònics no es refiaven ni dels seus propis sicaris. Una de les últimes cartes que vam interceptar era d’un ministre d’en Felip V, que s’expressava així: «Siempre se dijo no combenia armar los Catalanes, ni combendrá jamas».

Pel que fa a en Jimmy, el final del conflicte va agrir les nostres relacions. L’única cosa que ens unia era la guerra. I aquella pau, a més a més, era doblement nefasta, perquè per a ell significava una victòria, tot i que sense adorns, i per a mi la més absoluta de les derrotes.

Una nit va oferir un banquet, amb els assistents reclinats en divans. Al centre, carn rostida, fruita i vi; tant vi que els comensals es van anar rendint un per un i ens vam quedar sols tots dos, parlant de l’excelsitud. En Jimmy era molt amic d’en Montesquieu. No sempre l’encertava, amb les seves amistats.

Quin un, en Montesquieu. L’autor de les bajanades més insuportablement penoses del segle. Si exceptuem les Cartes perses, que tenen alguna pàgina disculpable, amb una mica de gràcia, tota la resta és palla bruta i molla. La seva tesi principal era que el tarannà dels pobles depèn del clima! (Aviam, benvolguda i horrorosa Waltraud meva: ¿tu creus que tens aquest cervell de mosca perquè a Viena fa més fred que a Barcelona? Si haguessis nascut a casa meva series igual de curta, això segur. Però tens raó; tornem al relat).

En Jimmy va declamar una cita d’en Montesquieu:

—«A vegades la justícia corre a trobar qui la busca». —Va mirar al sostre amb la copa a la mà, i va afegir pel seu compte—: I a vegades no. —Va aixecar el cap com un d’aquells cèsars que sentien galops privats. Em va mirar d’una manera estranya, amb els llavis entreoberts, com si no em conegués, i va comentar—: Ah, per cert. ¿Recordes allò que et vaig prometre, que recuperaríeu aquelles Constitucions que aprecieu tant? Et vaig mentir.

I va seguir parlant de filosofia i literatura. Jo també. No vaig voler donar-li la satisfacció de contemplar la pertorbació que em dominava. Jo no estava d’acord amb els elogis que dedicava a en Montesquieu, que en aquella època era un jove prometedor, i li vaig rebatre els arguments que donava com si no hagués esmentat Catalunya.

Em vaig emborratxar com un animal. És molt difícil combatre les destrosses aliades del vi i la política. Vaig passar la nit ajagut al divan, exhaust, amb un braç caigut com el de Cèsar transportat en llitera després de les punyalades. Abans de retirar-se, en Jimmy se’m va acostar. Es va pensar que dormia. Encara no. Em va fer un petó a la galta de porcellana negra i va dir en veu baixa:

—Mon ami.

Aquest petó remot em fa pensar en la sentència de Florian: «Amics meus, els amics no existeixen». Els petons d’alguns enemics, però, travessen cuirasses fredes.

Heus aquí el destí català. Quan la Història et nega la Fortuna, fins i tot la Perseverança empal·lideix. Quan topem amb el puny tancat, ens colpeix; quan apareix la mà oberta, ens bufeteja. Els pobles, com els homes, o els animals, pot ser que tinguin sort o pot ser que no. I nosaltres no vam tenir-ne, vet-ho aquí. ¿Què més hauríem pogut fer? Vam combatre abans de la derrota, fins a l’últim extrem i encara més enllà, establint l’infinit del valor; vam combatre després de la derrota, fins a la victòria dels altres. ¿I de què ens va servir tant allò com això? De res. L’any 1714, almenys, vam ser subjectes de la política internacional. L’any 1719, certament, no vam passar d’objecte, ara en mans d’aquest, ara de l’altre. Però ho vam intentar.

Quan en Jimmy deia que mentia, mentia. No ho sabré mai segur, és clar, però jo crec que quan va tornar de Roses va parlar amb els ministres de Versalles.

El Felipó arribava a la taula de negociacions amb la cua entre les cames. Després de l’atac d’en Berwick als seus exèrcits a Navarra, «no li van quedar soldats ni per a llavor», com hauria dit en Carrasclet. ¿Què hauria costat obligar-lo a firmar la restitució de les Constitucions catalanes, o fins i tot crear un titella polític al sud dels Pirineus? Més val ser un titella que no ser res. Però França s’hi va negar. ¿Auspiciar aquell poble turbulent i rebel per naturalesa? ¿Quant trigarien a organitzar un altre motí de dimensions incendiàries, i aquesta vegada contra França en comptes d’Espanya? Pas d’histoires. Fermez la porte.

En Jimmy va ser un dels grans caràcters de la seva època. To, bon to; gust, bon gust. Audaç i sensible alhora, un constructor batallador. Mecenes. En la seva persona confluïa la barreja incongruent de l’egoista a ultrança i el generós desprès; el súbdit fidel fins a la mort i l’avidesa sempre alerta del traïdor. La brúixola dels seus interessos no va errar mai la direcció. Va ser una de les llums realment grans que van habitar aquest segle XVIII torturat i torturador, i que el van omplir d’epopeies suculentes. Quin gran home!

Vaig fer ben fet de matar-lo.

* * *

Si tan sols l’hagués odiat, o estimat, no li dedicaria més saliva; però en Jimmy l’estimaves quan volies odiar-lo, i l’odiaves quan volies estimar-lo. ¿Quants éssers així han existit? Per ser sincer he explicat com el vaig estimar, i per ser just haig d’explicar com el vaig matar.

L’únic consol que tinc és que entre el 1714 i l’any de la seva mort, el 1734, va tenir dues dècades per viure-les tal com havia triat, perseguint l’impossible. D’altra banda, encara no sé ben bé per què vaig fer-ho. I no és que em falli el cervell; és que encara no entenc què va passar. En part va ser això: el Mystère.

Poc després de la campanya del 1719, ens vam separar. Jo m’imaginava que per sempre. Però si hi pensem bé, tenint en compte que ell havia de continuar exercint de mariscal i jo d’enginyer mercenari, era quasi impossible que no tornéssim a coincidir en algun setge. I en bàndols oposats, perquè si em deixaven triar jo sempre m’estimava més els enemics dels Borbons, encara que paguessin pitjor.

Aquell any de 1734, després de mil recorreguts i peripècies, jo era a dintre de la ciutat alemanya de Philippsburg, defensant la plaça contra el setge francès. (¿Què et sembla, benvolguda i horrorosa Waltraud meva? He lluitat al servei dels teus i tot).

M’estalviaré d’explicar per què hi era; em limitaré a resumir-vos-en els motius: pel mig hi havia una dona i molts diners. Original, ¿oi? Jo era un enginyer ben pagat, i només volia que aquell setge s’acabés aviat i bé. Almenys per a mi.

La carnisseria s’allargava fins a l’avorriment. Vam matar tants francesos que al final feia fàstic i tot un sacrifici tan estèril, per més enemics que fossin. Philippsburg està acantonat a la vora del Rin; els seus baluards es protegien amb fossats omplerts d’aigua corrent, i d’un dels rius més cabalosos d’Europa. A Bazoches, un assalt d’aquesta mena es tractava com un dels exercicis més difícils de resoldre. L’única solució consisteix a omplir el curs d’aigua amb milers de feixines plenes de pedres; això, o crear ponts d’urgència durant la nit. Van optar pels pontons nocturns. Però el seu enginyer, un cap buit que no recordo com es deia, era tan dolent en física que ni tan sols se li va acudir calcular el pes que podrien suportar aquells ponts flotants, que al capdavall eren tan improvisats com fràgils. La massa d’assaltants els va enfonsar.

Vaig donar l’ordre que els meus nois, enfilats al baluard, no disparessin. I no va ser per pietat. ¿Per què gastar munició? Aquella nit de lluna plena el Rin desembocava a l’infern. Era preferible que els ofegats tinguessin una agonia llarga i cridanera; això desmoralitzaria encara més els supervivents. Com a molt vaig tolerar que els meus alemanys més càustics traguessin el cul per la vora de la muralla i es caguessin al cap dels submergits.

Com brama l’eufòria baluardada! (Els alemanys teniu un repertori d’insults molt més ampli que els catalans. Sí, en això sou molt bons, ho reconec). Els francesos van quedar tan pansits que no van replicar ni amb crits. I a sobre, com que en el seu desastre no els vam disparar ni un tret, l’endemà no van tenir cap més remei que enviar-nos un trompeta amb una nota d’agraïment pel tracte concedit.

O sigui que, quan va córrer la veu que en Jimmy arribava per assumir el comandament dels assetjadors, no vaig poder sinó alegrar-me’n.[45] Amb ell dirigint-ho tot, el setge s’acabaria aviat. Ens rendiríem amb honor, i la guarnició es retiraria amb els estendards al vent, desfilant entre dues rengleres de francesets presentant armes. Segons el meu contracte, en cas de capitulació tindria dret a una prima sucosa, amb interessos per cada dia de setge sofert. Una suma assez bonne. Bé, podia ser que després de les formalitats els francesos passessin a fil d’espasa mitja ciutat, o no, però la sort d’aquells xucruters no em treia el son. Potser podria sopar amb en Jimmy i tot.

Mentrestant, el setge continuava. Recordo que a uns tres-cents metres escassos del meu baluard s’alçava un tossal pelat. L’havíem bombardejat tantes vegades que només hi quedaven les soques d’uns quants arbres, ennegrides per les canonades.

Jo tenia tres peces de la bateria apuntant a aquell serrat descobert. Els francesos s’havien après la lliçó i no el travessaven ni de nit. En general, però, un exèrcit està compost per un noranta per cent de rucs, tan rucs que, per més que se’ls expliqui que la lluna és un satèl·lit, ells continuaran creient que és un formatge. Pujar aquell serradet era més curt que no voltar-lo, de manera que de tant en tant enxampàvem un rellevament, un missatger, un genet despistat i que no feia cas dels advertiments, o fins i tot un parell de cuiners arrossegant el carretó per la carena.

Els cuiners era molt interessant veure’ls rebentar, perquè s’emportaven cel amunt la marmita de tot un batalló. ¿I sabeu què és el més curiós? Doncs que quan els pobres cuiners volaven vint metres enlaire, i tornaven a caure banyats per cent litres d’escudella de naps i sense cames, mirant-se els monyons calcinats amb aquella expressió tan idiota de l’agonia estupefacta, sentíem que des de les trinxeres franceses s’elevava un clamor de ràbia. ¿Contra nosaltres? Ca! Contra els cuiners dels collons, que els havien deixat sense dinar.

Bé, es tractava del meu ofici i el complia tan bé com m’havien ensenyat, que era molt. I recordo que, quan em vaig assabentar de la notícia de l’arribada d’en Jimmy, vaig pensar entre mi, com si parlés amb algú altre: «Martí, saps perfectament que en Jimmy pujarà a aquest serrat».

Perquè estava segur que hi pujaria. L’ordre dels esdeveniments seria el següent.

Així que arribés, en Jimmy baixaria de la carrossa amb els seus quatre gossos negres i aquell impuls sobrenatural que era tan propi d’ell, fent cas omís de la multitud de caps inclinats, afalacs i benvingudes dels oficials. Envoltat d’aquest seguici, s’encaminaria a algun punt des d’on pogués observar la ciutat assetjada i demanaria un llargavista estenent la mà, sense mirar qui li lliurés. Tot seguit convocaria consell de guerra a la seva tenda. Després d’haver escoltat totes les opinions, enmig d’un silenci que podia significar qualsevol cosa, expulsaria del campament cinc o sis oficials, potser més, sense importar-n’hi el rang ni l’origen. Cinc o sis soldats amb bones referències serien obsequiats, per ell en persona, amb una suma considerable. Als vint o trenta que tinguessin la mala sort d’estar en algun cobert reconvertit en presó provisional per haver blasfemat, sodomitzat reclutes o vés a saber per què, els faria penjar aquell mateix dia i davant de tota la tropa que no estigués de servei a la trinxera.

Ja amb el galliner en ordre, dirigiria la seva vista assassina a la ciutat. Per a això demanaria un cavall i, malgrat tots els advertiments, s’adreçaria al punt que li permetés una observació òptima.

Qualsevol altre s’hauria conformat a veure el fum a l’horitzó. Hauria demanat un sopar, vi i dues putes. En Jimmy no; per això ell era ell. No és que fos insensat; havia estat en mil setges i coneixia tots els perills; però era intrèpid.

¿S’entén avui dia el significat d’aquesta paraula? Intrèpid. Diguin el que diguin, l’ofici de comandar homes armats sempre implicarà riscos. En Jimmy els assumia tots. Per això era tan gran. D’acord, segur que un ramat de llepaculs el va advertir, corrent darrere el seu cavall fins a cansar-se: «Duc, duc, no aneu a aquell serrat!». ¿I què? Havia estat en mil serrats perillosos. I, en realitat, segons els cànons de l’artilleria les possibilitats que el ferissin eren d’una entre deu. Una aposta bastant segura, ¿no trobeu? De fet, va anar al serrat justament per això.

Encara que l’exèrcit francès, refugiat a les trinxeres, tan sols el veiés mig minut passejant-s’hi gallardament al cim, ja hauria complert el seu objectiu. Acabava d’arribar, i amb tres actes senzillíssims havia generat gratitud amb les recompenses, por amb les execucions i ara admiració pel fet d’exposar-se al foc del qual els altres s’amagaven sota terra com cucs.

La diferència, la gran diferència, era que a aquell serrat l’apuntava el meu baluard. Els meus canons. Jo.

Els mallorquins són els artillers més bons del món. El que no vaig aprendre a Bazoches m’ho van ensenyar ells a Barcelona. Els malparits són capaços d’encertar una oreneta volant amb un canó del dotze.

Tenien el seu secret: netejar-ne l’ànima cada vint canonades amb una barreja a parts iguals de laca de cedre, patata ratllada, ratapinyada mòlta i orins de dona en període de menstruació. Em va costar dues-centes lliures comprar-los la fórmula, els molt… Però, tant si us ho creieu com si no, i jo sóc més descregut que un jueu sord, funciona.

A la Barcelona assetjada del 1714, a la frontera exacta entre la vida i la mort, feia angúnia parlar amb ells. De fet, els mallorquins evitaven tant el contacte amb l’altra gent com els barcelonins el seu. Constituïen una mena de grup humà voluntàriament marginat, a mig camí entre els gitanos i els botxins. El seu dialecte era el d’un gremi secret, indiferent a tot allò que no fos el seu ofici.

Per a un mallorquí, el seu canó és més important que la seva cigala. Hi parla, li fa festes, el renta amb esponges i sabons, i més delicadament que si es tractés d’una muntura. Encara que sembli de bojos, us juro que deien coses en veu baixa a aquella boca negra i criminal. Fins i tot s’acostaven les mans als llavis fent botzina, perquè ningú altre sentís el que li demanaven o li confessaven.

A la Barcelona de l’agost del 1714 vaig veure un mallorquí que aplicava l’orella al metall d’un canó, assentia amb el cap tres o quatre vegades i tot seguit el consolava amb els copets suaus que es dediquen a una muntura estimada. Quan es va adonar que l’observava i va identificar el meu grau, el mallorquí es va posar dret. La seva explicació va ser: «Diu que està molt trist perquè demà enviarà cinquanta borbònics al cel». Jo li vaig seguir la veta: «¿I per què ha d’estar trist? Per a això el van fondre». L’home em va respondre amb aquell accent català de les Illes, impossible de confondre, més que tancat, hermètic, amb les vocals distorsionades i com fustigades per una mena d’odi suau. Va dir: «Per ses mares». Per les mares.

Estaven com un llum, i alhora era molt difícil riure-se’n. L’endemà, un dels nostres projectils va tocar un polvorí de més enllà de la primera paral·lela borbònica. Quan la fumera es va aclarir vaig poder veure deu o dotze individus amb les cames arrencades just per sota dels malucs, retorcent-se com llimacs fumejants. A la Barcelona assetjada, l’alegria va ser tan gran que les campanes van repicar al vent. Un atzar afortunat, per descomptat; però expliqueu això a l’artiller mallorquí.

En fi, deia que allà tenia en Jimmy: ben bé al capdamunt del tossal pelat. Muntant un cavall tord. Portava un pectoral de ferro polit, més que res per exhibir-se davant de la tropa. El sol rebotava al metall i el feia semblar un àngel cuirassat. Els cabells llargs voleiant-li amb la brisa, un braç estès i el barret de dues plomes a la mà, reptant-nos a disparar-li. ¿Qui hauria pogut no estimar-lo? El cavall se li encabritava, perquè en general els animals són més llestos que els cuiners perduts, però ell sabia controlar-lo amb una sola mà. Vaig veure-li la cara de nen; i, si no us en heu de riure, us diré una altra cosa.

No era un home, sinó un punt en el temps i en l’espai. Al cim d’aquell serrat vaig veure tota la seva vida resumida. Em refereixo al que desprenia aquella figura, en aparença implacable. Les seves frustracions, les seves angoixes. El seu desig d’abraçar ànimes semblants, tan escasses, un desig contingut tan sols per la seva mateixa tragèdia: l’horror de no poder ser algú, encara que hagis conquerit el món. El seu egoisme li exigia ser estimat; i l’amor sempre el va rebutjar perquè era egoista. Quasi demanava que el matessin. Potser va ser així des del començament de la seva carrera.

Durant uns segons el vaig contemplar a peu dret, de braços plegats, amb el cos rígid i una mirada obliqua i esgarrifosa als ulls. (Un dels meus artillers, dies més tard, em va confessar que la meva mirada l’havia espantat).

Els meus nois alemanys estaven ben ensinistrats i no van obrir foc. Esperaven la meva ordre, ajupits darrere la muralla i al costat dels canons, amb un genoll a terra. Per una banda em deia a mi mateix: «És el teu deure com a enginyer, és el teu ofici. Fes-ho». Per l’altra, es tractava d’en Jimmy. ¿Ho enteneu? Pensava: «Vinga, Jimmy, baixa d’aquest serrat ara mateix i d’aquí tres o quatre dies serem a la teva tenda junts, borratxos i contents».

Recordo que vaig arrencar de la mà una metxa a un xicot i que jo mateix vaig encendre una colobrina, la nostra peça més precisa.

Un segon més tard el cap d’en Jimmy es desintegrava com un tomàquet esclafat. El cavall va fer un parell de salts, amb el tronc decapitat encara assegut a la sella, com si el cos no hagués entès que ja era mort. Del coll sense cap van brollar uns dolls de sang que van ascendir mig metre, van caure i van cobrir la cuirassa amb un xàfec vermell. Els meus artillers van fer un bot d’alegria, amb els punys enlaire: «Bravo!». Al camp francès va caure una cortina d’estupor i desolació. El duc de Berwick ja era història.[46]

Es van posar tan rabiosos que ens van disparar amb totes les seves peces. Els nostres hi van replicar i es va armar una retronadissa de collons. Però allò ja no era cosa meva. De fet, me’n vaig anar a esmorzar.

¿Per què ho vaig fer? No n’estic del tot segur. L’estimava. ¿Per què, doncs? Durant el lapse breu, brevíssim, en què la metxa es consumia, vaig veure en Jimmy estirat al seu llit propi d’un rei, plorant com un gatet, com a vegades li passava després de les grans victòries. En aquells moments era inconsolable i no sabies si el fet d’oferir-li companyia li mitigava les penes o les hi encenia amb més ardor.

Però també vaig veure les muntanyes de cadàvers obstruint les bretxes a les muralles de Barcelona. Civils la majoria, homes de tots els oficis, que es van estimar més morir que no pas retre unes cases derruïdes per les bombes: vells, infants, dones. El vaig matar perquè no podia no matar-lo.

Potser alguna vegada heu tingut la sensació que la vostra mà no és vostra. Recordo que quan vaig encendre la metxa vaig sentir com si el meu braç fos el d’un putxinel·li, empès per cordes fantasmals.

Tant si us ho creieu com si no, jo no vaig disparar aquella colobrina. Van ser els morts de Barcelona.

Per avui n’hi ha prou.

Prou.





MAGNA PARENS




O de com en Martí Zuviría, que sempre havia odiat i havia sigut odiat per en Joris van Verboom, enginyer holandès al servei d’en Felip d’Anjou, després de molts preparatius, li va donar mort d’una manera merescudament esgarrifosa gràcies al fet que en Zuviría havia après moltes coses de farmacopea índia durant la seva estada amb la nació yama. També es relata com en Zuviría es va retrobar amb una persona molt estimada, encara que això no tingui res a veure amb la mort d’en Verboom, o només una mica.





De les coses properes: a vegades, algunes vegades, les coses que tenim més a prop són les menys visibles. ¿Per què es produeix aquest fenomen? Fa de mal dir. Només sé que fins i tot jo, educat en una escola que donava preeminència a l’observació del detall, ho he patit. I tant com sí!

Recordo un setge; un de tants i tants en què he participat. Aquella vegada jo era a la banda dels assetjadors, i en la meva tasca com a enginyer em va donar per obsessionar-me per un baluard en concret. Ja sabeu què és: aquella protuberància a les muralles amb forma pentagonal. Si el preníem, la plaça seria nostra. Vaig exigir a l’artilleria que el bombardegés, i als sapadors que el minessin. Durant gairebé un mes vaig tenir el baluard davant dels ulls, als plànols de dia i en somnis a la nit. Després de l’assalt, just després d’haver-lo pres, vaig voler-hi entrar, posseir allò que tants esforços m’havia costat. Hi vaig anar amb el segon escaló d’atac, però vaig tenir la sorpresa de no trobar-hi el meu objecte de desig.

—Ens hem perdut. ¿On és el baluard?

Va haver de ser el soldat més pallús de l’exèrcit qui m’ho va haver d’aclarir.

—Senyor —va dir—, som ben bé al mig del baluard.

La fumera i la runa feien impossible de reconèixer allò pel que tant havia lluitat. Conclusió: a vegades, algunes vegades, les mateixes atencions que adrecem a un objecte acaben causant-ne la destrucció.

Més sobre les coses properes: recordo un municioner, un individu que al llarg de la seva vida militar havia carretejat sacs i més sacs de bales, aquestes esferes tan diminutes com mortíferes. Una vegada va ser ferit per una bala perduda. Va sobreviure. Després d’haver-l’hi extret, el cirurgià l’hi va oferir a manera de record sangonós. El municioner es va quedar contemplant aquella boleta de plom i va dir:

—Visc enmig de bales, i la que de poc no m’ha mort és la que he tingut més a la vora.

Si m’estenc en dissertacions sobre les coses properes és perquè el motiu d’aquest capítol és el meu feliç assassinat d’en Joris van Verboom, el carnisser d’Anvers. De tots els homes que tenen el nas entre els ulls, ell ha sigut el pitjor. I si vaig aconseguir matar-lo va ser perquè li va passar com a tots els ulls: que poden veure moltíssimes coses tret del propi nas. És a dir, que a en Verboom el vaig matar perquè va ser incapaç de veure el que tenia més a prop.

Però la meva benvolguda i horrorosa Waltraud em demana que anem per ordre; i, encara que pugui semblar estrany, li donaré la raó. A les seves ordres, obesa generala de la ploma i la censura!

Hi va haver tres actors que em van ajudar a matar en Joris van Verboom, i van ser aquests: l’hivernacle de Berlín, el rei de Prússia i el pitjor canalla que ha sorgit mai de la ciutat de Barcelona. (I, per més estrany que sembli, no em refereixo a la meva persona).

* * *

L’any 1730 era a Berlín. Ja sabeu que la meva vida no ha sigut res més que una successió d’exilis, sempre buscant feina com a enginyer mercenari per a qualsevol exèrcit disposat a contractar-me. Doncs bé, un dia passejava pel famós jardí botànic de la ciutat. M’agradava perdre’m per les seves avingudes de sostre de vidre. A l’hivernacle s’hi conservaven plantes originàries de latituds temperades. A segons quins racons em semblava tornar a les pinedes de romaní i farigola de Beseit, on vaig conèixer l’Amelis. Aquell dia em vaig desviar de la ruta habitual. En aquella part de l’hivernacle hi havia plantes molt més exòtiques. I entre elles, ves per on, una que vaig conèixer molt bé en la meva estada a Amèrica: el tubercle negre amb forma de nap del qual s’extreia un brou meravellós. Com deveu recordar, els indis yames es prenien una potinga elaborada amb l’arrel d’aquest tubercle, que per cert és encara més lleig que els naps però que produïa un efecte extraordinari: durant tres dies el cor del bevedor no bategava, o ho feia d’una manera tan lenta i tan feble que no se’n percebien els batecs, i del nas no sortia ni tan sols l’alè capaç d’entelar un mirall. El tercer dia, però, es despertava com aquell qui res.

Ara que hi penso, però ¿per què em deixes que perdi el fil? Em pensava que et pagava perquè escrivissis el meu relat i hi posessis ordre!

Bé, la qüestió és que furtivament vaig travessar la tanca baixa que protegia les plantes. Va ser una mica lleig, la veritat, perquè el nap negre era un tubercle, com les patates, de manera que per emportar-me’n un parell vaig haver d’arrencar la planta de soca-rel. Quan estava en ple espoli em vaig adonar que m’observava un jove capcot i desnerit. Mirava sense veure res, amb un aire tristíssim, els ulls estirats i una cara tan poc agraciada que, si hem de ser sincers, em feia pensar en el cap d’aquella truita que el peixater no ven mai. Perdut en algun dolor interior, no em recriminava aquell saqueig, i per algun motiu em va fer pena i li vaig comentar, mentre m’amagava a les butxaques els dos grossos naps negres:

—Bon home, fa cara de patir algun mal. És una pena veure algú tan angoixat quan el remei és ben senzill.

—¿Que és metge, vostè?

—No, i ara; sóc enginyer.

Encara que era un jove molt baixet, tenia un to de veu d’allò més arrogant.

—¿I sense títol ni exercici en té prou amb un cop d’ull per fer diagnòstics? —va dir.

—Doncs sí, perquè vostè té un mal tan visible com trivial: folla poc.

Es va escandalitzar de tal manera que es va enretirar de mi com aquell qui esquiva un cop de pedra.

—Si es priva algú del sol, emmalalteix de melancolia —vaig explicar-me—. Doncs amb el rave viril passa el mateix. Se l’ha de desembeinar de tant en tant. Que apagats que viuríem sense aquests passatemps i abandons! El color de pell que té ho demostra.

L’home es va ensorrar, i es va asseure en un banc de pedra amb el cap entre les mans i gemegant.

—¿Que l’he ofès? —vaig excusar-me—. Sóc foraster, i a la meva pàtria tenim maneres que aquí es consideren precipitades.

—No és això —va respondre entre llàgrimes—. L’ha encertada, però només en la meitat del diagnòstic.

—Ah, ja ho entenc. Li agraden els homes i ha perdut l’amant. Doncs busqui-se’n un altre. I no s’avergonyeixi dels seus apetits. Ben mirat, i quan es tracta de buscar plaer, ¿per què deixar de banda tota una meitat del gènere humà? Jo sóc enginyer, i la meva conclusió és que en un setge no hi ha tanta diferència entre estar amb els de dintre o amb els de fora.

—Jo només volia passejar les meves penes per aquí l’hivernacle —va dir el meu interlocutor en to de dubte—, i encara no sé si m’aborda un àngel o un dimoni amb mitja cara coberta per una màscara.

—Vinga, home, animi’s. És molt jove, vostè —vaig insistir—. La vida és una experiència única, no una única experiència.

Doncs bé, va resultar que aquell senyor enfonsat i menut era ni més ni menys que en Frederiquet, que en aquella època era l’hereu al tron de Prússia.[47] Tal com ho sentiu! No s’entenia bé amb el seu papa, en Frederic I, que tenia molta mala llet. Molta! Quan va descobrir les tendències del seu fill, el rei va voler estroncar-les de cop: va obligar en Frederiquet a assistir a la decapitació pública d’un tal Hans, el seu amant.[48] No sé què diria en Rousseau d’aquesta pedagogia.

Ens vam fer amics. No podia ser altrament, perquè a en Frederiquet li queia la bava amb els tècnics i els filòsofs francesos. Es deia que li agradava la segona funció (en paraules d’aquell gorró desagraït… Voltaire!), i que quan fos rei pensava aplegar un exèrcit tan modern com temible. Tocava molt bé la flauta.

Com a fill de Bazoches que era, el bo d’en Zuvi podia donar per segura la generositat d’aquell trist passejador, que una dècada després, l’any 1740, es va convertir en Frederic II de Prússia, dit el Gran; i en el flagell de la pau, si se’m permet dir-ho.

De seguida que va haver accedit al tron va ordenar cridar-me a Berlín. Volia enginyers. Volia expugnar mitja Europa. I tenia pressa! Aquell mateix any de 1740 va envair Silèsia; i, pel cel del Mystère, amb quina eficiència ho va fer! Dos anys després ja havia despatxat tots els exèrcits que l’Imperi austríac va enviar contra ell i el seu diminut exèrcit prussià.

En Frederic va ser un home únic, maleït, infeliç i portentós: era impossible estimar-lo, i a la vegada era impossible no admirar-lo. Que estrany, ¿oi? Va ser un filòsof i va ser un dèspota. Amb la seva dissortada pàtria va mantenir les mateixes relacions que amb el seu cos: sempre desitjava més i més, encara que les conquestes només li aportessin un dolor inenarrable. Tractava la seva gent com a gossos, però no és menys cert que a si mateix s’infligia el mateix tracte. No suportava que el toquessin; d’aquí el seu menyspreu pels metges i la medicina. Diuen que una vegada es va enfrontar a un dels galens de més reputació que hi havia.



Figura 3. Frederic II de Prússia, el Gran

—I digui’m —va demanar amb la seva ironia cruel—, ¿quantes morts carrega a la consciència?

—Mig milió menys que vós, altesa.

Touché.

En tot cas, aquí no és el lloc per parlar d’en Frederiquet ni de les campanyes que vaig fer seguint l’estendard del Pollastre Negre.[49] A la primavera del 1742, com dic, en Frederiquet havia vençut els austríacs, i el seu petit regne de Prússia ja no era tan petit. Jo l’havia ajudat com a enginyer integrant del seu fenomenal exèrcit. A finals del 1743 em trobava a la rodalia de Chotusitz. Recordo que plovia, i que el campament era un fangar. I també recordo que una llarga columna de presoners austríacs ens va passar per davant del campament. Jo estava assegut a la porta de la meva tenda, redactant un despatx mentre em prenia un d’aquells espantosos schnaps alemanys, quan vaig sentir una veu.

—Me cago en Déu, que em matin si aquest no és el vell Zuviría Camesllargues!

Era l’Enric Petit, un vell amic català, també expatriat i ara soldat austríac presoner. Em va demanar:

—Però ¿què cony fas a les ordres del Pollastre Negre?

—Cobrar una paga molt més bona que la teva —vaig respondre—, que encara serveixes el Pollastre de Dos Caps.[50]

Vaig aconseguir que el deixessin anar i me’l vaig emportar a la meva tenda. Sempre és bo retrobar-se amb un vell amic, sobretot si aconsegueixes deslliurar-lo del captiveri. Com tants catalans després del 1714, en Petit havia anat a parar a Viena, exiliat, on va acabar a l’exèrcit austríac, també com tants altres catalans. Li vaig donar beure i menjar i, com és natural, li vaig demanar per les notícies que pogués tenir de la vella Catalunya i dels nostres amics comuns.



Figura 4. Frederic II de Prússia, el Gran

—Sí, ves; ¿què vols que t’expliqui que no sàpigues? —va dir, mastegant i bevent tot alhora, perquè els prussians no eren gaire generosos amb l’aliment que donaven als seus captius—. Després de quasi trenta anys d’exili, cada vegada quedem menys expatriats. I cada nova guerra en sega uns quants més. Suposo que ja ho saps: en Carrasclet es va morir aquest setembre passat.

Una mica més i caic del tamboret. En Carrasclet, mort! I, per més estrany que pugui semblar, va ser una mort causada per la idea que encapçala aquesta narració: com són d’infaustes les coses properes, el fatum terrible de la proximitat.

Heus aquí el relat de l’Enric Petit sobre els últims dies d’en Pere Joan Barceló, més conegut com Carrasclet.

* * *

«Sempre recordaré el dia que vaig conèixer en Carrasclet. Ho havia perdut tot als daus en un antre de Viena. I la veritat és que l’exili no és el millor lloc per demanar l’auxili dels teus compatriotes. Algú em va dir: “Ja que vostè és català, vagi a veure en Carrasclet. Diuen que socorre compatriotes seus en desgràcia.” I ¿què era jo sinó un català desgraciat? El problema era que en Carrasclet vivia a Hongria, al camp. Em vaig arrossegar per aquells camins de Déu, cada dia més magre i més descalç. Quan vaig arribar a la seva finca, més que un captaire semblava un leprós.

»De seguida d’arribar-hi em vaig trobar el criat que tenia cura de l’hort, un vell de bigotis espessos i més blancs que la llet. Li vaig demanar per en Pere Joan Barceló. Ell es va posar tot enravenat i, al seu torn, em va demanar qui era jo. Li vaig dir el meu nom i cognom, ell va deduir que venia de Catalunya i em va interrompre parlant-me de cop en català.

»—No li he demanat com se diu —va dir—, sinó qui és; ¿què va fer vostè a la guerra?

»No me’n sabia avenir: aquell iaio nerviüt i arrogant que havia sorprès inclinat sobre una aixada era en Carrasclet en persona!

»Bé, el cas és que em va interrogar sobre tot el que vaig fer durant la guerra, abans del catorze, i també després, a l’exili. Tu que el vas conèixer, ja saps que era d’aquelles persones a qui no pots dir una mentida. Li vaig dir la veritat: que vaig passar la major part del conflicte tancat a Cardona, perquè formava part de la guarnició; que després vaig seguir en Manuel Valls, el seu comandant, a l’exili, cosa que potser no va ser gaire bona idea. Buf! A Viena les coses no em van anar mai gaire bé. És veritat que l’emperador em va concedir una pensió modesta que em permetia anar tirant; però una nit boja, com en dic jo, vaig perdre fins els calçons. Siguem sincers: en el fons em mereixo totes les desgràcies que m’han passat.

»Potser va ser per l’esgotament del viatge, o perquè aquell home, menut i adorable, concitava l’amor i la sinceritat, però el cas és que em vaig deixar caure de genolls, plorant, li vaig agafar una mà amb les meves i li vaig demanar perdó com si fos Déu en persona. Sense parar de plorar, vaig confessar que era un borratxo insignificant, i li vaig demanar perdó per haver ficat la meva vida en una ampolla. Em vaig pensar que em maleiria o que em deixaria anar un sermó apocalíptic, però tot el que va fer va ser retirar la mà i cridar-me:

»—Per les morenes del diable, posa’t dret! I para de plorar, collons!

»I aleshores sí que em va demanar pel meu nom complet.

»—¿Petit? —va dir amb una rialleta—. Doncs, per més petit que sigui, jo sempre ho seré més.

»Perquè realment era molt menut; no m’arribava ni a l’espatlla, i tu em passes tot el cap.

»—Al meu parer —em va dir en Carrasclet aquell dia—, algú que es va passar tant de temps defensant els murs de Cardona s’ha guanyat el dret de passar-se el que li queda de vida bevent fins a matar-se, si això és el que li ve de gust. No pateixi, amic meu; jo li sufragaré tantes ampolles com necessiti.

»I ¿saps què és més curiós? Doncs que a partir d’aquell dia no vaig tornar a prendre ni un glop de vi ni d’aiguardent. Em vaig convertir en el seu criat, assistent o ajudant de camp, com vulguis dir-ne. Servir aquella persona tan noble, i tan senzilla alhora, em satisfeia més que la més disbauxada de les borratxeres. La seva dona també em va agafar afecte. (No t’ho creuràs, però en Carrasclet no anava enlloc sense ella). Per aquella època tots dos s’havien resignat a acabar els seus dies a la seva finca d’Hongria, que presidia la vall més verda i més bonica del món. Ja saps que en Carrasclet era de pell morena, moreníssima, i per això es deia que tenia un avi gitano. Jo això ho desconec, perquè no vam parlar mai d’ascendents a banda del fet que va néixer a Capçanes, un poblet petit com un orinal. De vell, els cabells i els bigotis, que com et dic eren blanquíssims, li feien un contrast elegant i afortunat amb la cara, fosca com la caoba.

»En resum, que tots tres, més el gos, érem raonablement feliços. Però, com saps, l’any 1740 es va morir en Karlangues. En Carrasclet va anar als funerals, a Viena (amb la seva dona, és clar). Tant a ell com a tots els catalans que érem a l’exili aquest home ens inspirava sentiments ben oposats. Per una banda li devíem que ens hagués acollit a Viena, que ens hagués sufragat les vides amb pensions que pal·liaven el dolor de l’exili (encara que alguns fóssim prou idiotes per perdre-les als daus). Però al mateix temps tots pensàvem que, si l’any 1714 no ens hagués abandonat, i traït, no seríem allà, sinó a casa.

»En fi, la qüestió és que ja saps la que es va armar arran de la mort d’en Karlangues. Els exèrcits de Prússia, Baviera i França van envair l’Imperi després d’haver denunciat l’hereva pel fet de ser dona: Maria Teresa I, la Tereseta, que en deia en Carrasclet.[51] L’imperi estava desesperadament mancat de soldats professionals, de manera que van demanar a en Carrasclet que comandés un regiment. Va declinar l’oferiment. Com a disculpa va al·legar que tenia seixanta anys, i que es considerava a si mateix un vell perxeró trotabatalles, rebentat per la guerra. L’única cosa que volia era veure créixer l’ordi als seus camps d’Hongria. (El sol hongarès fa agafar un to ocre especialment bonic als grans i als cereals). Però la Tereseta en persona li va escriure, pregant-li que acudís al seu palau imperial per parlar-ne. En Carrasclet no va poder negar-s’hi. (La seva dona el va acompanyar a Viena, per descomptat).

»La veritat és que la Tereseta era un bombonet: la cara fina i estreta, el nas arremangat, les celles com pinzellades d’un àngel. I quins ullassos! Et miraven dient: “Sóc la dona més poderosa d’Europa.” I alhora et deien: “¿No veu que només sóc una pobra noia desvalguda? Ajudi’m.” La Tereseta va ser molt hàbil: va manipular els sentiments i el sentit de l’honor d’en Carrasclet. “¿Oi que va jurar defensar el meu pare?” “Sí”, va admetre ell. “I digui’m”, va prosseguir ella, “¿no creu que un jurament d’aquesta mena inclou defensar la filla?” En altres paraules: va mig acusar-lo de deixar-la inerme davant de l’atac dels bàrbars.

»En Carrasclet era massa sentimental per negar-s’hi. I per què no dir-ho: les dones sempre van ser la seva debilitat. Si la seva dona no hi hagués sigut, crec que s’hauria acomiadat de la Tereseta amb una bona rebolcada.

»De fet, la seva dona es va oposar amb vehemència a aquella nova aventura militar. No parava de dir-li, entre sanglots: “¿Una altra guerra més, a la teva edat? Aconseguiràs que et matin, després d’haver-ne sobreviscut a tantes!” Durant aquells dies van tenir aquesta discussió molt sovint. Jo, tot i no voler-ho, els sentia. I ell sempre enllestia l’assumpte amb una frase que encara ara em resulta un enigma: “Deixa estar; l’Imperi no té mar, i sense mar no hi ha illes.” ¿Tu ho entens? Jo no.

»La qüestió és que poc després ja érem a la riba del Rin, liquidant com a mosques aquells bavaresos cagats i talossos. I et diré que al començament no va ser gens desagradable, perquè al regiment d’en Carrasclet hi havia uns quants catalans. I mecàgom déna, Zuvi, et diré encara una altra cosa: que vells que ens estem fent! Però va estar bé retrobar-nos. A molts, feia dècades que no els veia. Vam anar al combat com una colla d’amics de tota la vida, amb els ossos una mica rosegats per aquesta humitat alemanya dels collons. Però ¿qui ens hauria pogut vèncer? Aquests bavaresos que suen mantega, segur que no. Pel que fa als soldats austríacs, de seguida van aprendre a apreciar-lo. Al capdavall, ¿quants coronels coneixes que lluitin a primera línia? Al seu pas tot era sentir uns efusius “Herr Carrasclet, Herr Carrasclet!” més carregats d’erres que un estable ple de ferradures.



Figura 5. Maria Teresa I d’Àustria

»Al Rin vam tenir una llarga sèrie de combats fluvials. Sovint assaltàvem l’altra riba per apoderar-nos d’una posició o d’un dipòsit. En aquella guerra menuda, de cops i contracops, el vell Carrasclet era un dels caps de brot de l’exèrcit austríac. Armava els seus homes amb baionetes i uns quants cartutxos, i res més, perquè fossin lleugers com colibrís. Ell els dirigia, sempre.

»Repeteixo: no t’ho creuràs, però també va fer aquesta campanya amb la dona! Quan ell marxava al combat ella l’esperava al campament, pregant per la vida i la salut del seu maridet davant d’una petita imatge de la Mare de Déu de Capçanes, o alguna altra de semblant (no hi entenc gaire, en marededéus). I, la veritat, no m’estranya que patís tant. En Carrasclet encapçalava tots els assalts amb el seu magnífic sabre de Reus desenfundat. Jo sempre l’urgia a dirigir els atacs des de la segona línia, o la tercera; però ell, invariablement, em despatxava amb una frase que no he entès mai: “No pateixi per mi, Petit; està escrit a les estrelles que en Pere Joan Barceló no morirà en combat.”

»¿Tu ho entens? Doncs bé, i em sap greu dir-ho: s’equivocava.

»La nit del 3 al 4 de setembre en Pere Joan Barceló, Carrasclet, va trobar finalment el seu destí.

»A algun pobre general idiota se li va ficar a la closca que havíem de travessar el Rin per un pont tan infinit que semblava que portés al cel. ¿A qui se li acut? Tot el trajecte estava enfilat per l’artilleria enemiga! I era tan llarg que ni tan sols se’n podia veure el final, cobert com estava per aquella boira espessa, humida i ominosa del Rin. Doncs tot i així ens vam disposar per a l’atac. Érem l’avantguarda, i havíem d’obrir pas a l’exèrcit i assegurar la posició a l’altre costat del pont.

»Vam atacar quan encara era de nit, per evitar que afinessin la punteria. No obstant això, va ser un atac dolent, lleig, fosc. Plovia, com quasi sempre fa al Rin. El vell i menut Carrasclet anava al capdavant, amb el sabre enlaire i secundat per una falange de baionetes rabioses. Ens va comminar a seguir-lo, a la càrrega i sense mirar enrere. Aquí s’acabava l’estratègia; la situació impedia tota subtilesa.

»Vam entrar al pont i des d’aquell mateix instant ens van estar disparant i bombardejant amb tot el que tenien. Quin horror! Les bales i la metralla envoltaven el pont com les espurnes d’una enclusa. Els ferits udolaven i queien al riu, com si el pont fos un gos moll que s’espolsa l’aigua i ells fossin les gotes. Hòstia! Cada vegada que hi penso, el restrenyiment se’m torna diarrea. I encara ara és com si veiés el vell Carrasclet al capdavant de tots; que lleuger que anava, tot i els seixanta anys que portava a sobre! Encara no m’entra al cap que en sobrevisquéssim tants.

»Segur que pots imaginar-te com d’emprenyats vam arribar al capdavall del pont i a terra ferma! L’artilleria ens disparava des de la riba oposada, a la dreta i fora del nostre abast, però al final del pont hi havia un petit destacament enemic de fusellers. Quan els vam caure al damunt van deixar anar les armes com si fossin merda, amb els braços ben enlaire i demanant clemència. És veritat que les lleis de la guerra diuen que a l’enemic que es rendeix se l’ha de tractar amb cortesia i cristiandat, però les lleis de la ira diuen una altra cosa. I diuen això: que si has estat disparant, disparant una pobra gent atrapada en un pont, i ho has fet segant-los a trets i a cops de bomba, matant i mutilant sense amor ni commiseració, doncs quan et cauen a sobre no pots resoldre l’assumpte dient: “Em sap molt greu, amics meus; heu guanyat, us felicito. ¿Que me’n puc anar ja cap a casa?” Els vam matar tots.





»La qüestió era que havíem arribat a l’altra banda; l’artilleria enemiga per fi callava, l’oposició liquidada. Els homes es van distribuir pel perímetre conquerit, ajupits i ocults. Tot anava bé. Aleshores vaig veure que en Carrasclet em mirava d’una manera estranya. Els genolls li van començar a tremolar com la flama d’una petita candela sotmesa a grans ventades; no es va sostenir i va caure. Vaig acudir a socorre’l: “Missenyor, missenyor!”

»Vaig ajeure’l amb delicadesa a terra, li vaig obrir la casaca grana i vaig veure que a la part dreta del pit hi tenia dos foradets, aparentment molt poca cosa. I tot i així, per aquells orificis, vaig adonar-me’n de seguida, la vida se li escapava com el fum per una xemeneia. Jo vaig travessar el pont darrere d’en Carrasclet, o sigui que puc dir que el seu cos va ser el meu escut.

»La cara morena li havia empal·lidit tant que costava de reconeixe’l. Estès a l’herba va mirar el cel, els núvols ploraners i grisíssims del Rin, aquell cel tan diferent del de Tarragona. Tot seguit em va mirar a mi, i ho va fer amb més perplexitat que desesperació. Era com si no pogués creure el que li passava. De cop va ser com si una llum li travessés els ulls, i em va demanar una cosa; això:

»—Enric, ¿on som?

»—Missenyor —vaig dir—; malgrat tots els mals, projectils i temporals, hem conquerit l’illa de Reinach.

»I quan va sentir la paraula “illa”, me’n recordo com si ho veiés ara, va fer una estremitud d’esquirol atrapat en un cep per a guineus.

»En Carrasclet no sabia que haguéssim atacat una illa. Es pensava que travessàvem el gran riu, quan en realitat del que es tractava era de conquerir una posició que ens permetés controlar-ne el curs. Ja saps com era; els mapes no li agradaven; tot el que li interessava saber de l’enemic no era on eren, sinó quants eren. Aquell 3 de setembre va veure davant seu un pont, tenia l’ordre de travessar-lo, i l’única cosa que li va importar va ser arribar a l’altra riba sofrint el nombre més baix possible de baixes.

»—Una illa… Una illa… —va xiuxiuejar, i a cada xiuxiueig era més a prop de l’altre món que del nostre.

»Jo estava tan pendent d’en Carrasclet que ni tan sols em vaig adonar que els soldats ens envoltaven. Apinyats, expectants, compungits. Quan en Carrasclet va deixar anar l’últim alè, tots van gemegar, com un ramat. No vaig poder retirar-ne el cos de seguida, perquè tots els soldats del batalló, un per un, van voler passar pel seu costat per besar-li la mà. Després, sí; me’l vaig emportar. La mort li havia empetitit encara més el cos; la seva famosa capa blava va servir de baiard, i portant-lo a sobre el vam dur fins a l’altra banda del pont. La mà esquerra li penjava, inerta; tenia el cap també decantat cap a l’esquerra, i la boca entreoberta com si demanés excuses per alguna cosa. Vaig manar que el dipositessin amb molt de compte davant de la porta de la seva tenda de campanya. I me’n vaig anar, premeditadament i covardament, abans que la seva dona sortís i es trobés amb el cadàver. No hauria pogut suportar-ho.

»Així va morir en Pere Joan Barceló, fill i natural de Capçanes, tan lluny de casa i lluitant a les ordres de l’emperadriu Maria Teresa I d’Àustria».

* * *

Després del relat de l’Enric Petit em sentia tan malament que no vaig poder ni emborratxar-me. I puc jurar que vaig intentar-ho! A en Petit li passava el mateix; ens vam estar el que quedava de dia a la meva tenda, bevent sense parar i sense que aquell maleït aiguardent alemany ens pugés al cap. Era com si la melancolia fos un tap contra el mareig. Plovia amb força, i des de l’interior de la tenda de lona el paisatge austríac, negat, ens semblava aclaparadorament trist.

De les coses properes: en Carrasclet no va veure el que més a prop tenia: la terra mateixa que trepitjava. Quan era jove, una gitana vella li va profetitzar que moriria en una illa, cosa que era una manera de dir-li que si seguia lluitant acabaria pres, perquè el règim borbònic feia servir els illots que esquitxaven el Mediterrani com a presidis flotants. Però en Carrasclet era com era; un individu literal, si puc expressar-ho així. Per això al Rin se sentia segur, oh fatalitat.

—La mort d’en Carrasclet va trencar el nervi de l’exili —va continuar en Petit—. La Tereseta considerava que la majoria d’expatriats eren una colla de dropos, ociosos i viciosos, i els va oferir diners si se’n tornaven a Espanya. La majoria va acceptar. Als qui estàvem a l’exèrcit es va estimar més retenir-nos, o sigui que no ens va fer aquest oferiment. Quina mala sort que vaig tenir! Sense en Carrasclet vaig recaure en la beguda, em van degradar i em van assotar. Ho repeteixo: no he tingut mai sort. —Va callar, i al cap d’una estona va afegir—: Martí, ¿tu creus que algun dia tornarem a Catalunya?

En aquell moment em va fer ràbia haver-lo alliberat. Sense en Petit potser no m’hauria assabentat mai de la mort d’en Barceló, ni hauria hagut d’enfrontar-me a preguntes tan doloroses com aquella. Em vaig aixecar i vaig anar fins al límit de la tenda. Continuava plovent amb força, com si el cel estigués indignat amb el món.

—¿Que si tornarem? —vaig preguntar-me a mi mateix, més que no a en Petit—. ¿Per què? ¿Qui ens queda?

—Home, encara queda algú —va respondre en Petit—. Tu, que vius a Berlín, no estàs tan al corrent de les notícies, però a Viena tot el que passava a Espanya era molt seguit per la comunitat d’exiliats. Potser no ho saps, però els borbònics van alliberar en Villarroel.

En Villarroel! L’any 1743 feia dècades que li havia perdut la pista. En Villarroel, viu i lliure! Vaig urgir en Petit:

—¿N’estàs segur? ¿N’estàs segur del tot?

—Diuen que el van deixar anar amb la condició que no es mogués de Segòvia. El Felipó continua tenint-li por encara que sigui un vell atrotinat!

Don Antonio de Villarroel Peláez, el meu comandant. En el fons, sempre vaig ser el seu subordinat; ara i tot continuo sent-ho. Sense ell no crec que hagués lluitat a Barcelona com ho vaig fer; sense ell em rosegaria la culpa d’haver construït aquella Trinxera d’Atac, encara que l’hagués dissenyat amb les millors intencions. Sempre afirmaré que la presència benefactora de Don Antonio, i el seu sentit de l’honor, van carregar bona part dels meus errors, que és com a la guerra s’anomena els pecats.

L’atzar de la vida, aquest element que tot ho relliga. Perquè, tot i saber que Don Antonio seguia viu, potser no hauria travessat mitja Europa per veure’l. Però aquella notícia m’arribava amb la de la mort d’en Carrasclet. Cada vegada érem menys. I Don Antonio es mereixia la meva última salutació, encara que fos d’amagatotis.

Vaig anar a veure en Frederiquet el Menudet i li vaig demanar permís per viatjar a Espanya.

* * *

Segòvia és un fàstic de ciutat castellana, més humida i avorrida que un cranc. La seva extravagància és un aqüeducte romà, que allà al mig sembla una sabata de luxe cobrint l’unglot d’una cabra. Em va costar trobar Don Antonio perquè necessitava ser discret. Quan els Borbons odien algú, l’odien per sempre, i es transmeten la venjança de pares a fills com a part de l’herència. Si m’enxampaven, què no farien amb un enginyer que s’havia destacat a tots els fronts durant mig segle, sempre a sou dels seus enemics!

Segòvia. En circumstàncies així val més interrogar els vailets que juguen al carrer. Coneixen tots els racons de les ciutats provincianes. Vaig oferir unes bagatel·les a uns marrecs, doncs. No sabien de què els parlava.

—¿Don Antonio? ¿Un general?

Un dels marrecs, el més eixerit, els va enretirar a tots, va fer un pas endavant i va dir:

—Ah, sí! El señor pachucho. Si em dóna diners, l’hi acompanyo.

Em va portar fins a una placeta solitària. Va apuntar amb el dit.

—Aquí el té. És aquell.

Vaig veure una figura encorbada en un banc de pedra, prenent el sol, amb les mans recalcades al pom d’un bastó. Ni tan sols recorrent a totes les meves atencions entrenades a Bazoches no el podia reconèixer. ¿On era aquella força de la naturalesa, aquella energia viril que es projectava en les ordres que donava als seus soldats? Aquell puntal humà d’ahir ja no era res més que una figura informe arrepenjada en una pedra. Ai, Déu; i al costat d’aquest home jo havia participat a l’última càrrega dels barcelonins, aquell infaust 11 de setembre del 1714. L’havia servit durant un llarg any de setge, tant a dintre com a fora de la ciutat, i a la rereguarda del meu pensament no havia deixat d’habitar-hi mai una idea, una idea que era un principi: «Don Antonio sap què fa; per Don Antonio faria el que fos». I d’aquest principi, ara, no en quedava res. Res.

Vaig tornar a mirar-lo; des del dia que me n’havia acomiadat havien transcorregut més de trenta anys. Una eternitat. I ell havia viscut quasi tot aquest temps sotmès a turments i solitud. Jo coneixia molt bé el que podien fer els presidis borbònics al cos i a l’esperit d’un ésser humà; però, tot i així, Déu meu, que trist i que envellit que estava! I la mirada la tenia morta. Mirava com si el seu cervell fos un bagul buit, unes golfes habitades per teranyines i espectres.

Em vaig parar a dues passes del banc de pedra i em vaig descobrir.

—Don Antonio —vaig dir—. ¿Vostè és Don Antonio? Sóc jo, en Martí Zuviría.

Va aixecar el cap amb un moviment cansat. A l’hora de mirar-me va forçar la vista. Va fer un gest lent amb la mà, molt comú entre els sords, perquè me li acostés a l’orella.

—En Zuviría, Don Antonio —vaig insistir, ajupint-me—; l’enginyer i ajudant general Martí Zuviría. ¿És vostè?

Va semblar que la cara se li animava. Se li va dibuixar l’ombra d’un somriure.

—Seu, noi —va dir, picant al banc, al seu costat, amb la palma de la mà.

Vaig obeir, content i melancòlic. Des de l’última vegada que l’havia vist el volum corporal se li havia reduït a la meitat. Les faccions se li veien desgastades, contretes, consumides. Don Antonio el batallador, Don Antonio l’inexpugnable… ¿Què li havien fet?

—Quin bon dia que fa, cojones —va comentar amb la cara al sol i els ulls tancats.

La seva adusta fonètica castellana em va portar tots els records. Encara conservava el poder de crispar-me, com en els vells temps, perquè després d’un «cojones» podia venir qualsevol cosa, des d’una ordre de retirada fins a un atac massa incert. Sentir-lo, però, em va fer sentir bé.

—Sí, Don Antonio —vaig assentir amb el barret a la mà i un somriure als llavis—. Fa molt bon dia. Encara brilla el sol.

—Fill meu, he pensat molt en tu —va dir.

Quan vaig sentir això em vaig haver d’empassar la saliva per suportar l’emoció, capbaix. Tants records: el setge; la fidelitat de Don Antonio cap a un poble que no era el seu; aquell horripilant i indescriptible 11 de setembre del 1714; aquella càrrega final contra les muralles preses per l’enemic, sense esperances de victòria. Però tots dos seguíem vius, poc o molt. Jo, amb mitja cara arrencada; ell, decrèpit per l’edat i els barrots. Però vius encara; encara brillava el sol sobre el món. Vaig voler fer-li un petó a la galta.

En aquell moment va girar la cara i va demanar amb aire infantil:

—¿M’has portat els pastissos?

—¿Quins pastissos, Don Antonio?

Aquell vell va obrir la boca un parell o tres de vegades, dubtant.

—Els pastissos d’anous. ¿Que no ets el pastisser, tu?

D’aquell toro humà que un dia havia sigut no en quedava res. Els presidis borbònics l’havien destruït. Quan el van arrestar en aquell desastrós setembre del 1714 encara feia llit amb la cama esclafada. Tot i així li van fer travessar mitja Península a peu, lligat a una cordada de presos. Durant anys i anys va estar tancat en masmorres hermètiques. No el van deixar anar fins que no van estar segurs que era una desferra inservible i desballestada. Estava tan destarotat que no sabia què es pescava. Pobre Don Antonio… És clar que no em reconeixia! Els presidis borbònics eren capaços de doblegar qualsevol pedra, qualsevol metall; dècades de masmorres l’havien convertit en un tronc parlant.

Se’m va escapar una llàgrima, que em va lliscar per la màscara. Havia travessat mitja Europa per dir-li fins a quin punt l’apreciava i el recordava, i no vaig poder-ho fer. Pobre Don Antonio, pobres de nosaltres!

—Sí, general, sóc el pastisser —vaig mussitar—. Ara mateix li porto els pastissos.

El marquès de Vauban m’ho va advertir mil vegades: hem de mirar el món sense passions, perquè sinó entelaran el paisatge de la mateixa manera que la pols entela un vidre. De les coses properes i els seus enganys: per més de prop que mirem algú, si un sentiment s’interposa entre els nostres ulls i la seva cara serà com si el contempléssim des d’una distància infinita. Perquè aquell dia el dolor i la compassió em van impedir veure una cosa que era increïblement a prop de la meva mirada i que va determinar tota la cadena de fets que van seguir.

Contineu llegint i ho entendreu.

* * *

Em comptes de tornar a Berlín em vaig dirigir a Barcelona. I abans de pujar al carruatge vaig escriure una nota a en Frederiquet: «Em sap greu, però endarreriré una mica la tornada; haig de matar algú».

Vaig començar el viatge aclaparat pel dolor, però durant el trajecte la ràbia va anar substituint la pena, i quan vaig arribar a Barcelona tota la meva persona era una fletxa humana. ¿Dirigida a què? Ara us ho dic: a matar en Verboom.

En Verboom, en Joris Prosperus van Verboom, el carnisser d’Anvers, el meu vell enemic. Algú havia de pagar pel destí d’en Carrasclet, pel de Don Antonio. I ¿qui millor que ell? Residia a Barcelona, governant-hi com un comte medieval. Després de tant de temps empaitant-nos l’un a l’altre ja era hora que resolguéssim l’assumpte que teníem pendent. I per sempre.

Diré una cosa a favor d’en Frederiquet el Menudet: tenia una ment d’una eficàcia desmesurada, pensava en tot i ho pensava abans, i protegia els seus amics com només un príncep il·lustrat sap i pot fer-ho: abans que la meva persona arribés a Barcelona van fer-ho les credencials que m’acreditaven com a cònsol assistent de Prússia a Espanya. Bon truc! Amb aquella immunitat seria molt difícil que algú gosés tocar un pèl al bo d’en Zuvi.

A l’estació de carruatges, tant per guiar-me com per protegir-me, hi havia esperant algú al servei del consolat de Prússia, un home alt, ben plantat, ros i somrient. Una barba fina li travessava la barbeta. He dit que era un home ros; i ho era tant que li vaig demanar si era alemany. Ell va somriure.

—No ho sé, senyor —va respondre en un català perfecte, sense deixar de somriure—. El fet és que no sé on vaig néixer, encara que no crec que fos tan lluny. El viatge ¿li ha resultat plaent i grat?

Des del moment que jo havia baixat del carruatge que ell no deixava de mirar-me i estudiar-me d’una manera amable però estranya per la seva persistència. Tot i així, la veritat, no hi vaig donar gaire importància. Error imperdonable per a algú educat a Bazoches! M’havien ensinistrat en l’art de desplegar les nostres atencions com un ventall, però la meva obsessió per matar en Verboom va fer que aquells dies les meves atencions es convertissin en un focus. Li vaig demanar com se deia. Més somrient encara, va limitar-se a respondre:

—Tothom em diu «el Nen».

El Nen em va conduir fins al cònsol prussià a Barcelona, que era un homenet dòcil i babau. Estava al corrent de la meva privilegiada relació amb en Frederiquet i només pensava a complaure’m. Em va oferir una habitació a la seva residència, que vaig acceptar. ¿On hauria pogut estar més segur?

Un cop endreçat l’equipatge, i després de tants i tants anys d’absència, no podia eludir una passejada per la vella Barcelona.

—¿Vol que l’acompanyi, senyor? —va oferir-se aquell agent ros, el Nen.

—No, gràcies —vaig respondre sense amabilitat ni miraments—. Conec molt bé la ciutat.

—Després de tants anys descobrirà que ha canviat molt.

Dient allò el Nen passava de ser estrany a misteriós. ¿Com podia conèixer tan bé la meva biografia? Mira, vaig pensar que segur que en Frederiquet havia informat el cònsol, i el cònsol el Nen. Jo no estava d’humor per a companyies, i el vaig eludir.

Hauria hagut d’estalviar-me-la, la passejada per la vella Barcelona. Cada vegada que travessava un carrer que reconeixia, la melancolia em dominava; i si, en canvi, travessava un carrer reconstruït, em dominaven l’abatiment i l’amargura. Vaig arribar fins a les muralles; quasi trenta anys després d’aquell setge, el setge de la fi del món, encara quedaven esvorancs mal reparats. I el que vaig veure em va produir una fiblada a la memòria, un sentiment que no vaig saber entomar: les obertures del mur convertides en camp de joc per a una caterva de canalla esparracada. Feien servir pals a tall de fusell, es disparaven els uns als altres; queien, teatralment abatuts per bales que no eren de foc i plom, sinó de saliva i sons, o per explosions que sortien de gargamelles infantils. Jugaven, és clar, a «austríacs i borbònics». Doncs vaig veure aquests jocs i no vaig saber com havia de sentir-me. Me’n vaig allunyar sense saber quin bàndol guanyava la batalla.

Vaig seguir endavant. Poc després vaig arribar al límit oriental del recinte urbà. I allà vaig topar amb el perímetre d’aquella monstruositat estrellada: la Ciutadella erigida per en Verboom. Ell en persona n’era el governador! La melancolia va obrir bretxes en els meus records; perquè es donava la casualitat que temps enrere la meva llar s’alçava allà mateix, exactament on ara hi havia el baluard de la Ciutadella que més s’endinsava en la ciutat. Sí, just a la punta del pentàgon; allà vaig viure amb l’Amelis i l’Anfan, amb en Nan i en Peret. I ara el nostre quart pis havia quedat substituït per la proa de pedra d’un baluard monstruós.

Si la meva benvolguda i horrorosa Waltraud es digna obeir-me, cosa que és més que dubtosa, hauria d’incloure aquí un mapa de la monstruositat arquitectònica erigida pel salsitxer d’Anvers.





Just després d’haver conquerit Barcelona, el règim borbònic es va disposar a impedir que aquella ciutat rebel i díscola tornés a desafiar en Felip V. I ¿com podia fer-ho? Doncs per mitjà de l’arquitectura que m’havia ensenyat el marquès de Vauban. Amb una sola diferència: que el gran Vauban va voler i va pretendre que les seves obres servissin per a la protecció i defensa del feble, i en Verboom va fer servir les mateixes tècniques per reprimir i oprimir els barcelonins. Famolencs i abatuts, els que havien sobreviscut al setge no podien creure, o no ho volien, que els ocupants fossin capaços de tractar-los com a esclaus de faraons. Es van equivocar.

Per construir la seva Ciutadella, en Verboom va ordenar tirar a terra quaranta carrers i milers de cases per emplaçar-hi la seva obra i el seu camp de tir. I ¿voleu saber què va ser més ignominiós, humiliant i paorós? Costa de creure, però en Verboom mateix va comandar i supervisar els soldats borbònics en una maniobra militar única: van obligar els veïns a enderrocar les seves pròpies cases! I encara més: anant més enllà de l’ultratge i l’abjecció, de la vilesa i el sacrilegi, aquests mateixos veïns van haver de traginar, vigilats per mil baionetes, totes i cada una de les pedres de les seves cases enrunades perquè servissin de material per edificar la mateixa Ciutadella que havia de vigilar-los i turmentar-los com a presoners de la seva pròpia ciutat.

I tot per obra d’en Joris Prosperus van Verboom, el carnisser d’Anvers, el lacai predilecte d’en Felip V.[52]

* * *

El mataria. Mataria en Verboom. Per Don Antonio. Per l’Amelis. Per la meva llar, per la felicitat que hi havíem tingut. Una casa i una felicitat ara colgades als peus d’un baluard enemic.

Desgraciadament, en Verboom estava més que protegit. Residia a la mateixa Ciutadella, a l’interior de la qual havia construït fins i tot una capella per no haver de sortir del recinte ni per fer les seves oracions. La guàrdia personal que tenia, nombrosa i veterana, estava integrada per una dotzena de porcs valons, alts com un campanar i amb musculatura a les ungles i tot. I sempre alerta. I amb motiu: tota la ciutat volia lapidar el constructor de la seva masmorra. Vaig jutjar impossible acostar-me a en Verboom; i, encara que pogués, ¿com matar-lo i sortir-ne viu?

Encara vaig estar una bona estona estudiant les muralles, els baluards i els revellins de la Ciutadella amb ulls d’enginyer. Al cap d’una mica, els peus, més que no pas el cap, em van portar fins a la platja de Barcelona, fins al lloc exacte on va morir l’Amelis, allà on la vaig abraçar per última vegada aquell 11 de setembre del 1714. Vaig pensar que la ciutat s’havia transformat molt, moltíssim, al llarg dels trenta anys en què jo n’havia estat absent. I, tot i així, aquell racó de platja continuava intacte. Quina paradoxa! Les pedres més robustes no havien suportat el pas del temps i, en contrast, aquella sorra humil, el material més subtil i passatger, més fràgil i més volàtil, continuava allà. Vaig pensar entre mi que la nostra memòria obra igual: ens imaginem que un esdeveniment, que en el seu moment considerem importantíssim, ens acompanyarà per sempre en el record. Però el pas del temps el descarta, per mecanismes que no comprenem, i altres fets que ens semblaven insignificants i fugissers s’alcen i se’ns apareixen com serralades immenses al paisatge de la memòria.

Així va ser aquell dia del meu retorn a la platja de Barcelona: no vaig poder recordar la majoria d’operacions i encerclaments militars que havien tingut lloc trenta anys enrere i, en canvi, vaig tornar a veure els ulls agònics de l’Amelis, el seu gest amb una mà decaiguda. I, per sobre de tot, vaig recordar les seves últimes paraules: «Martí, tingues cura de l’Anfan». Crec que ja he explicat que a Amèrica, entre els indis, la meva estimada Amelis se’m va tornar a aparèixer. I va repetir aquelles mateixes paraules.

Bé, doncs ara us explicaré la pitjor ruptura que un es pugui imaginar davant d’uns pensaments tan íntims: quan amb prou feines havia tingut un instant per a mi sol, en aquell tros de platja, se’m va aparèixer aquell individu, el Nen, l’agent al servei del consolat. La seva presència em va fotre enlaire la solitud, el record i el sentiment.

Suposo que devia fer mala cara, perquè ell va voler disculpar-se.

—¿L’interrompo?

Com que en Martí Zuviría no s’ha dedicat mai a la diplomàcia, vaig respondre:

—Foti el camp.

En comptes d’anar-se’n, però, va deixar anar una riallada.

—Em sap greu molestar-lo —va dir—. A mi aquesta platja també em porta molts records. De petit, durant el bombardeig de la ciutat, vaig viure aquí, en una tenda de tela.

—Com tots i cada un dels barcelonins —vaig respondre en to aspre—. La platja era l’únic lloc on l’artilleria enemiga no arribava. I ara vagi-se’n. Deixi’m en pau.

Vaig girar la cara, per no veure’l. Més enllà de la platja, els descarregadors portaven a terme la seva feina frenètica. Dotzenes de xalupes s’acostaven a les naus més grans, que per culpa dels bancs de sorra no podien atracar al port, carregaven la mercaderia i tornaven a la platja com formiguetes del mar. La benèfica olor salabrosa del Mediterrani em va amarar, i per un moment vaig oblidar on era i amb qui parlava. I, encara ara no sé per què, em vaig confessar pensant en veu alta:

—La meva dona va morir precisament aquí, sobre una flassada de sorra. ¿Sap què? És impossible culpar un sol individu d’una catàstrofe de l’envergadura del setge d’una ciutat, de la ruïna de tota una nació. I, tot i així, hi ha una persona que mereix una bona part d’aquest càrrec: en Verboom. L’odio des del dia que el vaig conèixer, en aquell llunyà 1705.

Vaig callar. Darrere meu, el xiuxiueig de les onades semblava donar-me la raó. Després d’un silenci respectuós, el Nen va dir:

—El meu pare també va lluitar a les muralles. Després de la guerra va haver de fugir a l’exili, com tants d’altres. Quan vaig ser gran vaig anar a buscar-lo a Viena. Però no el vaig trobar. Els expatriats acostumen a tenir una vida agitada. —El vent li va agitar la cabellera de lleó. Se la va allisar amb una mà i va prosseguir—: Els meus viatges per Àustria, en tot cas, em van servir d’alguna cosa: vaig aprendre alemany, i gràcies a això quan vaig tornar a Barcelona em va contractar el cònsol prussià.

De sobte, la boca d’aquell tal Nen es va convertir en un canó.

—Jo també odio en Verboom —va confessar en to sentit—. I també vull matar-lo. Sisplau, deixi’m que l’ajudi!

Vaig refredar-li l’ànim.

—¿Ho diu de debò? ¿I per què voldria involucrar-se en la més arriscada, folla i temerària de les empreses? ¿Què li ha fet en Verboom en l’aspecte personal? I, en qualsevol cas, ¿per què l’odia?

—Permeti’m —va respondre amb una mirada crepuscular— que calli en aquest aspecte.

Aquí qui va retronar vaig ser jo.

—No, no l’hi permeto! —vaig exclamar—. Se’m presenta al davant des del mateix moment que arribo a la ciutat, em segueix els moviments, m’ausculta l’ànim i les intencions, i ara reapareix declarant-se sicari i assassí. I pretén que li doni crèdit! I que ens juguem el coll junts! ¿Per qui m’ha pres? Qui busca complicitats hauria d’oferir sinceritats.

El tal Nen dubtava; va avançar una passa i en va retrocedir dues, com atordit. Va recobrar forces i va dir:

—Estem d’acord que en Verboom és la personificació del Mal. ¿Vol matar-lo? ¿De debò que ho vol? En aquest cas sembla lògic que si algú desitja posar fi al Mal s’hagi de comportar segons els patrons del Bé.

Vaig somriure, irònic.

—¿I quina virtut suprema atribueix al Bé en contrast amb el Mal? —vaig demanar.

—Que els bons confien en algú, collons, encara que sigui un desconegut! —va cridar—. Confiï en mi!

El somriure se’m va eixamplar. No podia complaure’l. Ningú m’assegurava que el Nen no fos un agent que servia dos senyors: el cònsol prussià i, alhora, la xarxa d’espies borbònics que tenia sotmesos els barcelonins. De fet, em penedia d’haver xerrat tant. Vaig voler anar-me’n. Ell va tenir la gosadia de retenir-me posant-me una mà a la solapa de la casaca.

Feia temps que el meu cos havia iniciat el declivi de la vellesa, però continuava tenint els reflexos joveníssims: li vaig clavar dos ventallots fulminants, un a cada galta. Em va deixar anar, més sorprès que adolorit, més humiliat que ofès.

—És llei de vida —vaig dir mentre m’allunyava— que els joves no coneguin el significat de la paraula «respecte». Pot comptar amb mi sempre que vulgui per ensenyar-l’hi.

* * *

Els dies següents no vaig sortir del domicili del cònsol. No vaig tenir esma. A la nit somiava amb l’Amelis: la veia de nou a la platja on va morir o, en la variant més recargolada del somni, tornàvem a estar junts a Pocotaligo, la capital salvatge on vaig ballar amb ella encara que la seva presència fos en un deliri del nap negre. En totes dues versions del somni ella insistia en el seu missatge d’ultratomba: «Martí, tingues cura de l’Anfan». Em despertava tremolant, com un malalt de malària i febres.

El cònsol prussià, aquell homenet babau, em va veure sumit en les meves melancolies i va voler animar-me. Jo no era cap entès en l’ofici consular i li vaig demanar tímidament:

—Voldria obtenir informació sobre cert individu al servei del règim. ¿Vostè no tindria algun agent discret i lleial al seu servei?

Ell va fer una expressió rara. D’entrada vaig pensar que l’havia ofès; i era així mateix, però en el sentit oposat al que m’imaginava.

—¿Algun? —va exclamar—. Monseigneur, tots els empleats consulars som espies al servei del rei. I naturalment, al de vostè.

Vaig quedar de pedra. Déu n’hi do, la diplomàcia d’en Frederiquet el Menudet!

—En aquesta ciutat —va continuar— és facilíssim aconseguir agents locals, perquè tot Barcelona voldria fotre els Borbons. La nostra xarxa pot infiltrar-los on sigui. —Es va inclinar cap a mi i, en to confidencial, va afegir—: A Barcelona els Borbons no són gens populars. Segons he pogut saber, la ciutat té un passat turbulent.

—¿De debò? —vaig dir, contenint la ironia.

—I tant! Un dels nostres millors homes fins i tot treballa dintre de la Ciutadella. Quan encara era una criatura, durant l’últim, gran i apocalíptic setge, li van clavar dos trets, i va perdre el pare, la mare i el germà. Una llarga cicatriu li travessa el crani just per sobre de l’orella dreta. Per dissimular-la s’ha de deixar els cabells més llargs que de costum.

—M’agradaria coneixe’l —vaig interrompre’l.

—Però monseigneur, si ja el coneix! Li diem «el Nen».

Era com si el destí m’acorralés contra aquell home. Encara em vaig resistir a cridar-lo, però al cap de dos dies em vaig rendir, i el vaig convocar al bonic jardí interior de la mansió del cònsol. Al centre hi havia un pou i una font, el remoreig de la qual ofegaria la nostra conversa a orelles estranyes.

—Pel que sembla —vaig començar dient—, tot indica que si vull posar fi a la vida d’en Verboom haig d’unir els meus esforços als seus. ¿Em dirà ara el perquè dels seus motius?

—No.

—¿Per què tanta reserva?

—Perquè si els hi digués m’apartaria d’una missió tan elevada.

Vaig fer un gest de resignació amb la mà.

—Com vulgui; calli-ho, si s’ho estima més —vaig dir—. Pel que he sentit, vostè té accés a en Verboom en persona.

—A vegades —va matisar el Nen—. Li serveixo menjar i beguda, però només de tant en tant. —Com si m’hagués llegit el pensament, va afegir—: He pensat mil vegades a emmetzinar-lo, però és impossible. El menjar que es pren està més vigilat i tastat que el d’un soldà.

—¿I la beguda?

Al Nen se li va escapar un sospir desencantat.

—No beu aigua —va respondre—; només vi, ampolles de porto que es fa portar des de Portugal per un germà seu, totes lacrades i segellades. Les té desades al seu despatx tancades amb clau. I supervisa el criat que les destapa, el porc!

Jo sempre havia tingut constància de l’amor d’en Verboom pel porto. En aquest món, els amants del porto conformen una mena de secta més religiosa que gastronòmica, més fanàtica que transigent.

—¿No obre les ampolles ell en persona? —vaig voler saber.

—En Verboom creu fermament en les jerarquies humanes. Opina que si un home del seu rang i la seva condició es rebaixés a obrir i servir-se una ampolla de porto perdria valor. El món en conjunt perdria valor; perquè ¿quin sentit tindria viure en un món on els servents no serveixen i els senyors han de servir-se ells mateixos? —I el Nen va esclatar—: Porc! Un porc borbònic de primer ordre, és! Però ja l’hi dic: els seus ulls d’hipopòtam sempre estan vigilant les mans que obren l’ampolla.

—Parli’m una mica més de vostè.

—No vull.

—Sisplau! No cal que entri en detalls; només vull conèixer les seves habilitats. Si em vol ser útil, digui’m: ¿A què s’ha dedicat?

—Ah, d’acord! —Es va relaxar—. ¿Què vol saber? ¿Les feines honrades amb què m’he guanyat el pa, o les altres?

—Totes.

—Una vegada vaig treballar de vigilant en un prostíbul.

—¿I les feines honestes?

—Em sembla que no ho ha entès. Això del prostíbul ha sigut l’única feina honesta que he tingut. Vaig durar tres dies.

—¿I les altres? ¿I les feines infames?

—¿Què en vol, una versió estesa o una de resumida?

—Enllesteixi, sisplau.

—Doncs bé, he treballat d’estafador, sicari, assassí, mercenari, lladre, bandoler de ciutat i saltejador de camins. Durant una època em vaig dedicar als assalts marítims, és a dir que vaig ser pirata, cosa que incloïa l’abordatge d’embarcacions amb violència, el segrest i la tortura. Sóc molt hàbil turmentant amb ferros roents gent rica i mercaders, que odio tant com si fossin Borbons. He sigut traficant d’esclaus, traficant d’armes i transportista de joies robades. He violat tant homes com dones, però els homes només per ofendre’ls. He robat bestiar, moneda, or, plata i espècies, qualsevol cosa, de fet, que es pugui transportar. He incendiat cases, graners i collites per compte d’altri. He sigut falsificador, tant de documents com d’identitats. De petit em prostituïa. Pot anotar que encara hi tinc molta traça, i que hi recorro en èpoques fluixes, però més aviat com a suport a la meva faceta de xantatgista i extorsionador, arts en les quals m’acosto a l’excel·lència. I ara, en fi, sóc espia a sou dels prussians, però no perquè els prussians m’importin ni poc ni molt, sinó perquè odio els Borbons. Ah, sí, me’n descuidava: a Turquia vaig ser profanador de tombes, i estrangulant sóc bastant bo. En el fons, però, la violència no m’atrau gaire; per sobre de tot m’agrada el furt discret, una art subtil en què no hi ha qui m’iguali. Aquests deu dits que em veu a les mans, monseigneur, serien capaços de robar-li les ales a un àngel sense que se n’adonés. ¿Li serveix d’alguna cosa?

Vaig estar-hi donant voltes, vaig fer uns quants preparatius i vaig enviar una nota a en Verboom encapçalada pel membret oficial de Prússia, el Pollastre Negre. Li demanava una entrevista privada. Sí, a ell, a en Joris Prosperus van Verboom en persona. I ¿sabeu què?

Doncs que el molt burro me la va concedir.

* * *

Imagineu-vos que el dimoni lloga un solar a la terra. Així va ser travessar les portes de la Ciutadella. Un formiguer de soldats, vastos espais entre edifici i edifici. El servei em va portar fins a la casa del governador. Sis soldats corpulents em van escortar des de l’entrada fins a la porta del seu despatx. I, tot i les meves altes credencials, Déu n’hi do quins escorcolls! (M’estalvio els detalls per no ofendre la meva benvolguda, horrorosa i pudibunda Waltraud). Portava una ampolla de porto, i vaig insistir a presentar-me davant d’en Verboom amb l’ampolla a sobre. S’hi van resistir. Vam discutir. Van cedir.

M’esperava al despatx: el carnisser d’Anvers en persona, assegut darrere d’una taula de fusta noble, amb una mà sobre l’altra. La seva cara canina, de natural hostil, ni parpellejava. I darrere seu, drets i vigilants, dos guàrdies valons grossos com un campanar.

Per incomodar-me, no em va convidar a seure a la cadira que tenia davant seu. Tot i així vaig asseure-m’hi. Almenys em va estalviar els prolegòmens, perquè va obrir el foc anant directament al gra.

—¿Què pretén venint al meu castell? —va dir—. ¿Que li reconegui gosadia?

—No me’n cal, de gosadia. El meu cos és Prússia. Si em toca la pell, ofèn les seves fronteres i amenaça amb una guerra general. És una cosa que sap, i jo sé que la sap.

—El que no sé —va escopir— és per què una rata covarda s’ha tornat tan atrevida.

Vaig eludir el seu to.

—Bon enemic meu! —vaig dir jovialment—. ¿Per què ha de ser? Vinc a rendir-me. —Vaig aconseguir desorientar el xarcuter holandès. Vaig continuar—: Estic cansat, molt cansat. Tantes dècades perjudicant-nos mútuament… Tots dos hem travessat les portes de la vellesa. Durant dècades i dècades hem intentat atrapar-nos l’un a l’altre, sense aconseguir-ho. ¿Quantes vegades hem brandat el puny enlaire, amenaçant-nos mútuament i cridant al vent «T’atraparé»? I aquí seguim, l’un davant de l’altre en un empat infinit.

No va obrir la boca, de manera que vaig deixar l’ampolla sobre la taula i vaig afegir:

—Té davant dels nassos un porto tawny de quasi quaranta anys. Va entrar a la bóta just l’any 1705, quan va tenir inici la nostra insensata enemistat. ¿Ho entén ara? ¿Quina manera més adequada de concloure-la que brindant amb aquest vi?

Sobre la taula hi havia un obrecartes que vaig fer servir per destapar l’ampolla. Quan van veure el meu gest, els dos guàrdies forçuts van fer acció d’intervenir. Em vaig limitar a omplir un parell de copes que ja hi havia. En Verboom continuava sense dir paraula, encara amb una mà sobre l’altra, circumspecte; però no apartava de mi els seus ulls assassins, sense parpellejos.

—Per l’amor de Déu —vaig dir—. ¿Em creu tan matusser per haver vingut així, a pit descobert, a emmetzinar-lo amb la meva pròpia ampolla?

Em vaig prendre el contingut de la seva copa, i també el de la meva. Vaig tornar a omplir-les i les vaig tornar a buidar. I que collonut que era aquell recoi de porto!

—¿I doncs? —vaig dir a en Verboom.

Va bavejar; va bavejar malgrat el nostre passat comú, malgrat tots els intents que l’un i l’altre havíem fet d’exterminar-nos. No n’hi havia per menys: un tawny de quaranta anys! El porto pot arribar a preus astronòmics. Sense tocar-la, en Verboom va mirar l’ampolla: els registres, el lacre. Sens dubte era un tawny autèntic. Tot i la seva expressió estoica, per dintre bullia com aquells gossos que udolen quan senten sons inaudibles. Un pensament es va interposar entre la copa i la seva gola: «¿On és l’enganyifa?». I mentre ell se sentia obligat a contenir-se, jo, el seu enemic mortal, m’estava emborratxant davant la seva persona!

El porto començava a fer el seu efecte; em vaig posar dret, més alegre que de costum, vaig agafar dues copes més del trinxant, les vaig omplir i les vaig oferir als dos guàrdies. Tal com m’imaginava, no van reaccionar al meu oferiment, i amb això em van obligar a beure’m les seves racions. Se’m va escapar una rialla tonta; quina situació tan estranya! En Verboom no podia més; es va inclinar cap a l’ampolla, amb la mirada atenta als diminuts fluxos i refluxos de l’altra banda del vidre. Una llàgrima de saliva se li escapava per la comissura dreta dels llavis; un tawny, tenia un tawny del 1705 davant dels ulls. No podia contenir-se. Estava a punt de beure’n!

—Un moment! —vaig exclamar, deturant-lo—. Abans de tastar-lo, juri’m que la nostra enemistat morirà amb el primer glop que en faci.

Va ser com si la meva veu despertés en Verboom del seu somieig. Va deixar anar un esbufec.

—¿Amics? ¿Nosaltres amics? —Es va posar dret, va sortir de darrere la taula i se’m va plantar al davant—. D’acord. Beurem junts; però abans agenolli’s i demani’m perdó.

Vaig mirar els dos valons, ofès, i en Verboom, incrèdul, amb una copa encara a la mà.

—¿Que m’agenolli?

—¿Que l’edat l’ha fet tornar sord?

Vaig obeir, lentament. Vaig vinclar els genolls. Davant meu tenia la sivella del seu cinturó. Així va quedar el bo d’en Zuvi, de genollons, amb tota la dignitat rebaixada. En Verboom no s’esperava tanta submissió, o almenys tan ràpida.

Feliç, pletòric, va exclamar:

—Així m’agrada!… I ara, ¡fora de casa meva!

—¿Què? —vaig dir des de terra—. Aprofita la meva bona fe per ofendre’m! ¿No beurà amb mi? M’ha humiliat!

—¿Que potser es mereix cap altra cosa? —va bramar, encegat de còlera i alegria—. Foti el camp, rata mig emmascarada! ¿Per qui m’ha pres? No me’n fiaria mai, d’un monstre com vostè!

Jo tenia la mitja cara sana encesa d’ira. Em vaig aixecar i vaig sortir del despatx a grans gambades. En Verboom em va seguir fins a la porta i, mentre me n’anava pel llarg corredor, va cridar:

—I sàpiga que el tindré sota vigilància! Tard o d’hora caurà a les meves mans. El carregaré de tants grillons que haurà de caminar de genolls! L’enxamparé!

Aleshores va haver-hi un contratemps. Segons el meu pla, en Verboom, furiós, havia de seguir-me per aquell corredor més de vint passes; però en canvi va tornar a entrar al seu despatx. Merda.

Em vaig parar. I quiet, palplantat al corredor, vaig cridar:

—Sàpiga que, ja que he sigut pegat i apallissat cruelment en presència seva, ara mateix m’adreçaré als consolats de França i Anglaterra, i d’Holanda, i fins i tot d’Àustria i de Portugal, per ensenyar-los el meu cos de diplomàtic turmentat pels ferros de casa seva!

Va funcionar: el carnisser d’Anvers va tornar a treure el cap per la porta del despatx:

—¿Però què coi diu? Ni jo ni ningú li ha posat la mà a sobre!

—¿Com que no? —vaig dir—. I això ¿què és? —Em vaig treure la màscara i vaig deixar a la vista els forats de la metralla, totes les cicatrius sense tancar, ferides que tres dècades després del 1714 encara traspuaven pus.

En Verboom es va indignar:

—D’això fa més de trenta anys, cabronàs de merda!

—Tant se val!

Amb un gest d’allò més teatral vaig estavellar la màscara de porcellana contra l’enrajolat, i es va trencar en més bocins que una granada quan esclata. (No posis que era la màscara de recanvi, la barateta. Ho tenia tot preparat des del començament, i un bon català no gasta mai perquè sí).

Allò va ser massa per a en Verboom. Més que atacar-me, em va envestir com un brau. El corredor estret amb prou feines podia contenir el seu cos i la seva fúria. Em va caure a sobre com una allau de carn, mentre bramava:

—El mataré! Juro per Déu que el mataré com a un gos!

Tenia uns punys com maces. I els últims anys encara s’havia engreixat més, perquè vaig quedar atrapat sota seu i no podia ni bellugar-me. Em van salvar, quina paradoxa, els seus mateixos guàrdies.

—Monseigneur, monseigneur! —cridaven mentre l’agafaven pels braços i se l’emportaven—. No es deixi provocar; això és precisament el que busca!

Quan els veia allunyar-se, vaig aprofitar per acomiadar-me a l’estil Zuvi.

—Mecàgom déna, Verboomet, però que lleig que ets! Sense la màscara i tot encara sóc més agraciat que tu. Aviat t’atraparé! —Vaig donar mitja volta i me’n vaig anar corredor enllà a grans gambades.

—No! —va cridar ell—. Jo l’enxamparé a vostè!

—On verra —vaig respondre sense parar-me ni entregirar-me—. Ja ho veurem.

Però mirant de reüll vaig comprovar que tot anava tal com ho tenia previst.

L’afecció al porto converteix els qui en degusten en éssers insaciables. A en Verboom, ja per naturalesa gràvid i carnós, l’entrevista que havíem tingut, el tawny i la discussió li havien despertat els apetits. Quan jo encara era al capdavall del corredor, es va desfer dels guardaespatlles, esbufegant, i va picar de mans cridant algun criat:

—Porto, de pressa!

Qui va aparèixer amb prestesa, per l’extrem oposat del corredor, tal com estava previst, va ser el Nen. Quan el vaig veure, vaig saber que en Verboom era home mort.

En realitat, tota la meva escenificació no havia tingut cap altre objecte que allunyar els sicaris d’en Verboom i permetre que el Nen s’hi quedés a soles. El Nen no era el criat que li servia la beguda de manera habitual; però, com que havia sigut ell mateix que n’havia reclamat un, i en l’excitació del moment, en Verboom no va sospitar res.

I ara pensem en el xarcuter d’Anvers. Sí que és veritat que sempre vigilava les mans que li destapaven l’ampolla i n’hi servien; però imaginem-nos en quin estat d’agitació supervisava el Nen, un criat que, al capdavall, ja coneixia. La trifulga li pertorbava el pensament. I tenia el cor sotmès a emocions fatigoses. Pensava més en mi que en la seva seguretat quan el Nen, com sempre, va destapar l’ampolla i va abocar un rajolí fosc a la copa. És més: recordeu en quin laberint d’ampolles i cristall havia convertit el bo d’en Zuvi la taula d’en Verboom. Encara hi havia la meva copa, més la d’en Verboom, més les dels dos guardians que jo havia embrutat, i la meva ampolla de tawny. I, enmig d’aquest bosc d’objectes, la mà del Nen, que era de tot menys innocent.

Quin peça! La nit abans s’havia enganxat una minúscula i discreta fiola de vidre a la palma de la mà. Per a un estafador i trampós com ell va ser un joc omplir la copa d’en Verboom amb porto, evidentment, i alhora amb un bon rajolí del contingut de la fiola. I ¿què contenia aquella discreta ampolleta? Brou de nap negre.

En Verboom estava tan excitat que va demanar que li tornés a omplir la copa tres, quatre vegades. La buidava d’un glop i en demanava més, mentre mirava per la finestra, observant com el bo d’en Zuvi s’allunyava.

—Malparit! —va exclamar—. Faré que el pengin pels turmells! Aquesta vegada sí! El deixaré sec com un bacallà!

De fet, qui en realitat va quedar sec com un bacallà salat va ser ell. Unes quantes hores més tard, l’extracte de nap negre va començar a fer efecte. Van trobar en Verboom estès al seu despatx, i tothom va suposar que el seu vell cor no havia resistit les emocions del retrobament amb el seu vell enemic. Es van pensar que era mort i, com es fa amb tots els cadàvers, el van ficar en un taüt.

* * *

De la Ciutadella em vaig dirigir a la platja, al racó on es va morir l’Amelis. Hi ha alguna cosa en la remor i la constància de les onades que ens obliga a mirar endintre, que ens indueix a passar comptes amb nosaltres mateixos. Durant una bona estona vaig mirar aquella petita porció de platja com aquell qui ret homenatge a la més sagrada de les tombes. «Tingues cura de l’Anfan». Pobra Amelis. Es va morir sense saber que un instant abans se li havia mort el fill. ¿Com hauria pogut tenir-ne jo cura? Sempre vaig carregar aquell pes. Els somnis no feien sinó revifar el dolor; i en aquesta vida un enginyer pot controlar la més alta de les muralles, però es veu impotent davant del més delicat dels malsons. De les coses properes: el dolor i la memòria ens poden acostar a la cosa més llunyana. Per a mi aquella porció de platja havia retingut el temps, i trepitjant-ne la sorra em retrotreia a aquell 11 de setembre del 1714, com si els anys no haguessin passat.

El Nen va venir a trobar-me tal com havíem convingut. Em va picar l’ullet i va anunciar.

—En Verboomet s’ha begut tota l’ampolla.

Vaig assentir, quasi sense mirar-lo, amb el pensament perdut en la sorra de la platja. Però el Nen havia actuat bé i es mereixia més bona paga. Vaig allargar-li la mà.

—Gràcies —vaig dir—. En Verboom era el tumor del món. No crec que hi hagi ni una sola persona en aquesta ciutat que no ens ho agraeixi.

—¿Què pensa fer? —va voler saber el Nen.

—Me’n tornaré a Berlín —li vaig dir amb franquesa—. El 12 de setembre del 1714 vaig deixar una ciutat ocupada i derrotada. Continua sent-ho, i aquí no em queden amics ni familiars.

—Parlo un bon alemany. Si em deixés acompanyar-lo, en molt poc temps sabria espavilar-me.

—No en dubto! —vaig dir, burleta—. Amb l’experiència i les habilitats que té, estic segur que aconseguiria prosperar a qualsevol racó de món. —Vaig apartar la vista de la sorra i el vaig mirar a la cara—. ¿Per què coi voldria acompanyar-me a una latitud tan freda?

—Vinga —va respondre amb un somriure—; en el fons ja ho sap.

¿A què es referia? Fins a aquell instant, la meva missió assassina i l’odi a en Verboom m’havien obnubilat de tal manera que pràcticament no havia tingut ulls ni pensaments per a res més. Mentre em fixava en el Nen, en cada solc i relleu de la cara, em va dir:

—Durant l’assalt de l’11 de setembre van matar la meva mare i el meu germà. A mi em van ferir passat el migdia. Durant la nit uns soldats de la Coronela em van treure d’entre la runa i em van enviar a l’asil d’orfes. Fins que no vaig estar una mica refet no vaig poder anar a buscar el meu pare. Massa tard. Havia sofert unes ferides esgarrifoses; però els borbònics el buscaven, de manera que tot i tenir mitja cara arrencada va haver de fugir a l’estranger.

La mà em començava a tremolar, però tot i així vaig posar-li dos dits a les galtes.

—Però si et van matar —li vaig dir amb la veu trencada, inerme—. En Ballester em va confirmar que t’havien abatut a trets, i jo vaig sentir la teva agonia.

—¿Vas veure el meu cadàver?

Vaig negar amb el cap.

—Si fos tan fàcil matar-me —va afegir— ara no seríem aquí.

Recordeu que havia sortit de la Ciutadella sense màscara. La meva horripilant mitja cara destrossada brillava amb el sol, el vent i el salobre de la platja. L’Anfan em va abraçar i em va fer un petó a la mitja cara esquerra, a tots i cada un dels forats causats per aquella metralla de canó tan llunyana i terrible. L’única cosa que vaig poder dir va ser:

—L’Amelis, morta i tot, sabia que vivies. Tot aquest temps ha intentat fer-m’ho saber.

—Ho sé —va respondre l’Anfan—. I ara digue’m: ¿oi que vaig fer ben fet de no explicar-te els motius que tenia per voler matar en Verboom? No m’hauries deixat participar-hi.

De les coses properes. Ho he dit al començament: a vegades, algunes vegades, les coses que tenim més a prop són les menys visibles. Tot i així, ¿com és que no em vaig adonar que el Nen era l’Anfan? És cert que feia dècades que ens havíem separat, i que l’última vegada que el vaig veure era una criatura. L’Anfan tenia raó: si no hagués sigut còmplice no s’hauria fet mai justícia. A vegades, algunes vegades, no veiem les coses més properes perquè no les volem veure.

* * *

El bo d’en Zuvi va ser als funerals d’en Verboom. I a primera fila. Plorant com una Magdalena mentidera, menys viril que un api bullit, consolant la viuda i els dos fills del carnisser d’Anvers. Els vaig fer petons a tots, al front i a les galtes. La família es va sentir molt honorada del fet que el rei de Prússia hagués enviat un representant a la cerimònia. I la veritat és que tots els presents es van commoure de veure un diplomàtic tan alt intercanviant abraçades i petons amb el servei i tot, i en particular amb un criat que tenia una llarga cicatriu en un costat del crani. Ha! Tant de bo tinguéssim més pàgines per explicar el sentit d’aquesta emoció. Afegim només a aquest decés tan feliç un petit epíleg propi de l’humor del Mystère.

Malgrat la impunitat diplomàtica, l’instint em deia que toqués el dos de Barcelona, perquè tard o d’hora algú lligaria caps. Així doncs, després d’haver arreglat uns quants assumptes, l’Anfan i jo vam travessar la frontera discretament, però no sense haver escrit abans una llarga carta.

El meu últim encàrrec al cònsol prussià va ser que la fes arribar a la família d’en Villarroel. Com és habitual en els prussians, el cònsol em va fer una pila de preguntes a fi d’executar la seva missió amb promptitud i exactitud. ¿On residia exactament la família? I, com és habitual en l’exèrcit prussià, em vaig quadrar. Jo no tenia ni idea d’on estava la família de Don Antonio, i en tot cas trobar-la era problema del cònsol dels collons: o la carta arribava aviat i segura, o ja m’encarregaria jo que en Frederiquet l’enviés a alguna bona destinació consular, com ara el sud de Rússia, on els tàrtars prenien per esmorzar testicles fregits d’estrangers amanits amb mel.

Doncs bé, l’home va complir amb diligència prussiana, com ho demostra que tot just mig any més tard m’arribés una resposta de l’Íñigo, el primogènit d’en Villarroel.

Com deveu recordar, va ser la visió segoviana d’un Don Antonio anorreat per la seva llarga estada entre reixes el que em va donar la força necessària per venjar-me d’en Verboom. Llegiu la resposta de l’Íñigo a la meva àmplia relació de l’assassinat d’en Verboom. I rieu, si voleu; us en dono permís.

L’únic motiu pel qual responc la seva carta és el respecte que mereixen les llargues distàncies que deu haver recorregut fins a ser desclosa per nosaltres, fills del general Antonio de Villarroel Peláez. Del mal gust de les seves expressions, el desencert de les seves apreciacions, i el malparlar de quasi tot el gènere humà, per no fer esment de la impropietat dels seus actes, es dedueix que aquestes ratlles van ser escrites per algú molt poc respectuós amb la virtut cristiana.

Sàpiga que el general Villarroel no hauria executat mai de la vida un acte semblant contra ningú, per més que ho mereixés, i encara menys hauria experimentat una alegria tan insana pel seu atroç resultat. Pel que fa a la seva pretesa trobada amb el meu pare a Segòvia, menteix sense vergonya o va ser víctima d’engany i confusió.

Vostè no va poder veure el meu pare el 1743 pel fet irrefutable que es va morir el 1726 sense haver recuperat la llibertat, que no li va ser donada tot i la pau firmada amb l’emperador i els primers pactes que s’hi van subscriure, que exigien l’alliberament dels oficials austríacs encara retinguts en terra espanyola. Sàpiga que, no prou contents de tenir-lo sotmès a masmorra sense sol de dia ni foc de nit, els agents i secretaris van escampar rumors sobre la seva excarceració i la benignitat del rei. Res d’això; el destí del nostre pare va ser molt més terrible.

Els murs de la masmorra corunyesa del meu pare els llepava l’Atlàntic, de manera que s’inundava cada dia amb la freda marea, durant mitja jornada i fins a l’altura dels genolls. I així hiverns i estius, tardors i primaveres. Només Déu sap com un cristià pot sofrir aquest destí, sense morir-se, deu llargs anys, l’un darrere l’altre sense novetat.

Quan va traspassar feia molt que estava rígid de cintura en avall.[53]



Em recordo a mi mateix llegint la carta mentre em gratava el clatell com si hi habités un ramat de polls. Valga’m Déu. Quanta raó tenia Bazoches! Les emocions obnubilen la realitat. Sotmès al baix imperi del sentimentalisme, en aquella placeta segoviana vaig voler veure-hi Don Antonio. No era ell. Per més a prop que en vaig tenir la cara, la melancolia em va fer veure el que volia. Ja ho he dit: ni les coses més properes resisteixen la distorsió de les passions.

Pel que fa als funerals del xarcuter d’Anvers, i perquè consti als annals del mal guanyar, les males maneres i el mal gust, us ressenyo el nostre últim diàleg.

En Verboom reposava en un fastuós taüt obert, il·luminat per vuit candeles de cinc pams d’alt cada una. Quin fred feia en aquell temple! Però vaig pensar entre mi que en Verboom, allà estès, sa i conscient, però immòbil i incapacitat per demanar ajuda, devia estar patint una mena de fred molt més esgarrifós.

Vaig demanar als familiars d’en Verboom un favor: que em permetessin acostar-me al taüt obert per fer-li un darrer comiat. La meva excusa era que volia dipositar un humil i entranyable panet de munició a la caixa, símbol i bandera de tants anys de servei de l’home a l’exèrcit del rei.

Vaig agenollar-me al costat del cos. Mentre li encaixava el pa sota l’aixella, vaig dir-li a l’orella amb un xiuxiueig:

—Sé que em sents. Quan recobris l’alè i el moviment seràs aquí al taüt, i el taüt estarà ficat en una cripta de pedra, fonda, fosca i fora de l’abast de tot auxili, viu però oblidat del gènere humà. Crida tant com vulguis, que no et sentiran. Donaràs cops de cap contra la tapa i esgarraparàs parets. I quan et quedis ronc, quan hagis llimat l’arrel de les ungles, pensa en la teva obra. Has passat per aquest món destruint la vida d’innocents que l’únic mal que van fer va ser exercir el primer dels drets: la defensa de les seves llars i llibertats enfront del tirà. Els nostres avantpassats van anomenar aquesta ciutat Magna Parens, «gran entre iguals», en honor als principis atenesos i isocràtics que l’animen. I ara pensa en Don Antonio. No seràs mai tan gran com ell, no seràs mai igual que els homes generosos que van lluitar contra tu, que els milers que van morir a les muralles, i que per sempre reposaran junts i units pel seu capteniment modest i la seva glòria immensa. Tu vas obrar per destruir Barcelona i tot el que significa; doncs bé, en les seves profunditats trobaràs la teva última i solitària residència, abandonat i apartat del gènere humà. La teva ambició servil t’ha menat a construir monuments a la mort, que ara t’acull. La teva obra serà la teva tomba.

Per experiència em constava que els cossos pateixen infinitament més per la set que per la gana, i per això havia fet coure el panet amb trenta mesures més de sal. Buscant humitats es ficaria un desert a la boca. I tot sol amb aquell rosegó, tard o d’hora el palparia amb els dits. La nit abans m’havia entretingut incrustant claus diminuts a la crosta. Un home tancat en un taüt intenta posar fi a la seva vida. Ell no ho aconseguiria, perquè els claus eren tan petits que ni empassant-se’ls ni ficant-se’ls pels ulls no li arribaria la mort. I les cabotes d’aquells clauets, enfonsats a la crosta, formaven unes paraules que les puntes dels seus dits llegirien. Com que no se m’acudia cap frase immortal, vaig acabar escrivint la primera cosa que em va passar pel cap: «Que arribes a ser curt».





AUSTRALIS




O història del deplorable viatge que l’expatriat Martí Zuviría va emprendre a les ordres del famós capità James Cook al vaixell britànic Endeavour, al qual va ser obligat a enrolar-se sota xantatge, per tal de participar a la prestigiosa expedició científica que havia d’observar el trànsit de Venus a Tahití i, a més a més, descobrir un nou continent austral, i que amb la seva presència a la nau no va causar sinó destorb als tripulants, avorrició als oficials i molèstia als savis, i l’única aportació del qual a les ciències i geografies universals va consistir a jeure amb dotzenes de dones tahitianes i maoris, i tot per acabar miserablement abandonat en la més remota, intransigent i perillosa de les platges australs. També es revelen aquí tots els misteris històrics de la cèlebre batalla de Dettingen, victòria anglesa esdevinguda l’any 1743, encara que la qüestió no tingui res a veure amb Tahití, en Cook o l’Endeavour, sinó amb la venjança de l’enginyer Zuviría contra els francesos que van expugnar Barcelona el 1714.





Això d’embarcar-me amb en Cook va ser la barreja perfecta d’un malentès, un engany i un disbarat. Ja em direu què hi pintava jo en aquell vaixell, en una data tan tardana com l’any 1768, amb més de setanta anys a l’esquena. I si amb això no n’hi hagués hagut prou, em sembla que ja he esmentat la terrorífica mania que tinc a l’aigua. Hi ha gent que pateix d’aquest mal sense nom; jo mateix. Sempre he procurat mantenir-me com més lluny millor de qualsevol volum aquós superior al d’una banyera. Quan estic envoltat d’aigua em sento els pulmons com si els tingués negats de pixum de camell. La cara m’agafa color d’escarxofa, i les mans em tremolen com si hagués de sofrir un assalt de granaders francesos.

Però comencem pel començament. Si vaig pujar al vaixell d’en Cook va ser perquè l’any 1768 jo era a Anglaterra. Penseu que des del 1714 la meva vida no va ser sinó una successió de salts en l’exili, sempre amunt i avall, sempre lluny de Catalunya. A Anglaterra m’havia acollit un tal Banks, Joseph Banks, patrici anglès, tan gentil com científic. Vaig començar a cartejar-me amb ell perquè aquest Banks mantenia una extensa xarxa epistolar amb científics de tot Europa, i algú l’havia informat de la meva existència presentant-me com a «viatger i explorador». Bé, de fet això tenia alguna cosa de cert. El que en Banks no acabava d’entendre, reu del filtre que imposa qualsevol correspondència, era que la majoria dels meus viatges els havia fet a desgrat meu.

El cas és que en Banks va començar a cartejar-se amb mi. En aquella època, a principis dels anys seixanta, jo era a Berlín. A les seves missives, en Banks em feia mil preguntes sobre la flora i la fauna d’Amèrica, l’Àfrica, Transsilvània o qualsevol altre cul de món per on en Zuvi Camesllargues hagués passat. I jo no vaig tenir cap inconvenient a respondre-li; ni a satisfer-lo. Penseu que el bo d’en Zuvi havia sigut educat a Bazoches, en el culte als detalls; els meus sentits practicaven l’atenció de la mateixa manera que un monjo l’oració. Tot i els anys transcorreguts podia transcriure, sense dubte ni desmemòria, el nombre i el gruix dels pèls dels bigotis d’un castor americà, les giragonses de cada riu que hagués travessat a la Sibèria amb tots els seus meandres, o les formes de certs arbres africans, que tenen unes branques que semblen arrels.

Devia impressionar-lo. Després d’una correspondència intensa, en Banks em va instar a visitar-lo a la seva Anglaterra natal. La veritat és que vaig acceptar perquè aquells anys, a causa de certes desavinences amb en Frederiquet,[54] era preferible que abandonés Prússia.

En Banks; en Joseph Banks. No em va caure mai bé. Per començar, era un d’aquells científics de sagristia obsessionats amb les seves col·leccions de plantes i animalons. Beat és dir poc. Si algú posés un escarbat piloter en un escot, us asseguro que els ulls se li n’anirien cap a l’escarbat en comptes de cap a la pitrera. A casa no tenia el brandi ficat en ampolles, sinó en flascons, a l’interior dels quals s’entreveien cadàvers de bestioles i tota mena de cuques mortes. Fins i tot tenia una habitació amb coses molt més tètriques, com ara fetus de cabres amb tres banyes i aberracions per l’estil. Quina utilitat més trista per al brandi! Detestava tot allò que fos plaent i mundà. Al seu esperit només hi havia cabuda per a tres coses: la ciència, la maçoneria i l’excelsitud. ¿Com podia caure’m bé un home així? Però al principi no vaig poder recriminar-li res. Ben al contrari: en Banks considerava un èxit haver-me fet anar a Londres, i es va afanyar a reivindicar aquest èxit presentant-me en societat. Pobre Banks! No s’imaginava gens el que estava a punt de passar.

Just arribar a Londres, en Banks em va convidar a un sopar de benvinguda juntament amb una dotzena llarga dels seus amiguets, tots ells científics, adinerats, distingits i influents. Doncs bé, en aquest sopar es va produir un petit incident que va marcar la meva estada a Anglaterra. I tot per a desgràcia meva! El que va passar va ser el següent. Era una nit calorosa, i després de les postres, quan ja havia intimat amb els meus amfitrions i ens fumàvem uns puros excel·lents, vaig fer una cosa tan venial com arremangar-me les mànigues de la camisa. Algú es va fixar en els Punts que hi treien el cap, tatuats a la part baixa de l’avantbraç esquerre.

—Dispensi —va dir aquest algú—; l’escola vaubaniana tatuava certs signes als seus alumnes, i aquests tatuatges m’hi fan pensar molt.

—No l’hi fan pensar; ho són —vaig respondre—. M’enorgulleixo d’haver sigut educat pel marquès en persona, que em va anar tatuant l’avantbraç a mesura que els meus progressos ho mereixien.

Tots els presents fumaven, com jo; i, quan em van sentir dir això, totes les boques, sense excepció, van deixar anar unes rodones i esbalaïdes volutes de fum.

—¿I quants Punts li va concedir el marquès? —van demanar a cor—. ¿Quatre, cinc?

Em vaig sentir obligat a cargolar-me encara més la màniga. Tots els caps es van inclinar sobre la meva extremitat. I van anar comptant els tatuatges que anaven apareixent sota la roba: sis, set, vuit… nou punts! Tenien al davant ni més ni menys que un Nou Punts!

—Però sire! —van exclamar a l’uníson—. En aquest cas, vostè és el nostre Amo i Superior!

¿El seu amo i superior? Jo, per descomptat, no tenia ni punyetera idea de què em parlaven.

Aquí potser convindrà que faci un parell d’aclariments. El primer és que en Banks i la seva trepa d’amics eren maçons,[55] una cosa que en aquell moment desconeixia. I el segon és que els cercles maçònics rendien una veneració desmesurada als enginyers de l’època vaubaniana, cosa que tampoc sabia.

Per als maçons, el marquès de Vauban era un precedent espiritual de la maçoneria més elitista. I els maçons poden ser-ho molt, d’elitistes. Penseu que el gran enginyer de Vauban ells l’anomenen «el gran arquitecte», que els símbols de la maçoneria són els instruments de l’enginyeria, com ara l’escaire i el compàs, i que en general els maçons segueixen les idees que em van inculcar a Bazoches sobre el progrés de l’univers i la racionalitat del cosmos. Com ja deveu saber si heu llegit la meva vida, els enginyers més eminents tatuaven l’avantbraç amb «Punts» en funció del seu avenç en la jerarquia de l’enginyeria. Jo vaig arribar a ostentar-ne nou, cosa que, a la meva edat, em convertia en un dels representants més elevats del meu ofici.



Figura 6. Joseph Banks

En els cercles secrets de la Societat Il·luminada, com s’anomenaven pomposament els maçons a si mateixos, va córrer la veu que a Plymouth hi havia desembarcat un Nou Punts. No van trigar a venir a buscar-me i a fer-me la cort, i em vaig deixar estimar. ¿Per què no? La seva adoració em podia proporcionar molts beneficis. Jo acabava d’arribar a un país estranger i necessitava totes les influències per aposentar el meu vell cul català.

Una cosa amb què no comptava va ser la rancúnia consegüent d’en Banks. Es va sentir desbancat per la meva presència, i ben aviat va començar a sentir cap a mi una tírria callada i sorda, tan intensa com latent. Això jo no ho pretenia de cap manera, entre altres motius perquè, com he dit, la maçoneria m’importava un colló. Però així són les coses. Els maçons es guiaven per una jerarquia d’allò més estricta; i, com que jo era un Nou Punts, van decidir que havia de substituir el seu cap de cerimònies, que era ni més ni menys que el pobre Joseph Banks. De manera que el meu amfitrió, pel fet d’haver-me convidat a trepitjar Anglaterra, de cop i volta va veure com el deposaven del seu lideratge com a cap de colla dels maçons. Era un càrrec honorífic i prou, d’acord, però en la maçoneria el simbolisme s’eleva a la categoria de llei, i en Banks es va sentir, literalment, destronat. I això no va ser el pitjor: com que m’havien convertit en una mena de Sant Pare dels maçons, els seus prohoms van insistir perquè els adrecés una mena de parlament inaugural.

Jo! En Martí Zuviría, en Zuvi Camesllargues, el pitjor pocavergonya del segle, figurava que havia d’alliçonar els patricis d’Anglaterra sobre la moralitat i les bones maneres! I encara més: els maçons de Londres van humiliar en Banks exigint-li que fos ell qui ho preparés tot. En Banks va obeir, mossegant-se els llavis. Recordo que em va proposar que fes aquest coi de xerrada un dia que el bo d’en Zuvi estava borratxo i més que borratxo.

A la dècada dels seixanta, els barris de l’oest de Londres estaven feliçment colonitzats per gent de la Jamaica. Quan encara no feia un mes que en Zuvi havia trepitjat terra anglesa, ja s’havia aficionat a les seves tavernes, tan plenes de grog com de jamaicanes pitudes. En Banks va venir a trobar-me a la pitjor de totes, un antre farcit de gent de color, una orquestrina de lliberts fent més enrenou que en Júpiter tonant, i jo amb una negra a sota de cada aixella.

Quan en Banks em va trobar em va haver de cridar a l’orella, de tan forta que sonava la música.

—Però ¿de què collons em parla? —el vaig interrompre, ensenyant-li les meves dues jamaicanes—. ¿A vostè li sembla que aquest iaio que té al davant és un bon dissertador moral?

—L’ha de donar, aquesta conferència! —va insistir—. Els Germans —va afegir, referint-se als maçons— necessiten un lluminar ètic.

Al llarg de la meva vida m’han dit moltes coses, però mai cap de tan absurda com aquesta. Lluminar ètic! Em vaig espolsar en Banks de sobre entre riallades i rots. Suposo que ell començava a sentir ràbia per la primera carta que un dia ens va posar en contacte. En aquell moment va ensopegar; el terra de la taverna era un fanguissar cobert per simples taulons, un dels quals es va partir en dos, i les botines cares d’en Banks es van submergir en el llot.

—Ho, ho, ho —vaig fer, partint-me de riure—. Ja veig que els maçons l’han convençut perquè m’ataqui i durant la retirada se li han enfonsat els ponts, exactament tal com li va passar al duc de Gramont a Dettingen.

Paradoxalment, les meves paraules van fer que en Banks trobés la solució.

—¿Vostè va participar a la batalla de Dettingen el 1743? —em va demanar, il·luminat de sobte.

—¿Que si hi vaig participar? Amic meu, pensi que el seu rei em deu la victòria d’aquell dia!

I em vaig explicar:

—Al començament de la dècada dels quaranta servia el rei de Prússia, en Frederiquet el Gran. Però era un home molt zelós dels seus subordinats. Sovint manteníem disputes, tant intel·lectuals com d’altres índoles. De manera que, durant un temps breu, i per demostrar-li la meva independència, em vaig posar al servei de la seva arxienemiga, l’emperadriu Teresa d’Àustria. I, com que en aquella guerra va estar aliada amb Anglaterra, em vaig trobar embolicat en la tumultuosa batalla de Dettingen, que com sap molt bé va enfrontar una aliança d’austríacs i anglesos contra francesos.

Després vaig voler-li explicar que en Frederiquet, zelosíssim, em va tornar a cridar al seu servei immediatament després de la batalla, i amb el sou duplicat. Però en Banks em va interrompre:

—Perfecte! Disserti una mica sobre aquella gloriosa jornada anglesa. Amb això n’hi haurà prou. Però no es descuidi d’adornar el relat amb principis d’alta moralitat! Els assistents han d’abandonar la sala amb l’esperit elevat.

Il·lustrar el relat amb aliment moral! Elevar els esperits! Bé, ¿doncs sabeu què? En Banks em va fer pena, o em van distreure els quatre pits jamaicans, però el fet és que vaig ser tan ruc que hi vaig accedir.

* * *

Les virtuts maçòniques es componen de dedicació, geni, clemència, auctoritas, gravitas, valor, fermesa, frugalitat, temprança, tenacitat, coratge, tolerància, gust, bon gust, senderi, bon senderi, to i bon to. Pel que sembla, però, i en vista del que va passar el vespre de la meva xerrada sobre Dettingen,[56] la summa teologal de virtuts maçòniques no incloïa la sinceritat.

La vetllada va començar malament: jo havia de parlar havent sopat, i el sopar va estar tan ben regat amb xerès que abans de les postres el bo d’en Zuvi ja anava borratxo. Mala cosa, perquè el vi acostuma a empènyer la meva franquesa de la mateixa manera que la pólvora empeny les bales. M’havien assegut a la presidència d’una llarga taula rectangular, amb en Banks a la meva dreta. Ell va percebre la meva alegria espirituosa i em va arrencar l’ampolla de les mans. Amb la forquilla va donar uns copets al cristall per reclamar l’atenció dels comensals.

—El nostre cap de cerimònies va tenir una experiència d’allò més vivificant a la gloriosa batalla de Dettingen —va anunciar.

—¿Gloriosa? —vaig interrompre’l—. Ca! Va ser una matança que no hauria pogut ser més vulgar.

Tots els presents, però, es van pensar que feia broma i van riure afablement. En Banks va secundar el seu engany.

—El nostre Germà ha enfortit el seu coratge moral al camp de l’Honor. Tot seguit ens relatarà la famosa batalla, i estic convençut que, després d’haver sentit les seves sàvies paraules, sortirem d’aquesta sala sent més íntegres, més compassius. En sortirem sent éssers humans millors i millors Germans; en sortirem creient amb més fermesa que mai en els valors i el destí del gènere humà.

La meva benvolguda i horrorosa Waltraud m’interromp: ¿segur que cal que expliqui la batalla de Dettingen, o, més ben dit, com vaig explicar la batalla de Dettingen a un grupet de maçons encantats? I tant, si cal! I cal perquè tot té una relació, com es veurà al final d’aquesta història.

Però tornem al meu sopar amb els maçons. Una de dues: o en Banks no acabava d’entendre quin individu havia fet venir del continent, o volia desacreditar-me, perquè el que vaig explicar va ser la veritat i tota la veritat de Dettingen. Vaig començar referint el motiu de la meva presència al camp de batalla. I és que el 1743, vint-i-cinc anys abans d’aquell portentós sopar entre maçons, era efectivament a Baviera. Servia a l’exèrcit de la Tereseta. ¿El motiu? Molt senzill: els seus oficials pagadors m’havien fet una bona oferta. Els enginyers som així: les prostitutes de luxe de la guerra.

I la veritat és que vaig tenir molta feina, i la vaig fer bé. Expugnàvem les ciutats bavareses l’una darrere l’altra, i, segons els meus càlculs, la guerra s’acabaria abans de l’estiu. Però aleshores —vaig explicar als meus amfitrions amb un profund sospir de lamentació— l’exèrcit austríac va sofrir una d’aquestes desgràcies que a vegades passen a la guerra: vam rebre reforços, i a sobre aquests reforços no van ser altra cosa que l’exèrcit anglès.

—Dispensi —em va interrompre un vell maçó—. ¿S’està referint a l’exèrcit anglès com a una «cosa» i a la seva arribada com una gran desgràcia?

—Per descomptat, monseigneur —vaig dir, arrencant l’ampolla de xerès de les mans d’en Banks—. Al meu entendre, només hi ha un problema superior al d’haver de guerrejar contra una coalició: fer-ho formant part d’una coalició. Tots els exèrcits estan comandats per generals. ¿Vostè sap com és de terrible fer una argamassa eficient amb uns egos tan elevats? Però això no era tot: els francesos no podien tolerar que Anglaterra posés un peu al continent, de manera que, quan van tenir notícia del desembarcament, van enviar un potentíssim exèrcit a contrarestar-los. ¿Saben què significa, això? Que fins a aquell moment els exèrcits enfrontats estaven igualats, i quan vam arribar a Dettingen els cinquanta mil anglesos i austríacs vam haver-nos d’enfrontar a setanta-mil francesos. Quina ajuda més galdosa! —Em vaig servir un bon raig de xerès i vaig continuar—: La meva experiència em permet dilucidar el següent: que la gran diferència entre Anglaterra i les altres potències és que les monarquies continentals tendeixen a fer moltes coses malament, mentre que els reis anglesos tendeixen a fer moltes coses absurdes. ¿Com s’entén, sinó, una empresa tan arriscada com desembarcar un exèrcit al continent dirigit pel rei en persona? Qualsevol pot veure que, tant als escacs com a la guerra qui perd el rei perd la partida. I no només això; l’exèrcit anglès estava compost per tropes més verdes que l’herba a l’abril. És comprensible: l’última campanya europea en què l’exèrcit anglès havia participat havia sigut la guerra de Successió espanyola, justament el conflicte que em va enviar a l’exili. I d’això ja havien passat vint anys! Ni els soldats havien engegat mai cap tret ni els oficials coneixien el seu ofici. I encara hi havia una cosa pitjor.

Vaig fer un glop llarg de la copa i vaig prosseguir després d’haver tornat a omplir-la:

—La cosa pitjor era el rei que els comandava, aquell nefast Jordi II. Era un perdulari obtús, un perdonavides que confonia els palaus amb tavernes i les tavernes amb palaus. Tenia un front pla curiosament alineat amb el nas, com si es passés el dia clavant-se cops de cap contra la paret. Qualsevol roca de basalt era més sensible que aquest tros d’animal. Quan la seva santa muller es moria, la bona dona va tenir el bon criteri de recomanar-li que es tornés a casar, per tal de donar estabilitat al regne. Doncs ¿sabeu què li va respondre el molt bestiota? «Mais non, j’aurai des maîtresses!». O sigui: «No! Tindré amants!». I això ho va dir a la seva pobra dona al llit de mort!

En general els anglesos són un poble molt i molt crític amb els seus governants. Penseu, però, que aquella vetllada s’havia convocat per exalçar les glòries d’Anglaterra, no per blasmar-les. El sostre del menjador estava cobert de banderetes amb la creu vermella de Sant Jordi sobre fons blanc, i les parets d’escuts reials. D’altra banda, els anglesos adoren la ironia, que consideren divina, mentre que el bo d’en Zuvi sempre ha sigut un servidor del sarcasme, que és més aviat satànic.

Un parell de maçons van aixecar el cul de la cadira i em van deixar anar:

—No pensem tolerar que denigri la memòria del gran Jordi II, i menys en el vint-i-cinquè aniversari de Dettingen!

—¿Des de quan els maçons no toleren la veritat? —vaig replicar—. Perquè això que els estic explicant és totalment cert. De seguida que vam conèixer el rei anglès, jo i tots els alts oficials austríacs ens vam adonar que aquell home entenia tant de l’art de la guerra com un toro de l’art del toreig. Tota la seva concepció militar es limitava a envestir, envestir i envestir.

»No vaig trigar a veure —vaig continuar— que ens encaminàvem al desastre. En privat vam començar a anomenar el rei anglès Jordi Cul de Patata, perquè tenia un darrere que semblava un sac de patates encabit en uns pantalons de seda reial. Doncs bé, en Cul de Patata no sabia res en absolut d’una vella paraula grega, logistikós, que significa “logística”. És una cosa tan senzilla d’entendre com que un soldat té estómac. Els homes mengen, i cinquanta mil homes mengen molt. Per moure tots aquests estómacs es necessiten milers de carros que transporten vitualles. I municions; perquè, al capdavall, els homes poden rosegar el cuiro del seu cinturó, però sempre necessitaran bales per disparar el fusell.

»Recordo que el Prinz Karl estava desesperat. Fins a l’arribada d’en Cul de Patata havia capitanejat l’exèrcit austríac, però la política i el rang l’havien impel·lit a cedir el comandament de la coalició. Una nit, en Jordi Cul de Patata havia convidat els oficials austríacs a un sopar de confraternització i, abans d’entrar a la tenda del rei anglès, el príncep em va agafar per un colze: “Zuviría, quan el rei li vegi la màscara segur que li demanarà què va passar amb la mitja cara que cobreix. Li prego per favor que aprofiti l’ocasió per fer-li entendre que fa tres setmanes que no rebem aprovisionament, i que si l’enemic ens ataca haurem de lluitar amb gana i sense pólvora.”

»I el Prinz la va encertar, perquè, quan tot just ens acabàvem d’entaular, en Cul de Patata, que parlava un francès terrible, em va assenyalar amb una forquilla i, tot groller, em va dir alt: “Caram! No sabia que a Baviera se celebressin carnavals venecians!” Els anglesos que l’envoltaven van riure la gràcia a Sa Majestat. Pel que fa a mi, em vaig limitar a treure’m la màscara de porcellana. Les rialles es van estroncar. Quan em van veure la part esquerra de la cara, a tots aquells llepaculs els van passar les ganes de sopar. Vint-i-nou anys després d’aquell 11 de setembre, el meu costat esquerre continuava sent un cràter de color granat, un fossat estellat i mal cicatritzat.

»“Sire”, vaig dir en un to tan contingut com vaig poder, “això m’ho va fer un canó francès carregat amb un pot de metralla. La ferida en si mateixa, però, no té gens d’importància; el que és rellevant i decisiu és que algú va transportar el canó, va transportar el pot i va transportar els artillers. El sentiment general, Majestat, és que fa massa temps que avancem sense transports per territori enemic i hostil. Un exèrcit sense pertrets de boca i de guerra és com una destral sense tall ni mànec.”

»No va servir de res. Hi ha esperits, com el d’en Jordi Cul de Patata, a qui no els commou ni la subtilesa ni l’exabrupte. Quan vam sortir de la tenda, el Prinz Karl va sacsejar el cap, decaigut i enervat, i em va dir: “Per fi entenc com se sentia Jonàs abans que la balena se l’empassés.”

»I va ser profètic, perquè l’endemà la balena se’ns va plantar al davant. Em refereixo a l’exèrcit francès. Milers i milers dels soldats més bregats d’Europa, amb els regiments compactes i l’ànim inclement. I no era una balena negra, sinó blanca; ja sabeu que els uniformes francesos sempre fan servir tela blanca. No suporto aquell color blanc brut; no el suporto.

»No recordo cap exèrcit en una disposició tàctica pitjor que l’angloaustríac a Dettingen. Permeteu-me una breu descripció de la posició que ocupàvem.

»Aquell inepte que era en Jordi Cul de Patata s’havia ficat en una trampa natural. Tot l’exèrcit era en una vall, amb la serra d’Spessart als costats i al darrere i el riu Main al davant. L’única sortida que no estava bloquejada per les aigües o les muntanyes era un pas més estret que el de les Termòpiles. Bravo!

»L’única cosa que havien de fer els francesos, i que evidentment van fer, era bloquejar aquest congost amb vint mil dels seus millors homes. De fet, es van comportar d’una manera ben professional: van enviar les seves unitats d’infanteria més veteranes a tapar aquesta sortida natural, que, com he dit, era més estreta que el cony d’una verge. Era la trampa perfecta, la perdició absoluta.

»Mirin, jo no sóc un general d’infanteria, sinó un simple enginyer, però segur que comprendran que podia fer un judici de la situació des del punt de vista poliorcètic, perquè en realitat allò era un setge, amb nosaltres a dintre i els francesos a fora. Amb una lleugera variant respecte a qualsevol assetjament: que tot el que havien de fer els francesos era no fer res. Gràcies a la imbecil·litat d’en Cul de Patata no ens quedaven provisions ni per a dos dies. Dos dies miserables! ¿I després què?

Els maçons estaven escandalitzats però atents. Tenien els ulls oberts com mussols i callaven com mussols. L’única cosa que diferencia els infants dels adults és que les criatures sempre volen que els expliquin la mateixa història de la mateixa manera, mentre que la gent gran necessita sentir la mateixa història però d’una manera diferent. Aquells homes havien sentit mil vegades el relat de Dettingen. ¿Què els atreia del meu? Que n’era una versió repugnant, però totalment diferent. Ara bé, en aquells moments jo estava tan saturat de xerès que el cap em voltava com una baldufa. En Banks, aquell home mesquí que era en Joseph Banks, em va agafar per una espatlla i em va demanar:

—¿I bé? ¿Què va passar aleshores?

Em vaig refer una mica i vaig continuar:

—Mirin, senyors; al llarg de la meva vida m’han guiat pocs principis, però irrenunciables. I un dels meus principis més benvolguts diu així: «Si estàs travessant l’infern… no t’aturis, continua corrent!».

—No l’acabem d’entendre —va dir en Banks.

—Doncs no costa gens —vaig respondre—. La guerra és un infern. I l’exèrcit en què servia havia decidit quedar-se a l’infern, immòbil, mortalment atrapat entre un riu, un pas de muntanya i un enemic immisericorde. ¿Què havia de fer? ¿Esperar que em matessin, i tot per culpa d’un rei babau?

—Dispensi —em va interrompre en Banks—. ¿Ens està dient que va cometre la ignomínia de desertar i en el moment que més desesperada era la situació dels nostres homes?

Les galtes d’en Banks, indignat, començaven a agafar un bonic color de maduixa. Doncs bé, la meva resposta va fer que les maduixes maduressin encara més.

—De cap manera! —vaig exclamar—. Un desertor senzillament abandona l’exèrcit en què serveix. Però ¿com podia enfilar-me per les altes muntanyes que ens encerclaven o travessar els rius profunds que ens voltaven? No, només hi havia una sortida viable: em vaig passar a l’enemic.

Ara els maçons no van mirar-me a mi, sinó els uns als altres, com si es preguntessin: «Però ¿aquesta no havia de ser una vetllada moral?».

—Naturalment —vaig prosseguir—, els francesos no van tenir cap inconvenient a acollir-me; i no és estrany, buscats com anaven els enginyers. ¿Quin bon comandant hauria rebutjat un maganó[57] format pel marquès de Vauban en persona? A més a més, jo tenia bones referències del comandant que dirigia l’exèrcit francès, el duc de Noailles.[58]

»Quan vaig arribar al campament francès em van tancar en una tenda d’aprovisionament i em van donar un te. Al cap d’una estona es va presentar un oficial d’interrogatoris, però a la segona pregunta li vaig manar que callés.

»“Deixi’s estar de ximpleries i de bestieses!”, li vaig dir amb un crit. “Vagi a veure el duc i digui-li que un Nou li demana audiència.”

»L’any 1743 jo no era el vell atrotinat que sóc ara ni el jovenet que va sofrir el setge de Barcelona el 1714. Era un enginyer madur i al punt més alt del seu saber, un individu vestit amb casaca negra, pantalons negres i botes de muntar negres, un pam més alt que el comú dels soldats i amb mitja cara coberta per una impressionant màscara de porcellana negra. Imposava. I davant meu només tenia un oficial d’uniforme blanquet que no sabia del cert amb qui se les havia.

»“¿Que està sord?”, vaig bramar. “Sí! Un Nou! N’hi haurà prou que li digui això. Vostè no sap de què li parlo, però ell sí; per això el duc comanda aquest exèrcit i vostè és tan sols un pobre oficial de baixa estofa.”

»S’hi va aplanar. I va fer ben fet. En Noailles en persona em va fer cridar a l’acte a la seva tenda de mariscal. Per a qui no ho sàpiga, els diré que l’any 1711 en Noailles havia pres Girona, al nord de Catalunya, en un setge en règle, tan canònic que hauria pogut ser en Vauban mateix qui l’hagués dirigit. Sota la lona de la seva tenda hi havia més d’una vintena d’oficials, ajudants de camp i ordenances, però potser cap d’ells va entendre el nostre llenguatge secret.

»Quan em va veure entrar, en Noailles va acostar-se’m i, mentre m’agafava pels punys amb totes dues mans, va dir: “Vaja; de manera que aquest és el desertor. ¿De debò m’haig de creure que és un enginyer de qualitat?”

»Jo, per descomptat, portava les mànigues arremangades. En Noailles em va fer girar el puny per poder-me comptar els tatuatges. Nou.



Figura 7. Adrien-Maurice de Noailles, duc de Noailles

»De fet, l’interrogatori es va acabar aquí. ¿Quin militar espavilat no hauria volgut robar-li un Nou a l’enemic? En Noailles, que era un gat vell, va somriure i, per guardar les formes davant dels presents, em va demanar: “Digui’m, ¿com sé que tinc al davant un senyor i no un rufià? Canviant de costat defrauda el contracte d’honor que el lligava a la casa d’Àustria.”

»“Sire”, em vaig defensar jo, “el meu contracte com a enginyer em dictava servir l’exèrcit austríac, no l’anglès. A més a més, el meu compromís incloïa la derrota i el captiveri, en efecte, però de cap manera l’estupidesa i el desvarieig.”

»Allò va fer riure tots els menjagranotes que hi havia sota el sostre de lona. Aquell mateix vespre en Noailles em va convidar a sopar juntament amb el seu cercle d’oficials més selecte. La intenció última, no siguem ingenus, era arrencar-me tot el que pogués sobre la situació al camp enemic. Però jo no tenia gaire res per explicar-los ni per ocultar-los. Un dels atributs de l’estultícia bèl·lica és que resulta impossible amagar-la.

»“L’última cosa que he sentit quan he passat per davant de la tenda d’en Jordi Cul de Patata”, els vaig dir, i era del tot veritat, “ha sigut els ordenances de Sa Majestat aplegats en un gemec patètic, dubtant de si és més humiliant que un rei que cau presoner ho faci al costat de la gibrelleta o sense la gibrelleta.”

»Van riure, en Noailles va donar unes últimes disposicions i se’n va anar a dormir. Allò va aixecar la sessió. Quan jo ja anava per travessar la porta de tela, però, el mariscal em va deturar: “Ah, monseigneur Zuviría, una cosa. Davant del congost que empresona els Aliats he situat el meu nebot Lluïset al capdavant de vint-i-tres mil homes. És un noi una mica impetuós, i estic convençut que no deu haver fortificat la posició. Vagi a donar-li un parell de consells. Un fossat i quatre feixines ben col·locades poden impedir grans desastres.”

»Jo vaig somriure i, mentre feia una reverència, vaig dir: “Sire, puc assegurar-li que en la cosa que menys pensen els Aliats és a atacar, i encara menys travessant un pas tan estret. A més a més, ja he vist que el talent de Sa Excel·lència ha disposat que tots els canons de l’exèrcit hi apuntin per cobrir el seu nebot.”

»En Noailles era un dels pocs mariscals realment competents que he conegut. Per un instant es va quedar mirant un punt llunyà, dubtant, i va acabar responent: “Tot i així, faci-ho. Vagi-hi.”

»Una ordre d’un mariscal és una ordre, i ho és encara que acabis d’incorporar-te al seu exèrcit. Així doncs, tot i que era negra nit, em vaig encaminar cap on em manava, acompanyat d’un enllaç que em va acreditar davant dels guàrdies que hi havia apostats a la tenda d’en Lluïset.

»El nebot d’en Noailles, aquest tal Lluïset, era el duc Louis de Gramont,[59] un quinquagenari de celles molt negres, molt atapeïdes i molt autoritàries. No es va alegrar de veure’m.

»“I ara per què collons m’envien un coi d’enginyer?”, em va etzibar. “El meu oncle no s’ha refiat mai de mi.”

»En Lluïset estava tan segur que no passaria res que vestia una lleugera i còmoda camisa de dormir. Em va servir una copa del vi bavarès que prenia i va afegir: “Obrir un fossat, omplir feixines! Com si fos tan fàcil! Un fossat que envolti la posició dels meus vint-i-tres mil soldats hauria de ser immens, i crear una barricada per a tanta gent exigiria milers i milers de feixines. ¿Vostè troba que haig de robar el son als meus homes perquè s’esgotin en un servei tan dur com inútil?”

»“Comparteixo del tot la seva opinió”, vaig respondre.

»Allò va sorprendre en Lluïset. “Vaja, quin enginyer més comprensiu”, es va alegrar. “Normalment m’envien enginyers amb el cap més quadrat que una finestra.”

»“Doncs jo no sóc així, sire. Aquest vi és boníssim.”

»I ens vam fer amics; bé, tan amics com ho permeten una taula portàtil il·luminada per una candela i un parell d’ampolles. En tot cas, és ben sabut que la gent es despulla per la boca, i més amb l’ajuda d’una mica de vi.

»No vaig trigar a descobrir que en Lluïset era d’aquells homes que no en tenen mai prou. Una cosa molt corrent entre l’aristocràcia francesa. Els nobles francesos estan condemnats, des del dia que neixen, a una competició infinita en què només compta escalar posicions al seu bosc de jerarquies. L’única manera d’ascendir esglaons consisteix a guanyar més títols i més diners. I en aquest món el lloc on es guanya més diners i més títols, i més ràpid, és la guerra. La seva ambició era més gran que les seves celles.

»El meu retrat d’en Lluïset no tindria gens d’importància si no fos perquè, quan encetàvem la tercera ampolla, va deixar anar una fanfarronada que em va obrir els ulls: “Els anglesos no tenen res a fer contra els meus homes. La majoria són veterans amb dècades de servei a l’esquena, i estic parlant de regiments que van servir a Espanya”.

»“¿A Espanya?”, vaig dir, amb els sentits alerta de cop i volta.

»“Sí, sí. Van lluitar a les batalles i als setges més famosos de la guerra de Successió, com Almansa i Barcelona.”

»Barcelona. Quan vaig sentir això em va semblar que m’abocaven un doll de bronze fos gola avall. En Gramont comandava els últims supervivents del setge a la meva ciutat! No era un fet del tot insòlit. Jo mateix, després de tant de temps, seguia venent-me a qualsevol postor que em volgués contractar en una guerra europea. Igual que aquells paios. Potser entre ells hi havia el fill de puta que m’havia volat la meitat de la cara.

»“¿Què li passa?”, va demanar rient. “Ha quedat blanc.”

»Les riallades van fer que en Lluïset s’ennuegués amb el vi. I es va posar a fer bromes sobre com de negra era la meva màscara i com de blanca tenia la part dreta de la cara. Molt graciós. Els aristòcrates són així: com que estan per sobre teu, donen per descomptat que els has de riure els acudits, encara que siguin a costa teva.

»Normalment les tendes de campanya dels nobles francesos estan il·luminades amb més candeles que una catedral per Nadal, però érem molt a la vora del riu Main, de les posicions Aliades, de manera que, per seguretat i discreció, i com ja he dit, sobre la taula hi havia una sola candela. Aquella única llum convidava a la intimitat. En Lluïset encara reia, i jo vaig acostar la meva cara a la seva i li vaig dir en to de confidència: “Potser no l’han informat que avui mateix he abandonat el camp enemic.”

»En Lluïset es va posar seriós de cop i volta. I amb la veu glaçada va dir: “No, no ho han fet. ¿Com se li acut al meu oncle deixar-me a soles amb algú que podria ser un sicari assassí?”

»“Perquè no sóc un sicari ni un assassí; jo actuo pel meu compte sempre.”

»En Lluïset va arrufar el front fins que les celles li van formar una ve baixa. “¿Es pot saber de què dimonis em parla?”, va demanar.

»“Del fet que a menys de mil passes d’on som, a l’altra banda del congost, hi ha un tresor.”

»I vaig procedir a descriure-li la ubicació del dipòsit financer dels Aliats: una casa aïllada, als afores d’aquell poble de mala mort de Dettingen, on hi havia tots els diners amb què el govern anglès pensava sufragar la campanya, les pagues a la tropa, la diplomàcia secreta i el manteniment de la cort, ara ambulant, i amb en Cul de Patata al capdavant, tot inclòs.

»“¿Per què m’explica tot això?”

»“¿Per què vol que sigui? Com vostè sap molt bé, durant aquests tres mesos passats l’exèrcit austríac ha pres dues places, i les va saquejar a pler. Jo vaig participar als setges, i per contracte em correspon l’u i mig per cent del botí. Però he desertat, i si no faig res perdré tots els beneficis, l’únic ideal pel qual em vaig allistar.”

»En Lluïset, indignat, o aparentment indignat, es va posar dret i va exclamar: “De sicari, potser no; però de rufià, i tant si ho és! ¿Què pretén de mi?”

»“Molt senzill. Té més de vint mil homes al seu manar. Ordeni que avancin a punta de dia i apoderi’s de tot.”

»“¿Que és boig? Entre aquest dipòsit i nosaltres hi ha cinquanta mil anglesos i austríacs.”

»“A punt de rendir-se”, vaig matisar enèrgicament. “I ho faran davant de la primera baioneta que travessi el riu. En canvi, si permetem que els Aliats simplement es rendeixin per gana, tot anirà a parar a les mans del seu oncle, el mariscal Noailles; i ¿què ens deixarà?”

»En Lluïset va fer encara una mica el ronsa; però, a mesura que li descrivia els detalls del botí, va començar a bavejar. Vaig mirar-lo fixament als ulls, parlant-li en un to íntim, de confessionari. “El tresor anglès”, vaig dir. “El tresor austríac. El producte íntegre de tres ciutats bavareses saquejades. I tots dos sabem que Baviera és rica, molt rica…”

»En el fons, la guerra és un assumpte de bergants, i en Lluïset pensava com a tal: si hi arribava el primer, ja s’espavilaria per justificar davant del seu oncle que el botí havia volat. Va canviar de to. Ja no s’oposava al projecte; només en temia les conseqüències.

»“El meu oncle m’ha donat una ordre i només una, i ben taxativa: ‘Per sobre de tot, Lluïset, no et moguis, no facis res. Limita’t a apuntar els teus vint-i-tres mil fusells contra la boca d’aquest congost, i a afusellar qualsevol que hi aparegui. Però no et moguis!’ I vostè em demana que contravingui aquesta ordre directa, que a més a més emana de tot un mariscal de França.”

»“Un mariscal que, pel que jo sé”, vaig assenyalar, “a més a més és oncle seu. ¿Des de quan els oncles pengen els nebots? I, cregui’m, ningú demana comptes als generals victoriosos, i encara menys els que capturen un rei anglès.”

»“Però ¿i si l’atac, per qualsevol contingència, fracassa?”, va dir en Lluïset, pensant en veu alta més que no pas parlant amb mi. “Al davant hi tinc el congost, però al darrere em queda el riu, que em pot bloquejar la retirada. Si perdo mig exèrcit, el meu oncle em matarà.”

»“Això no passarà de cap manera. Si per atzar alguna cosa sortís malament, jo construiré ponts perquè l’exèrcit travessi el riu i després pugui retrocedir en ordre. Quan el seu oncle n’hi demani explicacions li dirà que es tractava d’una escaramussa sense importància ni conseqüències. Però insisteixo que l’atac no fracassarà: els Aliats estan desesperats.”

»“Apa!”, va burlar-se’n en Lluïset. “¿Com pretén construir ponts per a més de vint mil homes en una sola nit?”

»“Perquè sóc enginyer”, vaig respondre en un to colèric al qual un aristòcrata com en Lluïset no estava acostumat. “Em va educar el marquès de Vauban en persona, i fa trenta anys que em dedico a aquest ofici. Moisès va separar el mar Roig en un dia, i si fa falta jo li obriré el Main en una nit.”

»El meu to i la meva convicció van desarmar en Gramont. Va esbufegar, va beure més vi, dubtant, però la temptació va poder més que ell. “Li donaré la raó en una cosa: seria d’idiotes desaprofitar una oportunitat com aquesta. Però hi ha un punt que converteix el seu pla en una quimera: ¿d’on vol que tregui material per a aquests pontons?”

»“Només ha de demanar-lo.”

»“¿Perdó?”

»“¿Recorda que el seu oncle li ha ordenat que excavi un fossat i aixequi barricades? Farem servir aquest material per a un altre fi: construir els ponts.”

»I així va ser com el bo d’en Zuvi va convèncer en Lluïset Gramont perquè iniciés l’atac d’infanteria més absurd i calamitós de la història militar francesa.[60] Perquè, naturalment, en cap moment havia pensat d’aliar-me amb un individu tan detestable, egoista i mesquí com el sisè duc de Gramont, en Lluïset Gramont. De fet, quan les primeres clarors traspuntaven per l’horitzó, i els cinc ponts provisionals tocaven l’altre marge del riu, vaig agafar en Lluïset per una màniga i li vaig dir: “Sire, suposo que quan arribi el moment es recordarà de la meva recompensa.” “I tant, i tant”, va respondre ell abaixant els ulls; “un Gramont sempre compleix la seva paraula”. I per la manera com em miraven per sota de les celles gruixudes, o més ben dit, per com no em miraven, vaig saber que em mataria, que no pensava deixar testimonis de la seva mala acció.

»Però ho repeteixo: aquell 27 de juliol del 1743 no em guiava el lucre, sinó només la venjança. Aquells regiments francesos, aquells mateixos fills de puta que enfilaven ordenadament els meus cinc ponts sobre el Main, havien assaltat les muralles de Barcelona, havien aniquilat cinc-cents anys de llibertats catalanes i ho havien fet matant, penjant i violant. Doncs bé, ara pagarien pels seus actes, i per un atzar còsmic ho farien exactament trenta anys després que comencés el setge de Barcelona.[61]

»Perquè suposo que convindran amb mi que aquell atac era una autèntica temeritat. I per molts motius. El primer: els soldats francesos estaven rebentats després d’haver-se passat tota la nit traginant taulons sense desbastar per tal de bastir aquells cinc ponts, clavant, fixant i apuntalant, i en tot moment amb eines inapropiades, com acostuma a passar a l’exèrcit. Jo mateix, a trenc d’alba, estava esgotat després d’haver-los estat dirigint a crits. Segon: en Gramont va ordenar un atac a l’inconegut, travessant un congost i sense saber exactament qui el protegia. Tercer: tot l’avantatge que tenien els francesos, bloquejant la sortida del congost, s’invertia a l’hora d’ells travessar-lo. Quart: en Gramont no sabia qui guardava la part aliada del congost, però jo sí: el vell Stuart, un tros de militar anglès que només servia per a dues coses: engolir més ginebra que un alambí i dirigir unes càrregues de cavalleria que no podien ser més salvatges.

»L’Stuart era un personatge estrafolari. La llum solar el molestava molt, i portava unes estranyes ulleres amb els vidres fumats. Gairebé no s’hi veia, però tant era. Un general de cavalleria no necessita veure-hi gaire, ni tampoc ser gaire intel·ligent; n’hi ha prou que dirigeixi els seus homes, carregant endavant i repartint cops de sabre a tort i a dret. I, com que la cavalleria anglesa estava composta per uns genets més bèsties que les seves muntures, la feina de l’Stuart no podia ser més senzilla. Aquella matinada el van despertar a crits: “General, general! Els francesos ens ataquen!” L’Stuart no s’ho acabava de creure. ¿Un atac? ¿A través del congost? Es va posar les ulleres fosques i va muntar fent tentines, perquè, tot i ser primera hora, ja s’havia begut mig barrilet de ginebra, però va muntar, i darrere seu ho van fer els seus tres mil genets.

»Davant d’un atac de la cavalleria, els soldats d’infanteria tendeixen a defensar-se formant en quadre. Els batallons creen exactament això, una formació quadrada amb les baionetes apuntant enfora. Els cavalls acostumen a ser més llestos que els seus genets i, quan veuen aquesta falange atapeïda, amb tots aquells fusells amb la baioneta calada, frenen en sec. Però en l’estretor d’un congost és impossible adoptar cap formació. Només es pot marxar, endavant o endarrere. Per això no hi ha res que la infanteria temi més que un atac de la cavalleria en un pas escanyat. ¿I com definiríem “congost” sinó com “pas escanyat”?

»Quan van veure els sabres de l’Stuart, els cavalls bavejant com dimonis i tota aquella carn humana i animal carregant contra ells velocitat del llamp, els francesos es van ensorrar. La cavalleria anglesa els va passar per sobre com si fossin una catifa. I els asseguro que, per a desgràcia dels menjagranotes, no exagero: milers de potes equines els van esclafar i van seguir endavant, i van deixar tot el terra del congost convertit en una llarguíssima catifa blanca de Franzosen. Fins i tot des d’on jo era vaig poder sentir els crits. La resta dels francesos van deixar caure els fusells, van girar cua i van arrencar a córrer cap al riu.

»Abans he donat quatre raons de per què l’atac d’en Lluïset Gramont era una autèntica bogeria. Permetin-me que exposi la cinquena: si dirigiu un atac, no doneu als atacants cap opció de retirada. En Gramont hauria hagut de cremar els ponts després d’haver-los travessat la seva tropa; potser així, mancats d’alternativa, haurien lluitat, i potser, només potser, vençut. Però en Gramont no pensava en la victòria, sinó en el botí. No pensava a vèncer, sinó a excusar-se si el seu temerari intent de saqueig fracassava. L’or enlluerna més que tots els sols tropicals. Encara ara veig la cara d’en Lluïset Gramont: quan va advertir la desbandada va empal·lidir tant que fins i tot les seves celles gruixudes i negres semblaven amarades de calç. I en realitat aquí es va acabar la batalla de Dettingen. El que va seguir va ser una cacera i una hecatombe.

»Els francesos havien iniciat l’atac encara de nit, travessant els cinc ponts en ordre i en silenci. Però en tornant, quan fugien de la cavalleria anglesa, l’última cosa que podia esperar-se d’aquella horda aterrida era disciplina i contenció. I ara prego a tots els enginyers del món una llarga i entusiasta ovació per al bo d’en Zuvi. Perquè en una sola nit vaig haver d’idear, i construir, cinc ponts amb una diferència mínima entre càrrega i sobrecàrrega. En el trajecte d’anada s’havien sentit uns petits cruixits, una mica més del que és normal en uns ponts improvisats. Però quan els cinc pontets van ser abordats per milers de casaques blanques fugitius, el cruixit va esdevenir crepitació, després esclafit i finalment ensulsiada. Tots cinc ponts es van enfonsar quasi a la vegada, com aquells bessons tan units en vida que decideixen morir-se a la mateixa hora.

»El Main és un riu traïdor, sinuós i al mateix temps profund, molt profund, i de corrent torrencial. Fins i tot a l’estiu té unes aigües fredes, quasi gèlides. Recordo els homes xipollejant, els udols apagats per l’aigua que els entrava a la boca. Veies com els suraven les mànigues i les espatlleres blanques i, després d’un lapse mínim, desapareixien sota la superfície, com les volves de neu que la nevada i l’atzar dipositen sobre un riu i es fonen. N’hi havia molts que, desesperats, s’aferraven a les estructures dels ponts, que, estellats, topaven els uns contra els altres mentre el corrent se’ls emportava riu avall. En recordo molts enfilant-se com simis a aquests derelictes condemnats; feien pensar en aquests insectes minúsculs que viuen als troncs que posem a la foguera i que fugen de les flames sense cap esperança. Em sembla que se’n van ofegar uns cinc mil.[62] Quasi em feien pena. Però no gaire. Trenta anys enrere, molts d’aquests nàufrags havien calat foc a totes les viles i ciutats de Catalunya. Dettingen va alterar la dita: “Foc faràs, aigua trobaràs.”

»Jo, per descomptat, enmig d’aquell caos em vaig esfumar i vaig tornar cap a les posicions angleses i austríaques. Respecte a en Lluïset, pel que vaig saber es va morir dos anys més tard, a la batalla de Fontenoy.[63] Una bala de canó li va encertar ben bé el mig del llombrigo i el va partir per la meitat. M’imagino que, un instant abans de morir-se, veient-se el cos dividit en dues parts tan simètriques, aquelles seves celles espesses devien tornar-se tan blanques o més que a Dettingen. De totes maneres, el comandament anglès hauria hagut de degradar l’artiller que va disparar aquell canó. En Gramont era tan estúpidament ambiciós que la seva existència mateixa constituïa un avantatge per a qualsevol enemic de França.

Quan vaig haver acabat la meva dissertació sobre Dettingen, aquella taula semblava un cementiri. Tan sols un maçó, el més curt de la reunió, va gosar obrir la boca.

—Bé —va comentar—; almenys la gran memòria sempre recordarà l’esplèndida càrrega de l’Stuart.

—S’equivoca —vaig contradir-lo afablement—. Dies després el general Noailles, que era tot un senyor, va fer arribar una nota a en Jordi Cul de Patata agraint-li que s’hagués abstingut d’aniquilar els soldats indefensos que es van acumular a la vora del riu. La veritat va ser tota una altra: l’Stuart no els va atacar perquè no sabia ni on anava. Quan van haver sortit del congost, els francesos que fugien van trencar cap a l’esquerra, en direcció als ponts. Però l’Stuart estava massa encegat per aquelles ullerotes fosques que portava o anava massa borratxo per donar l’ordre de girar també. I en el fons no es mereix grans crítiques: les càrregues de cavalleria pesada són així, una allau desfermada, impetuosa i sense control, que s’esvalota, brama i prossegueix fins que les muntures s’esgoten.

I ja no va parlar ningú més. Els maçons semblaven més esbalaïts que no ultratjats. Durant un quart de segle els havien explicat que Dettingen era una de les glòries pàtries. I de cop i volta se’ls apareix un poca-solta sense dignitat ni vergonya, un bevedor de xerès a qui li falta mitja cara, que els explica, de la manera més descarnada i desagradable, que el seu rei era un imbècil de cul gros, que el seu exèrcit es va comportar com una rata acorralada, i que si rei i exèrcit es van salvar no va ser per cap mena de mèrit propi, sinó perquè un aristòcrata francès es va captenir com un lladregot vel·leïtós. Ah; i que l’Stuart, l’heroi de cavalleria, no passava de ser un borratxo que no hi veia més enllà del nas. Recordeu-vos-en: un sopar moral, que elevés els esperits! No s’ho van agafar gaire bé.

Vist en perspectiva, és evident que aquella vetllada va ser una trampa preparada per en Banks, en Joseph Banks. Era el seu estil. Quan va venir a buscar-me a la taverna jamaicana ja devia saber que els maçons havien elegit com a nou mestre de cerimònies un personatge més infame que la pedra que va matar Abel. Però la jugada li va sortir malament.

Els anglesos defensen un sentit de la responsabilitat individual més aviat excessiu, al meu entendre. En Banks hauria hagut de saber-ho. Com que ell havia orquestrat el sopar, els maçons van concloure que la culpa d’una nit tan escandalosa era seva. Uns hipòcrites de categoria: els importava menys saber la veritat que el fet que la veritat els ofengués. Així, cada vegada que en Banks assistia a una reunió maçònica rebia més garrotades que un porc despistat en una mesquita. M’odiava, evidentment. ¿Quina és la cosa pitjor que li pot passar a un rei destronat? Que, a sobre, l’acusin de ser el culpable d’haver perdut el tron.

Però deixem en Banks, en Joseph Banks, de moment.

* * *

Com es pot comprendre, la meva relació amb els maçons va quedar extingida aquella mateixa nit, cosa que en el fons tant se me’n fumia. Però un bon arribista sempre busca cercles influents en què prosperar. I al Londres dels anys seixanta aquella gent es reunia en les anomenades «tertúlies filosòfiques i literàries», uns actes que s’organitzaven en cases particulars d’individus que havien de satisfer dos requisits: molts diners i moltes ínfules.

Una d’aquestes tertúlies l’organitzava milady Glanstone, una quinquagenària viuda, apoltronada i adinerada que es va encapritxar de mi. (Vaig esforçar-me perquè fos així, és clar). Si exceptuàvem uns horripilants llavis empastifats amb arsènic, unes mamelles com albergínies i unes cuixes més gruixudes i peludes que les d’un porc senglar, la milady encara despertava cert afecte. Bé, en realitat no despertava gens d’afecte en absolut, però d’alguna cosa havia de viure en Zuvi Camesllargues. La bona dona em va instal·lar a la seva mansió de la mateixa manera que si hagués adoptat un tití orfe. A canvi, m’exhibia a les reunions de societat i em passava una assignació força generosa. De tant en tant, per tenir-la contenta, li fotia un parell de rebolcades.

I tu no t’escandalitzis tant! Benvolguda i horrorosa Waltraud meva, sembla mentida que siguis tan beata. A més a més, ¿què figura que havia de fer? ¿Negar-me a les seves exigències carnals? En aquest cas, ¿quant et penses que hauria durat el meu cap sota aquell sostre? Quina gràcia que em fas! Ai, quins temps més farisaics els nostres, en què abans s’acusa de vil i mesquí el necessitat que l’opulent!

La veritat és que vaig trobar gust al meu nou estat. I no és que la Glanstone fos precisament cap meravella. Tenia un perfil de marrà espantós —he vist pops al sol morts des de feia una setmana amb les carns menys fofes— i una tos absolutament insofrible.

La tos, la seva tos, aquella tos. La Glanstone tossia tot el dia i tota la nit sense parar. Al principi em van entrar ganes de ventar-li un parell de bufetades, per aviam si callava. Impossible. I allà qui manava era ella, o sigui que vaig haver-me d’acostumar a la seva tos, omnipresent, constant com el pèndol d’un rellotge de saló. Almenys la vaig convèncer perquè s’abstingués d’amenitzar les reunions amb els seus concerts. Imagineu-vos quin ridícul còsmic! Una nena fina de bona família es presenta amb l’arpa sota l’aixella, felicíssima de poder lluir-se davant d’una audiència tan selecta, i l’única cosa que se sent és la tos de la milady, que feia pensar en un cocodril regurgitant claus.

A banda d’això, tot anava bé. Puc ser un tertulià notable, fregant l’excel·lència, i si quatre cites cultes, dues anècdotes sobre bàrbars de selves i deserts i el relat d’alguna batalleta fan feliç la concurrència, ¿perquè estalviar-los-ho? El que no sabia m’ho inventava, i quedava tan tranquil. I total, la companyia solia estar formada per burgesos londinencs que la cosa més exòtica que havien vist en sa vida eren gossos de raça escocesa.

No era una mala vida. Gràcies a la Glanstone tenia una mica de diners i molt temps lliure, de manera que fins i tot vaig poder dedicar-me a crear una xarxa postal que s’estenia per tot Europa dedicada a satisfer les necessitats dels antics exiliats catalans, encara escampats per aquí i per allà. Un d’ells, en Salvador Llompart, va venir a parar a Londres gràcies als meus bons oficis.

En Llompart havia sigut oficial d’intendència durant el setge del catorze. Jo el recordava, però vagament. Ens vam cartejar. A Viena portava una existència molt dura. L’emperadriu havia retirat la pensió concedida pel seu pare als expatriats, o sigui que en Llompart es va quedar sense ingressos. L’exili sempre m’ha commogut, i això va fer que el convidés a instal·lar-se a Londres sota la meva protecció.

Al començament tot va anar bé. El fet de poder parlar català m’emocionava tant que havia de callar per plorar. Sempre he sigut molt ploraner, ja ho sabeu. Les emocions eren mútues i ens abraçàvem com un parell de marietes.

La part dolenta era que en Llompart em recordava el que érem: dos vells atrotinats sense futur que vivien de records periclitats. De la gran batalla feia més de mig segle. I era una batalla que vam perdre. Més encara: ens van destrossar, ens van enfonsar per sempre; el nostre món, el nostre passat i el nostre futur van ser aniquilats aquell 11 de setembre del 1714.

D’en Llompart conservava la imatge d’un jove enèrgic, de cabells homèricament arrissats, que es desvivia per proveir, alimentar i dotar de munició els homes dels baluards de Barcelona. ¿I en què s’havia convertit? En una ruïna física i mental, consumit per la derrota, la por, l’amargura i l’exili. La papada li penjava més que la d’un pelicà, i sense perruca se li veia el cap tan pelat com una bola de billar. Tenia unes mans ossudes i lentes. Per empassar-se l’escudella aixecava el plat fins al coll i en xarrupava el líquid amb una fressa infame, «gloc, gloc, gloc». Les taques morades que tenia escampades per la pell de la cara em causaven nàusees. Tot el seu cos em recordava el d’una ratapinyada dissecada moltes dècades enrere i oblidada en algun magatzem perdut. No m’ha faltat mai l’alè vital, i des del dia que em vaig convertir en un home madur el meu físic reflecteix vint anys menys, però la cosa que en el fons no suportava d’en Llompart era el que tenia de mirall. I era un rondineta. No li agradava la ciutat, ni el clima, ni la gent, ni l’idioma, ni el tarannà anglès, ni la cuina local, ni el teatre neoelisabetià. Es va tornar totalment dependent de la meva persona, com una paparra, i vaig haver d’aprendre a dosificar les seves visites. Deixem-ho córrer.

En definitiva: que, tot i no ser del tot feliç, almenys estava tan satisfet com un gripau escarxofat a la pedra més grossa de l’estany. Perquè si hi pensem bé, ¿què més podia demanar un bala perduda com jo, que amb setanta anys llargs no havia parat de viure a la ventura?

M’imagino que si no arriba a ser per en Banks, el fill de puta d’en Joseph Banks, hauria acabat els meus dies a Londres.

Uns quants mesos després de l’escàndol amb els maçons va tenir la gosadia d’aparèixer per casa meva; bé, la de milady. Jo no em fiava ni un pèl d’un paio com ell i va haver d’insistir tres vegades; fins que, per precaució i per assabentar-me de les seves intencions, li vaig concedir audiència al meu estudi privat. Doncs bé, el que tenia entre mans era la proposta més delirant que es pugui concebre: que m’embarqués amb un tal capità Cook, que en aquella època no era gens conegut, en un viatge d’exploració i descoberta per mig món.

D’entrada em vaig pensar que es tractava d’una broma i vaig riure de gust. Penseu en la fòbia que tinc a l’aigua. Però si per travessar el canal de la Mànega vaig haver d’emborratxar-me fins a perdre la consciència! I no us explico els meus anteriors viatges a Amèrica! I aquell sonat volia que m’embarqués en un viatge de quasi un lustre! Transoceànic! Austral! Circumval·lador! I tot això quan estava a punt de superar l’edat bíblica!

—La seva experiència del món ens és indispensable —em va replicar en Banks, aquell tros de cabró—. Pensi que pocs caps tenen tanta experiència de tracte amb salvatges. I, per sobre de tot, en Cook vol que la seva missió sigui diplomàtica; no vol obrir-se pas a canonades. Vostè és l’interlocutor idoni.

—Comprenc que no vulgui revelar-me la ruta —vaig dir—; però, tal com ho explica, dubto molt que el seu capità Cook, o com se digui, tingui la intenció d’internar-se per dominis exercits o reclamats per potències estrangeres. En conseqüència, es dirigirà al sud i després cap a l’oest. Ara digui’m: ¿què coi tenen a veure les meves experiències amb salvatges americans i africans amb els d’aquestes latituds remotes?

Va dubtar.

—M’imagino que el que uneix qualsevol ésser humà —va acabar responent.

—En aquest cas —vaig replicar— no els faig cap falta, i vostè serà tan útil com jo o més.

—Jo sóc botànic i naturalista, no enginyer militar. I després d’en Vauban no ha existit cap altre fortificador amb més talent que vostè. Per més pacífica que sigui l’expedició, és possible que topem amb reaccions hostils. Vostè seria capaç de construir fortaleses de sorra al desert! Necessitarem refugis provisionals, però útils, bases que permetin incursions de cara a collir mostres. Ha d’entendre el que això significa per a la ciència. Segons els meus càlculs, descobrirem entre mil i tres mil espècies noves.

Em vaig limitar a tornar a riure. Veient la meva resistència, va arribar fins a l’extrem de confessar-me alguns dels objectius del viatge.

Volien anotar el començament i el final del trànsit de Venus, que havia de tenir lloc l’any següent, des d’una latitud tropical. Per aconseguir-ho disposaven dels telescopis més perfectes que l’òptica havia creat. Si tot anava bé, seria possible calcular la distància exacta entre la Terra i Venus, i fins i tot la mida completa del sistema solar.

Si es pensava que aconseguiria seduir-me amb astronomies, anava molt equivocat. Vaig deixar anar un esbufec. Ell va continuar, una mica més seriós:

—Em fa l’efecte que no ho ha entès, monseigneur. Aquí hi ha qüestions en joc que van més enllà dels nostres interessos individuals. Tindrem l’honor de ser els primers servidors del Gran Arquitecte a trepitjar terres encara ignotes. Pel que fa a vostè, ningú de les illes Britàniques no ha assolit la suprema jerarquia dels Nou Punts! El necessitem. Vostè té el deure d’anar-hi, i jo tinc el de convence’l perquè s’embarqui.

—Pel que fa a mi —vaig replicar—, no veig quina diferència exacta hi pot haver entre ser el primer, el segon o el tercer ésser humà que trepitgi una platja. I ja que tant el commou, li cedeixo de bon grat l’honor de ser el primer a arribar a aquelles costes. —No vaig callar, sinó que vaig seguir—: Però home de Déu —vaig dir—, ¿que no s’adona que això no té gens d’importància, que en aquest món no hi ha res pendent de descobrir? Si aquelles costes estan habitades, no serem els primers a arribar-hi; i, si no ho estan, pregunti’s per què ningú ha manifestat fins ara ni el més petit interès per habitar unes terres insalubres i fangoses, infestades de febres, feres i serps verinoses, assotades per tifons cada dos per tres i amb mil taurons com a escut aquàtic.

El meu propi monòleg m’excitava. I és que els jovenets presumptuosos com en Banks podien fer-me sortir de polleguera.

—Descobreixi’s, perfeccioni’s vostè mateix! —vaig cridar—. L’univers no li demana res més; però és la tasca més dura en què pot embarcar-se un ésser humà. I, en canvi, el que pretén és anar a un altre hemisferi per enfilar en una agulla papallones i floretes, que conservarà en petits flascons plens de brandi. Cucs momificats en líquids, calcular els límits del sistema solar… ¿Vostè sap quins són els seus?

La meva resposta, en comptes de neguitejar-lo, va fer que canviés de to. Va formar una piràmide amb els dits a la base del nas, va arrufar les celles i va dir:

—Monseigneur, tots dos sabem que ens separen unes quantes diferències. Però la jerarquia té les seves servituds i vostè vindrà amb nosaltres. Vindrà.

Allò sonava a ultimàtum.

—Aviam, jove —vaig dir en un velat to d’amenaça—; si en la jerarquia espiritual jo sóc superior seu, vostè no pot donar-me ordres. I si no ho sóc, ¿per a què dimonis necessita que m’apunti a una bogeria com aquesta? A la meva edat!

—La seva edat no és cap obstacle, com ho demostra l’energia que desprèn, tant en públic com en privat.

Allò em va molestar; però era una acusació massa inconcreta per enfrontar-m’hi. ¿Devia voler fer-me xantatge sobre les meves festetes amb bagasses jamaicanes? Naturalment, quan em vaig mudar a casa de la milady no vaig deixar de freqüentar els antres de l’est de la ciutat. I, si n’hi arribaven veus, la Glanstone em travessaria els collons amb una agulla de fer mitja.

Però no; el pla d’en Banks era molt més pèrfid. Es va posar dret i va dir:

—La seva trajectòria vital és extraordinària, com posen de manifest les seves peripècies per uns quants continents. A les orelles m’han arribat, tot i tenir-les normalment tancades, notícies de la seva actuació a Amèrica en aquell llunyà 1715. Doncs bé, al govern de Sa Majestat no li agradaria saber que la seva terra acull l’antic responsable de l’extermini d’una colònia sencera dels seus súbdits; perquè, al capdavall, i ja que vostè hi era, ¿qui sinó va poder planificar, dirigir i conduir l’assalt als poblats anglesos de la Carolina? Pel que sabem, els salvatges americans no dominen gaire l’art de la poliorcètica.

—M’està extorsionant! Vostè no sap res dels indis yama, ni del que hi va passar!

—Però d’altres creuen que sí —va ser la seva tranquil·la resposta—, i no podrem mantenir-los callats sempre.

Vaig decidir tirar pel dret.

—Si m’aprecia, vagi-se’n —li vaig deixar anar—; i si em detesta, també. Però abans li diré una cosa. Sa Majestat té ben poc per reclamar-me! Si sóc aquí, i no a casa meva, és perquè la reina d’Anglaterra va trencar el pacte sagrat que la unia a la meva nació. El seu govern va deixar el meu a l’estacada. Fins a l’últim dia del setge a Barcelona els nostres guaites atalaiaven el mar per si apareixia la flota anglesa per complir els seus acords formals. Infeliços! Vam resistir fins a l’últim extrem; fins i tot ens vam menjar els uns als altres. ¿On era aquella flota fantasma? I ara vostè em ve a reclamar vells comptes, vellíssims comptes americans. Pel que sembla —vaig concloure—, els súbdits de Sa Majestat només recorden el que convé als seus interessos.

—Exacte —va ser la seva cínica resposta.

Fins aquí podíem arribar. El vaig engegar a dida. Tot el desplegament retòric d’en Banks no era res més que això, retòrica. Les influències de la milady em protegien més que bé. El problema va ser… Bé, siguem sincers: el problema sempre he sigut jo.

Com he esmentat una mica més amunt, el bo d’en Zuvi tenia un pacte amb un parell de meuques pitudes que vivien en una casa llardosa dels baixos fons. De què m’havia de conformar amb la Glanstone! El dijous m’hi arribava i els feia de tot, tots tres fets un cabdell. Doncs resulta que en aquelles dates em vaig adonar que m’havien encomanat una porqueria venèria. No en donaré els detalls, per pudícia, però el fet és que tenia les parts baixes més verdes que un bolet. Desesperat, vaig acudir a un metge de confiança.

No puc veure els metges. Es necessiten deu anys per aprendre a fortificar una ciutat, i deu minuts per amputar un home. Deu ser perquè he estat a masses campanyes, però aquesta és la imatge que tinc dels metges: uns individus amb xerrac, xops de sang i tallant cames i braços amb la sensibilitat d’un escorxador. Els homes ajaguts a la taula criden més que els porcs, però a ells tant se’ls en dóna.

El cirurgià que m’havien recomanat semblava una mica més humà i em va deslliurar d’una part de les meves desgràcies: l’única cosa que necessitava per curar-me era una dosi massiva d’extracte de fàrfara, administrat en cinquanta flascons petits que m’havia de prendre en deu dies. Quin descans! La fàrfara resolia la meitat del problema, el meu mal. Quedava l’altra meitat, i la més important: la Glanstone.

Des del moment que havia contret la malaltia fins que se m’havia manifestat podien haver passat cinc, sis o potser set dies segons el doctoret. Durant aquest lapse l’hi vaig endinyar unes quantes vegades a la milady, omplint-li tots els forats amb el meu vell i alegre esperma. Seguríssim que ella també estava contaminada.

Déu meu! O com diuen a Londres: My God! No l’hi podia explicar. Més enllà de les aparences, jo no era sinó un lacai de luxe. Depenia en tot d’ella i a ella l’hi devia tot: la posició, els ingressos, el sostre. I després de la meva topada amb en Banks, aquell científic fanàtic, hi havia una cosa que no podia esperar d’ell de cap manera: compassió.

¿Què podia fer? Em vaig veure perdut. Si l’extracte de fàrfara hagués cabut en un got, hauria emborratxat la milady i l’hi hauria administrat secretament durant alguna de les nostres expansions; però eren cinquanta dosis! Vaig arribar a pensar d’abordar-la durant la nit, mentre dormia, i fer-li empassar-se el líquid per entregues. No, impossible. Aquella tos malaltissa faria que ho vomités tot i que es despertés. Segur que li faria molta gràcia sorprendre’m al capçal del llit amb els flascons a la mà! La cosa més venial que podria pensar seria que volia emmetzinar-la.

L’alternativa era l’inevitable progrés de la malaltia. Un dia la milady es despertaria amb el cony verd i, per poc enteniment que tingués, tot apuntaria al bo d’en Zuvi.

El repudi. La ignomínia. La caiguda en desgràcia. En Banks fent anar els fils a les altes esferes. Ja me l’imaginava passejant amb els seus amiguets pels passadissos del Parlament: «Senyors tories, senyors whigs! Sota el nostre cel s’hostatja un criminal! Algú tan cruel, tan sàdic, que va assassinar centenars de dones i nens innocents!». Això és el que diria. El fet que els anglesos haguessin esclavitzat milers d’indis, o que els yama iniciessin les hostilitats en defensa pròpia, no tindria gens ni mica d’importància, és clar.

Si hi ha algun poble que s’assembli al català en la seva afició a les execucions públiques és l’anglès. Seria interessant constatar quin venedor ambulant d’ametlles garrapinyades fa més negoci entre penjat i penjat, si un de Barcelona o un de Londres.

Perquè vegeu que en el fons en Martí Zuviría té bon cor, diré que vaig fer cridar en Llompart. Sense mi, el pobre era com un mirall, que s’enfosqueix quan se’n va la llum. No podia deixar-lo sol.

—Salvador —li vaig dir—, ¿et ve de gust fer un viatge al voltant del món?

El molt burro va dir que sí.

* * *

Afortunadament, sóc d’aquells que es riuen de les pròpies desgràcies. Perquè el mateix dia de l’embarcament, la Glanstone va aparèixer pel port de Plymouth. D’alguna manera s’havia assabentat que me n’anava.

Jo ja era a bord, rematadament verd abans i tot de fer-nos a la mar per culpa de l’aversió que tinc a l’aigua. Em van avisar de la seva presència i em vaig negar a sortir. Segur que tenia l’entrecuix tan verd com la meva cara i venia a treure’m els ulls amb un estilet!

—Vinga, home —va insistir el malparit d’en Banks—; no li costa gens baixar un moment a acomiadar-se com un senyor.

—Vostè no coneix les dones —vaig dir—. Per més fidel que els siguis, sempre trobaran algun motiu per abandonar-te com a un gos.

—Però si lady Glanstone ha sigut per a vostè la generositat encarnada!

—Em referia a la reina d’Anglaterra.

Així li recordava la infausta conversa que m’havia portat a aquell vaixell horrorós, i el final del setge del 1714. Apa! Va fer el sord i vaig acabar havent de baixar envoltat de quatre mariners forçuts. En teoria era per protegir-me de les ires de la Glanstone; en realitat, per evitar que fugís d’un salt.

La veritat és que he estat en situacions molt més compromeses. I si voleu un consell, posats a dir mentides recorreu sempre a la bola més grossa que se us acudeixi. A la majoria dels mentiders no els enxampen per haver mentit malament, sinó per haver mentit poc.

Em vaig parar a quatre passes de la milady, no fos cas que ella o algun dels seus criats tragués un ganivet.

—Monseigneur! —va començar ella així que va veure’m—. Esteu malalt!

—Pel sentiment d’abandonar-vos, milady. La pell de la sang em muda de color quan sóc lluny de vós.

—Però… Però… Però… Hauríem sigut més feliços que mai!

—Senyora, només hi ha una cosa que superi el grau de fidelitat que us tinc —vaig dir, mentint descaradament—; i és el lleial servei al vostre rei. No puc donar-vos detalls de la meva importantíssima missió secreta; per això no us vaig avisar que me n’anava. —I vaig abaixar el cap com si ella fos el rei d’Anglaterra en persona.

Jo no estava gaire fi, però mantenia intactes els dots d’observació que havia adquirit a Bazoches. I durant aquella estona ja m’havia adonat d’una cosa molt estranya: que la Glanstone no tossia. Es va posar a plorar i a recitar amb una dicció d’actriu maldestra i afectada, amb la cara cap al cel i una mà al pit:

—Oh, oh, oh dissort! ¿Per què una bona nova sempre ha de ser compensada per una de dolenta? El que la fortuna dóna amb una mà, ens ho pren amb l’altra. M’abandoneu al mateix temps que la tos!

Aleshores em va explicar que dos dies enrere, just mentre jo feia l’equipatge d’amagat i tocava el dos per la porta de darrere de la casa, ella havia visitat un metge persa que s’havia instal·lat no feia gaire al nostre barri. Li havia consultat el seu perenne problema amb la tos. Doncs bé, ¿sabeu quina cura li va receptar?

Ni més ni menys que cent flascons petits d’extracte de fàrfara! O sigui, que la tos no sé si se la va curar del tot, però la venèria segur que sí, perquè a mi em va anar la mar de bé i ella tenia recepta doble.

Va anar de poc que no em desmaio. No hauria fet cap falta que m’embarqués. Però després del meu discurset sobre la «vital missió secreta», i flanquejat pels quatre mariners, era impossible fer marxa enrere.

* * *

El viatge en si mateix m’estimo més estalviar-me’l. Quan em mori segur que no aniré a un lloc pitjor que aquella nau, l’Endeavour dels collons. Endeavour! Esforç! Jo sí que em vaig haver d’esforçar per no treure els budells, el fetge, el cor i els pulmons. A coberta, tot el que es distingia era la infinita extensió blava que ens havia engolit. A la cabina, les quatre parets minúscules que compartia amb en Llompart. M’hi passava la major part del temps, estiregassat al jaç.

El primer dia, per animar-me, el porc d’en Banks em va donar uns copets a l’esquena i vam parlar d’assumptes generals. Bé, de fet només va parlar ell, perquè jo no parava d’escopir filets de bava a la gibrelleta mentre pensava que em moriria d’un moment a l’altre.

—El capità és optimista —va dir en un cert moment—. Segons els seus càlculs, només es morirà la meitat de la tripulació.

Fabulós! No se m’hauria acudit mai un pla més agradable per invertir-hi els següents anys de la meva vida. D’altra banda, un viatge marítim és una cosa que no pot ser més insípida d’explicar, perquè no passa mai res. O més ben dit, el que passa és que no passa res. Si exceptuem que al cap d’Hornos una onada gegantina va escombrar cinc mariners, i que al cap d’uns quants dies un altre es va tornar boig i es va tirar per la borda. Els taurons seguien la quilla perquè feien servir el vaixell de rebost i se’n cruspien les deixalles, i el pobre desgraciat el van despatxar en un tres i no res.

Sota coberta, en Llompart i jo discutíem per la possessió de la gibrelleta. Ens insultàvem, i vam estar a punt de barallar-nos com criatures. El capità Cook, que va resultar ser un home d’allò més pacient i bondadós, ens tractava exactament com a tals, com a criatures malcriades, i de tant en tant posava ordre amb una barreja d’advertiments i d’agitacions del dit índex. I això no era tot.

El que ara explicaré costa de creure, ho reconec, però us juro que és veritat. El cuiner es dedicava a preparar uns ranxos repulsius, integrats bàsicament per puré de malta i, sobretot, col agra. Un horror. Doncs bé, una cosa insòlita era que en Cook havia ordenat, i de manera imperativa, que des de l’últim grumet fins al capità mateix, és a dir ell en persona, tothom s’empassés aquelles potingues nauseabundes. Vigilava molt de prop que es fes així, i els qui no llepaven el fons de l’escudella eren flagel·lats immediatament.

Malta triturada! Col podrida! I jo que estava acostumat a les delícies del xef francès de la milady! En Cook al·legava que era una dieta dissenyada per mantenir sana la tripulació. A mi em semblava exactament el contrari: que ens volien matar a tots. Em passava el dia plorant.

Al principi en Llompart i jo menjàvem amb els oficials, amb en Cook de cap de taula. No va trigar a adonar-se del que érem: un parell de vells rondinaires, malalts i fora de lloc que no mereixien un honor tan alt. En realitat, va ser un alleujament mutu que en Banks s’empesqués una excusa per dispensar-nos d’assistir-hi. ¿Com se suposava que m’havia de menjar aquella porqueria si estava tot el dia marejat com una sopa? Jo no era un vulgar rufià reclutat als baixos fons, i hauria sigut molt lleig assotar un vell; de manera que, en el meu cas, en Cook es va estimar més fer els ulls grossos. Però em va instar a prendre sucs de fruites. Vaig obeir, més que res perquè el meu estómac descompost no podia empassar-se cap altra cosa.[64]

Quan per fi vam arribar a Tahití em van haver de baixar de l’Endeavour amb una bena als ulls. Ja no suportava ni un dia més la visió d’aquella massa d’aigua anomenada oceà Pacífic, que ja em direu com pot dir-se així amb la mala llet que té i la quantitat de gent que s’ha empassat.

Tahití. Al principi estava boig d’alegria per haver tocat terra. Dos dies després ja volia assassinar en Banks, aquell cretí d’en Joseph Banks.

Salvatges hostils! Forts bastits a corre-cuita, dissenyats per resistir atacs d’hordes de cafres, armats amb porres clavetejades i llances més llargues que les d’una falange grega! Penseu-hi: la meva era una presència in-dis-pen-sa-ble! Doncs bé, ¿sabeu què hi vam trobar, a Tahití? Una Arcàdia feliç, habitada per un subgènere de republicans extremistes vestits amb fulles de cocoter i amb un rei que només es diferenciava dels súbdits en el fet que era un autèntic toixonet. Crec que, si no arriba a ser perquè unes quantes sorpresetes agradables van desviar la meva atenció, hauria apunyalat en Banks.



Tahití semblava un manicomi on hi haguessin tancat totes les nimfòmanes del planeta. Les indígenes eren unes messalines morenes que ens ballaven la dansa del ventre amb garlandes al coll com a tot vestit. Retorçaven les mans, dient: «Vine, vine, rei, deixa estar la col agra i menja-te’m la figa». I quins somriures! Si totes les dones somriguessin igual, la Glanstone i tot semblaria guapa. No sé si era per la dieta de llet de coco, verdura i marisc, però us asseguro que, amb somriure o sense, les tahitianes tenien un cos de somni.

Al començament, com és natural, els mariners van sospitar que no fos un parany. I era lògic: ¿qui podria creure que al món hi ha una illa-bordell on totes les dones són una bellesa i a sobre no cobren? Es van contenir fins que el bo d’en Zuvi va arreplegar una negrota i se la va emportar darrere d’unes mates. Tot seguit va venir en Llompart, que en algunes coses era un romancer rondinaire, però en d’altres no tant. I bé, si les tahitianes es follaven fins i tot un parell de mòmies seques, ¿què se suposava que havia de fer la resta de la tripulació?

Tots no. L’obtús d’en Banks i els seus col·legues científics es van estimar més recórrer el país clavant agulles a papallones, cargols, escarbats i qualsevol cuca que volés, caminés o s’arrossegués. Per favor! Realment, hi ha culs que han nascut per rebre coces. El capità va ser l’únic que no va fer ni una cosa ni l’altra.

El fet que per a mi tot aquest viatge no fos res més que un suplici inacabable, amb l’excepció de l’oasi que va representar Tahití, no implica que la meva opinió sobre en Cook es veiés distorsionada. Era fill d’un agricultor humil, cosa que feia que no tingués ínfules de cap mena. Costa molt trobar un home que sobresurti en un sol aspecte virtuós de la vida. I en Cook ho feia en tres: capità just, mariner superior i diplomàtic excel·lent.

Per més amigables que fossin els natius, sense la mà esquerra d’en Cook tot allò hauria pogut acabar en desastre. Va saber tractar amb un tacte exquisit el rei toixonet que tenien. Em sembla que es deia Tarroà, o Turroan, o Torró Oliós, una cosa així. I no era gens fàcil. Si a Venus hi viu gent, segur que seran més semblants a nosaltres que els tahitians. En una societat que desconeix la propietat privada, el robatori no té cap sentit delictiu; però expliqueu això a un mariner a qui li desapareix la navalla, la pipa o qualsevol d’aquestes bagatel·les per les quals la gent de mar sent tant d’afecte.



Figura 8. James Cook

En Cook va saber entendre-ho i va mitigar les tibantors. Va tenir el seny de manar que les armes de foc no baixessin del vaixell. Va ser indulgent en extrem pel que fa a les relacions entre anglesos i tahitianes. Castigava els excessos dels seus, mai els dels indígenes. I, si se’m permet parlar, diré que va fer ben fet, per més desagradables que resultin les fuetades. Siguem justos: ¿quin dret tenia un mariner de queixar-se perquè li havien robat una sivella quan s’estava picant la dona del lladre?

Com us deia, en Cook va dedicar a en Torró Oliós una consideració més pròpia del tsar de Rússia, encara que l’home no fos res més que una bola de greix despullada els dominis de la qual no anaven més enllà de quatre cocoters. I el dia, el gran dia del trànsit de Venus, en Cook li va ensenyar els nostres telescopis. Penseu que havíem anat fins allà per observar aquell esdeveniment astronòmic, cosa que, almenys en teoria, permetria calcular el diàmetre del sistema solar. Havíem establert un petit observatori astronòmic en un serrat. Els membres de la colla d’en Banks estaven tan ansiosos que es pixaven de satisfacció als pantalons; i, més que cap altre, un tal Charles Green, l’astrònom. El rei dels tahitians va comprendre que li estaven fent un honor. Més o menys. Per ser sincers: a en Torró Oliós, els telescopis i el trànsit de Venus li interessaven tant com la virginitat de les seves dones, o a mi la col agra.

I va arribar el moment històric. Per ser més pedants encara, diguem-ne «històric moment» del trànsit de Venus. Fixeu-vos fins a quin punt li importava a la tripulació, que la majoria eren a les platges, als boscos i a les cabanyes follant com conills. En Green es va fer càrrec d’un telescopi i en Cook en persona de l’altre.



Per fi va aparèixer el que amb tant d’afany havíem vingut a buscar. ¿I què era? Doncs una misèria de llumeta verda que travessava l’horitzó. Ara es tractava de calcular el temps exacte que transcorria entre l’aparició i la posta. Mentre l’experiment va durar, tant en Green com en Cook es van queixar d’un halo que enfosquia els telescopis. Quan van haver acabat, van confrontar els càlculs respectius; i, entre l’un i l’altre, hi havia una diferència de… quaranta-dos segons! Jo no era un expert, però fins i tot per a mi era clar el que allò significava. En termes trigonomètrics, quaranta-dos segons de discrepància impliquen uns resultats tan exactes com els que es puguin obtenir amidant un mapamundi amb els dits grossos.

Era per morir-se de riure. Havíem travessat mig món per veure el trànsit de Venus; i, quan hi arribem i disposem els telescopis, apareix un nuvolet negre i tot se’n va en orris.[65]

La mida del sistema solar! Per l’amor de Déu; però si en Banks i la seva trepa eren tan figaflors que no arribarien a saber mai ni la mida de la seva pròpia titola! I per a això m’havien arrencat dels braços del meu sofà, de la milady i de les meuques jamaicanes de Londres!



L’únic consol que tenia era que ja ens en podíem anar. Adéu, Tahití! Ben mirat no ens ho havíem passat tan malament, els científics amb el seu Venus i jo amb dotzenes de Venus femella. Però com a casa enlloc; jo ho veia així. En aparença un final feliç, ¿oi? Doncs no senyor!

Vam pujar a l’Endeavour i en Cook va descloure un sobre lacrat: instruccions secretes de l’Almirallat. ¿I què hi posava? Doncs que havíem de seguir de dret cap a l’est! ¿Fins on? Un tros de no res, només un parell de milers de milles.

Em sembla que no em vaig morir perquè estava massa marejat.

* * *

M’havia endut la màscara, per descomptat, i dues més de recanvi. En tot aquell temps el salobre ja les havia descolorit i rovellat totes tres. Tant se me’n donava; ja tant se me’n donava tot. Em passava el dia a la cabina, estirat de panxa enlaire i atuït per la meva fòbia a l’aigua. Durant un dels meus desmais agònics, en Llompart, que s’avorria, va tenir l’acudit de repintar-me les màscares de vuit colors cada una! Si m’haguessin quedat forces l’hauria mort.

Al cap d’uns quants dies en Cook va reunir els oficials. Va ser tan precís com va poder sobre la següent missió de l’Endeavour.

Tot el que el món sabia de les terres on ens dirigíem era nebulós, fugaç… i esfereïdor. La primera i única arribada datava de més de cent vint anys enrere, quan un holandès que es deia Tasman hi va recalar. ¿Què collons se li havia perdut pel Pacífic sud? Que el relat d’en Tasman fos breu no el feia millor, sinó més esgarrifós. Vegeu sinó.

En Tasman va arribar en un país de costes verdes i muntanyes emboirades que va batejar amb el nom de Zelàndia Nova. A les platges van aparèixer uns salvatges negroides, forçuts, tatuats des de les celles fins als genolls, que el van saludar alegrement fent sonar unes trompetes de fusta. En Tasman va respondre amb les seves i, en una mostra de bona voluntat, va enviar una avançada en un bot amb presents. Just després de trepitjar la platja, els zelandesos es van menjar vius els del bot. Final de la història. ¿Oi que és un relat breu?

—D’això s’infereix —va dir en Cook en una rara mostra d’humor, perquè era molt flemàtic— que la primera importació de Zelàndia Nova va ser carn holandesa.

L’única cosa bona que vaig fer mentre navegàvem cap a Zelàndia Nova va ser aprendre idiomes. En Cook havia embarcat un natiu voluntari de Tahití, un noi molt eixerit. L’esperança del capità era que servís d’intèrpret, amb la confiança que, tot i les immenses distàncies aquàtiques, tahitians i zelandesos parlessen una llengua semblant.

El pobre nano estava una mica descol·locat. Per decència, en Cook havia ordenat que el vestissin amb camisa i pantalons. Tota una vida amb tapaculs i ara li exigien que es cobrís. I aquí un apunt sobre els salvatges: la seva salutació al món és el seu cos despullat; per a ells, els únics que es vesteixen són els qui tenen alguna cosa per amagar, és a dir, els malalts de pústules. Per associació, quan els obliguen a vestir-se emmalalteixen.

El noi estava tan sol a l’Endeavour com jo al món, tancat en una closca i sense poder parlar amb ningú. Per animar-lo li vaig demanar que m’ensenyés tahitià. Igualment no tenia res més per fer; i, si algú és capaç d’entendre l’enyorament dels seus i dels seus idiomes, algú és un expatriat català. Li vaig donar conversa i, seguint el mètode de Bazoches, vaig aprendre molt de pressa els rudiments de la seva llengua. I la veritat és que, contra totes les previsions, en Cook la va encertar. Com ben aviat vam poder comprovar, i per més sorprenent que fos, tot i les immenses distàncies aquàtiques esmentades, tahitians i zelandesos parlaven un idioma comú, amb tan poques diferències com n’hi pugui haver entre el català de Barcelona i el de València.

Els primers contactes amb els natius van confirmar les nostres pitjors temences. Per als salvatges, les armes de foc són una cosa tan incomprensible com temible. A la primera detonació d’un fusell fugen amb la cua entre les cames. Amb una excepció: els maoris, que és així com es deien en realitat els habitants de Zelàndia Nova. De fet, per al comú dels homes primitius un artefacte tan majestuós com l’Endeavour hauria de ser motiu de cautela, o fins i tot d’esglai. Doncs bé, els maoris consideraven el vaixell com una mena de rebost flotant de carn. No he vist mai res semblant. S’acostaven amb les seves canoes, amb cinquanta o seixanta guerrers a cada una, celebrant per endavant el festí que farien amb les nostres cuixetes rostides. Quan sentien els trets ni tan sols s’ajupien. No donaven mitja volta fins que algú dels seus queia a l’aigua, ferit o mort.



Podria pensar-se que el ventall de curiositats científiques d’en Banks, i la seva pretesa amplitud de mires enciclopèdica, humanística i racionalíssima, l’impel·lirien a dialogar amb tot el gènere humà, a bastir ponts amb els salvatges més remots, inclosos els maoris. En canvi, podria pensar-se que el meu àmbit tècnic, tan restringit, m’impediria comunicar-me amb d’altres. Doncs bé, a la pràctica va ser exactament al revés. Com que en Banks (com en Voltaire, el cretí d’en Voltaire!) considerava que ell encarnava el coneixement, ¿què podien oferir-li uns salvatges mig despullats?

Crec que va ser en un riu, que en Cook va batejar amb el nom de Tàmesi, on vam poder veure de prop l’arquitectura militar maori. Ens vam dirigir a una península que dominava un gran recolze fluvial. Al capdamunt hi havia un poblat abandonat. I quines ruïnes més admirables! Ni el millor enginyer del món hauria pogut triar un emplaçament defensiu tan òptim. Palissades, fossats en rampa, línies d’estaques en profunditat. En aquell moment vaig començar a canviar d’opinió sobre els zelandesos, o maoris.

Vaig pensar entre mi que en Vauban n’hauria estat orgullós. Estaven aïllats del món i, tot i això, que lluny que havien arribat! El geni d’en Vauban no era sinó el punt més alt d’una evolució fortificadora que va començar al segle XIV. S’havia nodrit d’il·lustres antecedents italians i holandesos. I una colla de bàrbars analfabets havien edificat aquell complex sistema ells solets i sense l’ajuda de ningú. Vaig dir-me a mi mateix: «Aquesta gent no pot ser tan salvatge com sembla».

En altres punts de la costa, els maoris van ser més acollidors. Gràcies al nostre intèrpret es van avenir a intercanviar presents. I quan van arribar a la conclusió que vius els seríem més profitosos que en unes graelles, es van portar com uns amfitrions de primera.



Un dia vam desembarcar en un golf on els maoris ens van obrir les portes del seu poblat fortificat, que era a només mitja milla de la costa. Per a mi tenia un interès especial que em detallessin les seves tècniques; i a favor que se sinceressin amb mi s’hi conjugaven tres aspectes.

En primer lloc podia entendre-m’hi gràcies a les lliçons de tahitià. Segon, els maoris respectaven superlativament els vells. I en tercer lloc, la màscara que em cobria la meitat esquerra de la cara els esbalaïa; sobretot si tenim en compte les ridícules coloraines amb què en Llompart l’havia empastifat, que als maoris els recordaven les seves pintures de guerra, cosa que augmentava la seva devoció per mi. Encara hi havia un altre factor, aquest universal: a qualsevol grup li agrada que s’interessin per ells; que un desconegut amable els permeti exhibir els seus mèrits, mostrar-se al món. Que profundament que habita en l’ésser humà el plaer de ser observat!

Els seus recintes emmurallats els anomenaven pah. Mentre jo davallava a les trinxeres, prenent-ne mides, o calculava l’alçada, l’angle i la disposició de les estacades, el beneit d’en Banks i els seus científics es van estimar més fer una volta per allà a la vora i anar a la seva, és a dir buscant tortugues sense closca i borinots de vuit potes.

En aquell pah hi vaig passar unes quantes hores d’allò més instructives. Quan estava a punt de suspendre les meves observacions per culpa de la gana, va aparèixer el tarat d’en Banks. Se’l veia orgullosíssim, perquè portava una espècie nova, un ocell que no volava, una pilota grisa amb el bec llarg i fi i les potes curtes i que feia piu piu. Un ocell que no volava! I després diuen que la naturalesa és sàvia.[66]

Els maoris es van abalançar sobre en Banks amb la sana intenció de coure l’ocellot en una olla, cosa que ell els va impedir summament indignat:

—Ha d’arribar viu a Anglaterra!

—Quina bestiesa —vaig dir jo, que no havia esmorzat i estava totalment d’acord amb els maoris—. Si no vola, ¿quina merda d’ocell figura que és?

—Monseigneur! —em va increpar—. A vegades dubto que estigui parlant amb un Nou Punts.

—Dubti el que vulgui, però aquesta gent fa molt més que nosaltres que viu en aquest coi d’illa. I si els agrada el piu piu que fa, és que deu ser tendre.

—És un espècimen molt delicat i molt valuós. No vola, no neda, com indica el seu plomatge, i es mou amb extrema dificultat a causa de com té de curtes les extremitats.

—Doncs raó de més perquè formi part del nostre dinar —va ser la meva resposta—. Diuen que hi havia una oca que se sentia orgullosa de ser-ho. Deia entre si: «Puc volar, puc córrer, puc nedar. Cap altre animal és tan complet com jo!». Fins que un dia va veure volar una àguila, nedar un dofí i córrer una daina. L’oca no fa res bé, i per això és just que li atraquin el fetge de brandi i en facin paté, que és l’única cosa per a què serveix. I el seu ocellot no és que faci o no faci res bé; és que no fa res. Doncs a la cassola! Vull dinar. —I recorrent als meus rudiments de maori, vaig dir el veu alta—: Aquest blanquet us ofereix el seu ocellet en honor vostre perquè us el mengeu!

De cop un maori, una muntanya de carn que hauria assassinat el campió anglès de boxa d’una plantofada, l’hi va arrencar de les mans. En Banks, òbviament, no s’hi va resistir. I sort en va tenir, perquè la meva frase podia interpretar-se de moltes maneres.

És difícil imaginar-se una polèmica més estúpida de tenir a les antípodes del món. Però si sou llestos segur que heu endevinat que estàvem dirimint un conflicte personal molt més profund.

En Banks es va tornar lívid per l’ofensa i em va confessar:

—Segurament ara és un moment tan bo com qualsevol altre per dir-li el que penso de vostè. —Va fer una pausa i va continuar—: Des del primer instant en què el vaig veure vaig saber com era realment: un farsant de primer ordre, instintivament primari, egoista, lladre, aprofitat, proxeneta, covard i traïdor.

—Ho ha encertat de ple! —vaig aplaudir irònicament—. Doncs sàpiga que des del meu punt de vista vostè és pitjor que una oca: es pensa que ho sap tot i no és res més que un ignorant amb ínfules. Amb unes quantes plomes i el nas una mica més llarg seria idèntic a aquest seu canari austral! ¿Ens acompanyarà al dinar, o s’estima més seguir amb la col agra?

—No, gràcies —va respondre en to gèlid—. Per mi pot quedar-se amb els seus nous amiguets.

Aquest era el problema que tenia en Banks: confonia les branques amb el tronc. Per la seva inclinació, o potser se n’hauria de dir la seva «desviació», li estava negada la mateixa saviesa que afirmava que buscava. Ajupia tant l’esquena per percebre l’àtom, que era cec a la grandiositat de l’univers. ¿I què era la cosa més enlluernadora de Zelàndia Nova? ¿Les seves bestioles aquàtiques o voladores? No: la seva humanitat.

Aquell mateix matí en Banks i jo havíem tingut una breu topada, pròleg de la que va desencadenar aquell ocell babau. Jo m’havia admirat de les construccions defensives dels maoris, i en Banks havia dit amb un sospir:

—Quina humanitat més deplorable, trista i degenerada. La seva vida es redueix a odiar el veí i a fortificar els seus pobles bruts i de mala mort.

—¿Es refereix als maoris? —vaig voler saber—. ¿O és una reflexió sobre els regnes d’Europa? Li recordo que m’he guanyat la vida bastint muralles molt més cruels, i defensant-les o assaltant-les al servei d’exèrcits infinitament més destructius.

Teníem públic al davant i se’n va anar, ofès pel que va interpretar com un acte d’escarni.

Reduir els pah a una suma de palissades seria com dir que en Vauban es limitava a amuntegar piles de pedrots. Les nostres muralles, igual que les dels maoris, eren reflex i embolcall d’un món de conflictes, odis i misèries, sí, però també de clarividència i sensibilitat humana. Si erigien aquelles fortificacions era perquè apreciaven el que contenien, i estaven disposats a tot per preservar-ho. ¿I no és aquesta l’única finalitat legítima de tota muralla? Que no es tractava d’uns monstres sords i arcaics ho demostrava el fet mateix que ens n’haguessin obert les portes. ¿Com podia jutjar-los amb la prepotència d’en Banks?

I enraonant amb els maoris vaig poder fins i tot solucionar un enigma històric. Com que vivien en un estat de guerra perpetu, totes les seves relacions de grup estaven mediatitzades pels protocols bèl·lics. Un segle enrere en Tasman n’havia sigut víctima, per la qual cosa s’hauria de disminuir la responsabilitat local en l’incident.

Les trompetes maoris no constituïen un senyal de benvinguda, sinó un avís: «No lluiteu contra nosaltres». Si el bot d’en Tasman s’hagués acostat enmig d’un silenci respectuós i els seus ocupants amb el cap acotat, és possible que l’Endeavour d’en Cook hagués recalat en una província holandesa. Però replicant des del vaixell amb les seves pròpies trompetes, en Tasman els estava dient que acceptava el combat. El que va passar a continuació va ser tan tràgic com inevitable.

Però abans que la meva benvolguda i horrorosa Waltraud comenci a celebrar les virtuts del «bon salvatge», permeteu-me que retrati també els aspectes menys idíl·lics dels zelandesos. Una cosa és entendre una humanitat i una altra de molt diferent és integrar-la en els nostres afectes. Perquè els maoris eren una trepa perillosa. Arrencaven el cap dels enemics amb la mateixa facilitat que si fos ceba dolça i se’n menjaven el cervell ben de gust. Ni tan sols feia falta combatre-hi, per teme’ls. La seva dansa guerrera era de les coses més esfereïdores que he presenciat mai. Unes cares brutals, fosques, grans com safates de palau, tatuades amb espirals negres i línies tigrades. Abans de la batalla exhibien els seus regiments agrupats, cridant a l’uníson cançons de batalla, brandant els seus bastons de combat. Els ulls desmesuradament oberts, traient una llengua més llarga que la d’una vaca. N’hi havia per posar-se a nedar i no parar fins a veure la costa d’Europa. Resumint: la companyia més delicada que pogués acompanyar-nos a l’òpera.

Quan encara no feia ni mitja hora que en Banks se n’havia anat, un pressentiment va començar a bategar-me al pit. Era a l’interior d’un fossat profund que envoltava el poblat, prenent-ne mides, i de cop vaig sentir:

—Ah, Martí, ets aquí.

Vaig aixecar el cap; al caire del fossat s’alçava la figura d’un somrient Llompart.

—Les maoris no són tan simpàtiques com les tahitianes —va dir—; de totes maneres, n’he trobat un parell que es volen obrir de cames. ¿Véns?

Però jo ja era presa del meu temor sobrevingut. ¿Heu tingut mai premonicions? Em refereixo a aquell anunci d’un futur immediat que ens assalta per sorpresa. En el meu cas va ser tan rotund, tan imperiós, que quasi vaig notar que algú m’empenyia per la cintura.

Les persones de seny afirmen que auguri és sinònim de superstició, cosa que demostra que com a tals no valen res. S’equivoquen. En el fons no hi ha res més racional que els presagis. Jo sempre he cregut que la nostra ment pensa per si mateixa, que vetlla per nosaltres en tot moment, rumiant en secret, fins que dilucida misteris. Un pressentiment no és res més que aquell moment en què el nostre esperit, per fi, lliga una sèrie de fets en aparença fútils però que, ajuntats, ho signifiquen tot. I, Déu meu, de sobte ho vaig entendre tot: el motiu real de la meva presència a Zelàndia Nova, en aquella trinxera maori; la raó última del meu viatge, d’aquella inacabable i absurdíssima passejada pels horitzons australs.

Vaig mirar en Llompart i tot el que vaig dir va ser:

—Salvador, tornem al barco.

En Llompart em coneixia prou per no fer preguntes. Vaig sortir del fossat i vam tirar cap a la platja. En Llompart es va adonar que jo no parlava i que caminava cada vegada més i més de pressa. Enretirava la vegetació que se’ns interposava amb violència creixent. Al final no vaig poder evitar posar-me a córrer.

No vam parar fins a arribar a la costa. I, en efecte, havia passat una cosa dolenta, molt dolenta. La pitjor cosa que podia passar: l’Endeavour se n’havia anat.

Encara es distingia, enfonsant-se a l’horitzó. Vam començar a córrer per la platja, esgargamellant-nos i agitant els barrets al vent. Era inútil i ho sabíem, però ¿què més podíem fer? En el fons va ser una sort que no ens veiés ningú: devíem semblar un parell de gallines fugint de l’olla.

Per a mi l’arrel de l’assumpte era clar: en Banks. Per fi ho havia aconseguit.

Mirant enrere era evident que ni en Cook ni l’Endeavour no ens necessitaven per a res. Recordeu que en Banks es va veure sobrepassat per la meva presència a la seva lògia de talossos, per la meva descaradura a la vetllada en què vaig relatar la batalla de Dettingen, humiliant-lo com a amfitrió. La seva rancúnia sempre va ser més profunda i perillosa del que jo m’havia imaginat mai. Mentre corria per la platja em va venir al cap la nostra última conversa: «Doncs molt bé, monseigneur Zuviría, quedi’s amb els seus amics». En tot cas, devia convèncer en Cook perquè llevés àncores i em deixés a Zelàndia Nova. ¿Com ho va fer? Mentint descaradament. Els maoris van ser els seus involuntaris aliats; els maoris, o la seva fama. Sent com eren una nació guerrera, no devia costar-li gaire persuadir en Cook que ens havien atacat per sorpresa o alguna cosa per l’estil, i que el bo d’en Zuvi i en Llompart estaven sent devorats per aquella tribu de simpàtics antropòfags australs. Podia imaginar-me perfectament en Banks, fingint pànic, corrent suat escales amunt al crit de «Anem’s-en, capità, anem’s-en! Llevi àncores, que els zelandians ens vénen a buscar! Toquem el dos o se’ns menjaran per postres!». I, com a bon capità que era, en Cook devia actuar com en Banks sabia que faria: sacrificant una part per salvar el tot.

Banks, Joseph Banks. Enrolant-me, el que havia buscat des del primer moment era desembarassar-se d’aquell Nou Punts tan molest; això, i res més. Un intrús que li vetava el camí a la cúspide de la bona societat. Desaparegut el bo d’en Zuvi en una platja de les antípodes, tornaria a Anglaterra com el primer científic i el primer maçó, aquesta vegada sense discussió. I ¿sabeu la pitjor cosa de totes, la cosa més tràgica i més còmica alhora de la meva horrible situació? Que per evitar aquest crim execrable en Banks només hauria hagut de demanar-me que m’apartés del seu camí, i naturalment ho hauria fet, perquè a mi les seves jerarquies i tertúlies barates, les seves elits ronyoses i verinoses, definitivament m’importaven un rave. Però el ressentiment humà és així: cec, sord i mut, perquè en Banks no va voler veure que jo no ambicionava res, no va voler sentir el meu menyspreu, que va confondre amb ambició, i no se li va acudir explicar-me els seus neguits, que hauríem resolt a l’acte i de manera amistosa, o si més no pacífica.

L’Endeavour seguia un rumb paral·lel a la costa. En Llompart i jo vam córrer una mica més fins que unes roques gegantines ens van barrar el pas. De totes maneres ja no ens quedava alè, i a més a més era inútil. En Llompart esbufegava, desesperat. Se n’havien anat. I no tornarien.

—¿I ara què? —demanava—. ¿I ara què?

Va caure de genolls a la vora de l’aigua. Quan una onada arribava fins a ell hi picava amb els punys. El pobre plorava a llàgrima viva.

—¿Per què? ¿Per què ens han abandonat? ¿Quin mal els hem fet?

Jo em sentia culpable. Al capdavall, si no arriba a ser per mi ell no s’hauria embarcat. No vaig saber què dir-li. Vaig veure que començava a tenir convulsions.

—Salvador! —vaig cridar.

S’havia desplomat. Vaig haver de treure’l de l’aigua. Vaig passar-li la mà per la nuca. S’estava morint.

—Martí —va dir—, ¿per què hem viscut? ¿Per morir en una platja bàrbara?

Jo no podia contenir els sanglots. En Llompart va mirar al voltant com si percebés alguna cosa.

—¿Ho sents? —Va espeternegar de cames—. Ataquen! Ja són aquí!

Vaig comprendre el seu deliri. El mar estava esvalotat i les onades trencaven contra les roques amb un fragor de canonades. Em va engrapar la camisa per la pitrera amb la força dels agònics, que pot ser sobrehumana.

—Martí! —va exclamar—. Treu els nois de Santa Clara! Treu-los! Tot just són unes criatures, i els cau a sobre tot l’exèrcit francès.

En el seu darrer moment en Llompart tornava a aquella nit del 10 a l’11 de setembre del 1714, quan les Dues Corones van iniciar l’assalt final amb una aberrant descàrrega d’artilleria. Segons vaig saber més tard, la terra va tremolar fins a una distància de vint quilòmetres.

L’atac va començar pel baluard de Santa Clara, on teníem un batalló farcit de gent jove. Van resistir perquè la ciutat tingués temps de despertar-se i acudir als panys de muralla que quedaven. Sabien que es moririen, i tot i això no es van bellugar. Era massa important que no ho fessin.

—Ajuda els nois! Martí, ajuda’ls! —Del frenesí va passar a la súplica—: No sol·liciten permís per retirar-se; només demanen reforços. Per la Mare de Déu, Martí, treu-los d’allà o no m’ho perdonaré mai.

Van matar fins a l’últim d’aquells nois. Els borbònics van llençar els ferits des del capdamunt de la muralla, sense més ni més. Jo vaig intentar consolar en Llompart de la manera més irònica, vistes les circumstàncies.

—Aguanta, Salvador. Del port diuen que ja s’albira la flota anglesa. Aguanta.

No crec que em sentís. La mà que li sostenia sobre el meu pit, bruta de sorra molla i negra, es va afluixar. En realitat, era mort des d’aquell 11 de setembre del 1714. Durant les dècades següents no va ser res més que un cadàver ambulant, sempre borratxo de records.

La solitud: ser a deu mil milles de casa, sense esperança de rescat, envoltat d’antropòfags que vesteixen pells de gossos i amb el cadàver del teu últim amic a les mans. Això és la solitud.

En Llompart tenia raó.

En el fons, la gent com nosaltres sempre acaba en una platja bàrbara.





ALBERT SÁNCHEZ PIÑOL (Barcelona, 11 de juliol de 1965) és un antropòleg, africanista i escriptor català. Ha col·laborat activament als diaris Ara i La Vanguardia.

És autor de l’assaig satíric Pallassos i monstres (2000), sobre vuit dictadors africans. La novel·la La pell freda (2002) va suposar l’entrada d’Albert Sánchez Piñol en el camp novel·lístic amb una obra sorprenent per la seva força i originalitat, que va aconseguir un èxit excepcional de venda i crítica i que es va traduir a 37 llengües. Pandora al Congo (2005), amb més de 15 traduccions, Tretze tristos tràngols (2008), Victus (2012), un autèntic fenomen de vendes, Vae Victus (2015) i Fungus (2018) confirmen la qualitat de l’escriptor català contemporani més internacional.





Notes


[1] L’informe d’en Prosperus van Verboom sobre la capitulació de la ciutat ens diu que «…Le lendemain 12 avant le jour, quatre personnes arrivèrent a nos gardes avancées, Disant qu’ils portaient la réponse de la résolution que l’on avoit pris dans le Conseil de Barcelone, C’étoit le Coronel Don Juan Francisco Ferrer et Jacinto Oliver, et Mariano Durand pour la ville, accompagnez de l’Aide de Camp de Mr. de Villarroel». Aquest ajudant de camp només podia ser en Martí Zuviría. Potser en Verboom no l’esmenta pel nom a causa de l’aversió profunda que sentia pel personatge. [Torna]



[2] La resposta és exacta. Segons ressenya un cronista: «Mr. le maréchal par sa douceur ordinaire, au lieu de s’indigner répondit, qu’ils ni songeaient pas». [Torna]



[3] El relat d’en Zuviría pot constatar-se a les fonts borbòniques. Quan els consellers es van presentar davant d’en Berwick, «[…] le Marêchal leur fit repondre qu’il ne connoissoit point de Deputation, qu’ainsy ils n’avoient qu’a se’n retourner chez eux; […] ils revinirent le landemain au nombre de neuf, et firent dire autrefois qu’ils venoient de la part de la Deputation, mais Mr. le Marêchal fit faire la même reponse que le jour precedent». [Torna]



[4] Segons les fonts filipistes, es va fer sortir els miquelets de Barcelona i, tot seguit, «[…] on leurs fit un sermon, leurs disant que de tous les Catalans qui s’estoient Rebellez contre le Roy, il n’y en avoit point qui avoient plus merité qu’eux la juste indignation de S.M., et punition de Mort, par tous les Crimes qu’ils avoient exercez contre les troupes et contre les bons sujets de S.M».. I, tal com explica en Zuviría, «plusieurs prirent party dans les Regiments des fusiliers, et les autres prirent chacun le chemin de leur demeure». [Torna]



[5] Francesc Costa, cap de l’artilleria catalana durant el setge. L’any 1715 consta que era a Nàpols. [Torna]



[6] Un informe posterior relata el destí de les banderes catalanes, incloent-hi «[…] leur Etandart favory de Santa Eulalia Patrone de Catalogne qu’ils arboroient quand tout le peuple, petits et grands devoient se mettre sous les armes, et marcher au besoin de la patrie, Tous ces Drapeux Mr. le Marêchal fit embarquer le 17 pour les envoyer par mer jusqu’a Vinaros sur la Coste de Valence, et dela a Madrid». Des d’aleshores els historiadors catalans han intentat localitzar la bandera, infructuosament. [Torna]



[7] Cardona va firmar les capitulacions el 18 de setembre, en uns termes que els borbònics tampoc van respectar. Tot i així, el seu comandant, en Manuel Desvalls i de Vergós, va aconseguir fugir a Viena, on va arribar a la respectable edat de cent anys (1674-1774). [Torna]



[8] En Zuviría es confon en un punt: el lloc de la cita no va ser cap aquarterament dels ocupants. Per despertar el mínim de sospites, l’indret on es va congregar les víctimes va ser, irònicament, el domicili del general Ribas, un dels prohoms més destacats de la defensa de la ciutat. [Torna]



[9] L’arc vital d’en Francesc Castellví (1682-1757) és més complex de com en Zuviría el descriu. En realitat, en Castellví, perseguit, no va poder emigrar a Viena fins a la firma de pau entre Espanya i l’Imperi germànic, l’any 1725. De totes maneres, el diàleg entre en Zuviría i en Castellví sembla inequívocament versemblant, com ho demostra el fet que a les Narracions històriques apareix la frase que en Zuvi destaca: «No tenían las gentes miedo de decir, más que de pensar». Pel que fa a l’obra mateixa, va quedar ignorada en un arxiu vienès fins al darrer terç del segle XIX, i no es va publicar fins al tombant del segle XXI. [Torna]



[10] A mitjan segle XX encara hi havia unes quantes marines nacionals que practicaven el càstig de les «tres galledes». [Torna]



[11] George Chicken (? - 1727), comerciant i posteriorment cap de la milícia de Carolina del Sud, molt influent en el futur polític de la colònia. [Torna]



[12] En realitat, a l’època del primer viatge d’en Zuviría a Amèrica els esclaus d’origen africà ja començaven a substituir els indígenes, tot i que la seva presència encara no era tan nombrosa com va acabar sent-ho decennis després. [Torna]



[13] En Zuviría és molt precís quan fa referència a la baixa demografia yama i a la seva distribució en tan sols vuit poblats que ell descriu com a «ciutats». Tot i així, la seva presència en la documentació colonial és més que notable. La seva importància resideix potser en el paper de frontissa que van exercir entre els europeus i la resta de societats indígenes. [Torna]



[14] Com tots els testimonis de la seva època, en Zuviría fa servir el terme vaca per referir-se al bisó americà. [Torna]



[15] La torbació d’en Zuviría és comprensible. Els yama feien servir una variant del sistema de parentiu crow segons el qual un individu anomena la majoria dels seus parents masculins amb un mateix terme. En el cas yama, sembla que aquest terme era avi. En descàrrec d’en Zuviría direm que els primers antropòlegs que van estudiar les ètnies ameríndies del sistema crow van ser objecte del mateix estupor. [Torna]



[16] El més probable és que en Zuviría viatgés fins a l’actual estat d’Ohio, a la perifèria de la Gran Praderia americana. Pel que es dedueix de les pàgines següents del relat zuvirià, en Caesar s’hi va dirigir perquè es tractava d’una zona considerada neutral i equidistant dels diferents grups ètnics amb què els yama tenien relacions diplomàtiques, i allunyada dels dominis anglesos. [Torna]



[17] Els documents espanyols semblen confirmar el sistema polític acèfal que en Zuviría descriu. Una crònica del 1678 refereix que la Corona d’Espanya va nomenar un indi, que es deia Finge, cacic d’un grup de yames establerts en territori sota control espanyol. Tot i això, poc després aquell Finge va manifestar el desig de dimitir perquè «no l’obeïa ningú». [Torna]



[18] El segrest d’infants per part dels indígenes va ser una constant des del començament mateix de la presència europea a Amèrica. No es tractava tant d’un acte de rapacitat com d’un intent de compensar el desequilibri demogràfic. Amb el pas del temps la pràctica no va fer sinó augmentar. Cap a mitjans del segle XIX els apatxes havien segrestat tants nens mexicans que els testimonis expliquen que l’idioma més utilitzat pels diferents grups apatxes ja era el castellà. [Torna]



[19] L’avanç en formació tancada que descriu en Zuviría només era possible per la baixa precisió i potència de foc dels fusells de l’època. Una prova va donar els resultats següents: d’una tongada de dos-cents trets fets a cent passes d’un arbre, 92 bales van encertar el tronc, però únicament 56 van penetrar l’escorça. Quan la distància s’incrementava fins a les sis-centes passes, els impactes es reduïen a 19, i les penetracions a només dues. [Torna]



[20] Tot i els rumors que després de la guerra van apuntar cap a francesos o espanyols com a incitadors de la revolta, la realitat és que no va arribar mai a demostrar-s’hi cap implicació de potències estrangeres. De fet, la correspondència del governador espanyol de la Florida amb la metròpoli tan sols mostra la seva sorpresa per l’abast dels esdeveniments. [Torna]



[21] En efecte, els anglesos no van admetre mai que la fortalesa de Neoheroka fos obra del geni indígena. L’explicació oficial, tal com ratifica en Zuviría, era que els indis van seguir les indicacions d’un esclau africà que havia treballat per a enginyers europeus. [Torna]



[22] En realitat hi va haver dos supervivents, en Burroughs i un altre carolí el nom del qual no s’ha conservat. Com bé relata en Zuviría, els seus advertiments van servir per posar en estat d’alerta la milícia de Port Royal. [Torna]



[23] Les descripcions d’en Zuviría sobre la benignitat de l’avanç yama sobre Port Royal s’han de relativitzar. Al llarg de la guerra els indígenes van massacrar gairebé mig miler de civils. Pel fet de formar part de l’«estat major» d’en Caesar, potser en Zuviría no va tenir coneixement dels casos pitjors, bé perquè no hi va ser present o perquè, per a algú que no feia gaire havia presenciat els horrors de la guerra de Successió a Catalunya, cinc-cents civils morts constituïen una xifra quasi desdenyable. Sigui com sigui, l’avanç yama va causar una profunda impressió en la societat colonial. [Torna]



[24] El relat d’en Zuviría es veu confirmat per les cròniques, que destaquen que l’instrument principal de l’evacuació va ser «una nau retinguda amb l’acusació de contraban», i que sens dubte devia tractar-se del Palmarin. [Torna]



[25] És una referència a Lluís XIV, el Rei Sol, en el llenguatge d’en Zuviría. [Torna]



[26] Es refereix a una de les pràctiques habituals que va rebre durant la seva instrucció com a enginyer al castell de Bazoches, que consistia a tancar-se en una habitació emblanquinada, aïllada del món. [Torna]



[27] La triaga era un «remei miraculós» molt estès al segle XVIII, que contenia multitud d’ingredients que podien incloure des de la pell de serp fins a cervell de ratapinyada triturat. Acostumava a prendre’s a dosis molt reduïdes, mai a grapats, perquè alguns dels ingredients podien ser al·lucinògens. [Torna]



[28] L’anècdota està contrastada per diferents testimonis. I va coincidir amb certes negociacions diplomàtiques que en aquell moment tenien França i Espanya. [Torna]



[29] En Berwick no exagera. El sector més radical del govern exigia a l’exèrcit que, després de l’ocupació de Barcelona, se n’enderroquessin els edificis cívics i religiosos i que al mig de les ruïnes s’erigís un monòlit en honor a en Felip V. [Torna]



[30] Esteve Ballester, miquelet català que en Zuviría va conèixer durant el setge de Barcelona i que va morir en combat durant l’assalt general. [Torna]



[31] La descripció que en Zuviría fa d’en Barceló concorda amb la que en dóna un comandant borbònic en correspondència amb un altre comandament, en què es refereix al guerriller amb aquests termes: «[…] y el dho Vaile a dado las Señas de dho Carrasco, hombre pequeño, Moreno, que pareze Gitano, y seco». [Torna]



[32] Els ocupants borbònics constataven que la població seguia amb tant d’interès qualsevol escrit polític local o procedent d’Europa que fins i tot es referien als catalans com a «nació novel·lada». [Torna]



[33] Hi havia presos austriacistes catalans disseminats per tots els presidis de la Península, i fins i tot a llocs tan remots com Oran. Tot i així, en Zuviría es confon: en Villarroel no va sortir mai del seu captiveri a la Corunya. És probable que la seva memòria barregi episodis, perquè la resposta d’en Felip V a les demandes de pa dels presos està contrastada. [Torna]



[34] Encara que pugui semblar estrany, els documents ratifiquen la versió d’en Zuviría. L’aglomeració que hi havia al castell va provocar l’explosió que detalla, i la posterior ocupació francesa. [Torna]



[35] A en Zuviría el confon el cognom. En realitat era un home natural de Montblanc que es deia Joan Jaques. Havia començat el seu vagabundeig arran de l’embargament que el govern li havia fet dels béns que posseïa a Barcelona per no haver pagat certs impostos. Segurament es tractava d’immobles derruïts pel bombardeig del 1714, que no va poder mantenir per falta d’inquilins. [Torna]



[36] Tal com es narra a Victus. L’any 1708 en Zuviría va viure el setge des del bàndol borbònic. [Torna]



[37] En aquelles dates, les autoritats borbòniques ja tenien en poder seu quatre familiars directes d’en Carrasclet, que a les actes figuren com «Joan Folch y Josep, Père y Marc Barceló». I fins i tot es reconeix que no havien comès cap delicte, i que només eren retinguts «como represalia para contener o moderar los excesos de Carrasco». [Torna]



[38] En realitat eren 36 reus. El tribunal en va sentenciar dos a la forca, però dels altres només va poder afirmar que «no se les descubrió más causa para la detención que en una ser parientes muy cercanos del nombrado Carrasco, y otros sus familiares y amigos, de los cuales los comandantes militares y Justicias del Campo de Tarragona procuraron asegurarse». Amb això no n’hi va haver prou per assegurar la seva llibertat, i van continuar retinguts. [Torna]



[39] No ho van aconseguir. Segons les cròniques, els frares del convent de Sant Joan es van interposar entre tots dos bàndols, sense que ningú gosés disparar, van rescatar el cadàver i li van donar sepultura. En Zuviría era molt poc amic del món eclesiàstic; potser per això calla, o potser no va arribar a saber que els frares es van negar a cedir a les pressions dels esquadres perquè els lliuressin el cos. [Torna]



[40] Cap a la meitat de l’any 1719, i només del regiment d’infanteria de Barcelona, ja eren 270 els individus que havien sortit de la presó per servir-hi. Trenta-tres presidiaris més havien sigut excarcerats després d’haver pagat un total de 121 soldats, i cinc més havien contribuït a la caixa del regiment amb 56 doblons a canvi de la seva llibertat. [Torna]



[41] Quan va ser alliberat, en Cron va escriure un informe molt detallat a Madrid, que referma la versió d’en Zuviría: «[…] los sediciosos del mismo país y las tropas que estaban sirviendo a mis órdenes, después de pillar y repartir entre ellos sus caballos, ropa y dinero en valor de más de mil doblones, me llevaron preso a Francia con la mayor infamia». [Torna]



[42] El 16 d’octubre en Berwick era a Perpinyà, i el 22 ja era a la Jonquera. A primers de novembre l’exèrcit francès es va plantar davant de Roses. Com va dir en Castel-Rodrigo, el comandant de les tropes que s’agrupaven a Girona, «nunca se ha visto una entrada tan rápida como ésta». [Torna]



[43] En concret, la flota va perdre 28 de les cinquanta tartanes. [Torna]



[44] Les incursions d’en Barceló van causar tanta alarma que es va posar sobre avís fins i tot el capità general de València, i tot això malgrat el fet que els borbònics eren coneixedors de la tropa reduïda que tenia. Com constata un oficial borbònic, «El Marques de Fimarcón âvisa haverse Escapado de Francia el Enorme sedicioso natural de este Principado llamado Carrasquet y que con veynte y cinco hombres sequazes suios se havia embarcado en una fragata, en la plaia de Alenya». [Torna]



[45] La memòria traeix en Zuviría, o potser és que vol exonerar el seu enemic del desastre de l’atac nocturn; en realitat, en Berwick va dirigir el setge de Philippsburg des del primer moment. [Torna]



[46] Els contemporanis no van arribar a saber si en Berwick va morir per foc amic o a causa d’una peça enemiga, com relata en Zuviría. L’autobiografia d’en Berwick s’acaba amb l’episodi de la seva decapitació relatat per un dels seus amics més propers, que s’interroga sobre l’autoria del tret. [Torna]



[47] Frederic II de Prússia, el Gran (1712-1786). En altres relats, en Zuviría explica que va servir a les seves ordres. Encara que les seves relacions van tenir alts i baixos, finalment en Zuviría va acabar desenganyat del seu règim. D’aquí ve que s’hi refereixi anomenant-lo «Frederiquet», caricaturitzant el seu sobrenom històric. [Torna]



[48] Hans Hermann von Katte (1704-1730), militar prussià ajusticiat pel rei de Prússia quan planejava fugir a Anglaterra amb el futur Frederic II, fill del rei i hereu del tron. En Zuviría va conèixer en Frederic poc després que el seu pare hagués executat el seu amant. [Torna]



[49] És una referència a l’escut de Prússia, una àguila reial amb les ales esteses, normalment de color negre. [Torna]



[50] L’escut austríac era una àguila bifront. Les paraules d’en Zuviría reflecteixen una cosa de què tot Europa es feia ressò: que en Frederic era molt exigent a l’hora de contractar especialistes estrangers, però que pagava els millors salaris del continent als seus mercenaris. [Torna]



[51] Referència a la guerra de Successió austríaca (1740-1748). [Torna]



[52] La ignomínia que va significar la construcció de la Ciutadella per als barcelonins va ser tan gran que quasi un segle exacte després del relat d’en Zuviría, el juny del 1841, els diputats catalans a les Corts van exigir-ne la demolició amb aquesta fidel introducció històrica: «Felip V va ordenar que es construís una ciutadella dintre de les muralles de Barcelona, i amb aquest fi va fer enderrocar una gran part de la ciutat, 3.694 edificis. Per no indemnitzar els propietaris es va apel·lar al dret de conquesta; i, com a gràcia particular, a alguns se’ls va assenyalar a la vora del mar un tros de terra de valor insignificant on poguessin construir una altra cosa. Els altres, ni aquesta gràcia no van aconseguir; havien pres les armes contra Felip V, i havia de considerar-se’ls com a rebels i indignes de tota indemnització». [Torna]



[53] Fins a dates molt recents es considerava que en Villarroel s’havia mort l’any 1744. Pot afirmar-se, doncs, que la propaganda borbònica va ser d’allò més reeixida. [Torna]



[54] Es refereix a en Frederic II de Prússia. Les relacions d’en Zuviría amb el rei prussià excedeixen els límits d’aquest relat. [Torna]



[55] Joseph Banks (1743-1820) va ser, efectivament, un dels científics de més renom de la seva època, i un dels maçons més prominents del segle XVIII anglès. [Torna]



[56] Dettingen va ser l’última victòria anglesa en una batalla lliurada amb el seu sobirà, Jordi II, al capdavant de l’exèrcit. El rei simpatitzava amb els maçons, i potser a això es deu l’entusiasme d’en Banks pel tema de la xerrada. A més a més, l’any 1768 es complia el vint-i-cinquè aniversari de la batalla. [Torna]



[57] Així anomenaven els antics grecs els enginyers militars. En Zuviría fa servir molt sovint aquesta expressió per referir-se al seu ofici. [Torna]



[58] Adrien-Maurice de Noailles (1678-1766), duc de Noailles. Tal com ens informa en Zuviría, va participar a la guerra de Successió espanyola i més tard a la guerra de Successió austríaca. [Torna]



[59] Louis de Gramont, sisè duc de Gramont (1689-1745). [Torna]



[60] Per què en Gramont va atacar contra les ordres expresses del seu oncle, el mariscal Noailles, havia sigut sempre un enigma històric. En Zuviría ens n’ofereix per fi una explicació. [Torna]



[61] A en Zuviría li falla una mica la memòria: la batalla de Dettingen no va tenir lloc el 27 de juliol, com afirma, sinó de juny. El setge de Barcelona va començar el 25 de juliol del 1713. Per això es pensa que havien transcorregut trenta anys quasi exactes. [Torna]



[62] En Zuviría exagera, però no gaire. Les cinc mil baixes franceses inclouen les de tota la batalla, no només el desastre del riu. Amb el pas del congost lliure, l’exèrcit Aliat va abandonar la trampa en què es trobava. [Torna]



[63] És correcte. L’avanç francès va ser aturat per les bateries de la Brigada de la Guàrdia. [Torna]



[64] És correcte. En Cook va ser un dels primers mariners a combatre l’escorbut que assolava les tripulacions de l’època per mitjà del consum forçós de cítrics. [Torna]



[65] Els telescopis d’en Cook van sofrir l’«efecte de fons negre». El desastre va ser tan absolut que aquell dia el diari d’en Banks dedica menys de cinc-centes paraules a descriure l’experiment, i admet la seva falta total de validesa. [Torna]



[66] L’aïllament de Nova Zelanda havia provocat un estancament biològic d’unes quantes espècies, amb l’aparició d’una profusió d’ocells no voladors. [Torna]





